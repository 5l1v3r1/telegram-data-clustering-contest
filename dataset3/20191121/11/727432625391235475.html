<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/fritid/holder-de-varmen-like-godt-i-romtemperatur-og-kjoleskap/71618415"/>
    <meta property="og:site_name" content="Dinside"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Holder de varmen like godt i romtemperatur og kjøleskap?"/>
    <meta property="og:description" content="Dinside har testet hvorvidt seks termoser klarer å holde drikken varm eller kald fra to timer til ett døgn."/>
  </head>
  <body>
    <article>
      <h6 class="kicker">Test av termoser</h6>
      <h1>Holder de varmen like godt i romtemperatur og kjøleskap?</h1>
      <h2>Dinside har testet hvorvidt seks termoser klarer å holde drikken varm eller kald fra to timer til ett døgn.</h2>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author">Eilin Lindvoll</a></address>
      <p>
        <i><b>OPPDATERT 21.11:</b> Vi har foretatt nye målinger på termosen fra Biltema i romtemperatur og i kjøleskap, etter at vi fikk noen reaksjoner på at målingene måtte være feil. Les om de interessante funnene lenger nede i saken.</i>
      </p>
      <p>En god termos evner både å holde innholdet varmt og kaldt, slik at den både er egnet til å gi deg en etterlengtet kaffekopp på høstens fjelltur og vinterens skitur, eller forfriskende saft om sommeren.</p>
      <p>For å finne ut hvilken termos som takler begge oppgavene best, har Dinside plukket ut seks termoser som koster fra 79 til 349 kroner.</p>
      <related>
        <a href="https://www.dinside.no/fritid/slik-finner-du-riktig-telt/71218402"/>
      </related>
      <p>
        <b>Resultatene viser at termosen som holder varmen best i romtemperatur, faller ned på lista når termosene fylles med varmt vann og settes i et kjøleskap som holder en jevn temperatur på to grader.</b>
      </p>
      <p>Også i kaldt-vann-testen er det relativt stor forskjell på termosene, men den viser seg først etter ett døgn.</p>
      <aside>Slik har vi testet<br/>   •  Vi har testet seks termoser med pris fra 79 til 349 kroner.<br/>   •  Fem av termosene rommer 0,5 liter, én (Stanley) rommer 0,7 liter.<br/>   •  Alle termosene er testet med varmt vann (97 grader) stående i romtemperatur (20-22 grader) og kjøleskap (2 grader), samt med kaldt vann (3,5 grader) i romtemperatur. Temperaturen i termosene ble målt etter to, fire, seks og tjuefire timer.<br/>   •  Vi har også vurdert hvor gode termosene er å helle fra, og om termoskoppene blir varme å holde i når de fylles med varm drikke.<br/>   •  Det er sjekket om termosene lekker.<br/>   •  Design og smarte løsninger er et annet vurderingspunkt.<br/>   •  I tillegg har alle termosene gjennomgått en falltest på 1,5 meter mot steinunderlag.</aside>
      <h3>Testvinneren står ikke like sterkt i kjøleskapet</h3>
      <p>Termosene ble testet fylt med varmt vann i to omganger, én gang når de sto ute i romtemperatur, og én gang mens de sto i kjøleskap, som vil indikere hvor godt termosene holder varmen hvis du har dem med ut om vinteren.</p>
      <p>I tabellene under ser du resultatene etter to, fire, seks og tjuefire timer. Vinneren og taperen på hvert måletidspunkt er markert med henholdsvis grønt og rødt.</p>
      <p>
        <b>Varmt vann i romtemperatur:</b>
      </p>
      <table bordered="">
        <tr>
          <td>Termos</td>
          <td>Etter 2 timer</td>
          <td>Etter 4 timer</td>
          <td>Etter 6 timer</td>
          <td>Etter 24 timer</td>
        </tr>
        <tr>
          <td>Asaklitt</td>
          <td>89,3 grader</td>
          <td>83,9 grader</td>
          <td>79,4 grader</td>
          <td>53,5 grader</td>
        </tr>
        <tr>
          <td>Biltema</td>
          <td>86,6 grader</td>
          <td>84,0 grader</td>
          <td>79,3 grader</td>
          <td>51,5 grader</td>
        </tr>
        <tr>
          <td>Coop</td>
          <td>87,4 grader</td>
          <td>79,7 grader</td>
          <td>73,3 grader</td>
          <td>43,2 grader</td>
        </tr>
        <tr>
          <td>Gastromax</td>
          <td>87,5 grader</td>
          <td>82,3 grader</td>
          <td>77,8 grader</td>
          <td>53,2 grader</td>
        </tr>
        <tr>
          <td>Stanley</td>
          <td>91,1 grader</td>
          <td>86,8 grader</td>
          <td>82,6 grader</td>
          <td>58,4 grader</td>
        </tr>
        <tr>
          <td>Thermos</td>
          <td>89,2 grader</td>
          <td>84,1 grader</td>
          <td>80,0 grader</td>
          <td>54,9 grader</td>
        </tr>
      </table>
      <p>Biltemas termos gjorde det dårligst etter de to første timene, men ved måling den fjerde timen, var det Coops termos som tok over sisteplassen, og endte med å gjøre det dårligst gjennom hele testperioden etter det.</p>
      <p>
        <b>På det meste var forskjellen mellom Coop-termosen og den beste termosen (Stanley) hele 15,2 grader (etter 24 timer).</b>
      </p>
      <p>Stanley-termosen gjorde det gjennomgående best når det gjelder å holde vannet varmt i romtemperatur.</p>
      <p>
        <b>Varmt vann i kjøleskap:</b>
      </p>
      <table bordered="">
        <tr>
          <td>Termos</td>
          <td>Etter 2 timer</td>
          <td>Etter 4 timer</td>
          <td>Etter 6 timer</td>
          <td>Etter 24 timer</td>
        </tr>
        <tr>
          <td>Asaklitt</td>
          <td>88,0 grader</td>
          <td>81,9 grader</td>
          <td>76,3 grader</td>
          <td>45,4 grader</td>
        </tr>
        <tr>
          <td>Biltema</td>
          <td>88,1 grader</td>
          <td>81,8 grader</td>
          <td>76,0 grader</td>
          <td>42,8 grader</td>
        </tr>
        <tr>
          <td>Coop</td>
          <td>84,5 grader</td>
          <td>76,2 grader</td>
          <td>69,3 grader</td>
          <td>33,5 grader</td>
        </tr>
        <tr>
          <td>Gastromax</td>
          <td>86,3 grader</td>
          <td>80,9 grader</td>
          <td>75,8 grader</td>
          <td>46,1 grader</td>
        </tr>
        <tr>
          <td>Stanley</td>
          <td>86,9 grader</td>
          <td>81,8 grader</td>
          <td>76,8 grader</td>
          <td>48,3 grader</td>
        </tr>
        <tr>
          <td>Thermos</td>
          <td>88,1 grader</td>
          <td>82,5 grader</td>
          <td>77,4 grader</td>
          <td>47,1 grader</td>
        </tr>
      </table>
      <p>Etter kjøleskapstesten har det skjedd store endringer mellom de beste termosene fra testen med varmt vann i romtemperatur:</p>
      <ul>
        <li>Termosen fra Stanley, som var overlegen i forrige testrunde, må se seg slått av tre andre termoser etter to timer (henholdsvis Biltema, Thermos og Asaklitt).</li>
        <li>Etter fire timer er to termoser bedre enn Stanley (Thermos og Asaklitt), og etter seks timer var én termos (Thermos) bedre enn Stanley.</li>
        <li>Etter ett døgn, derimot, var det atter en gang Stanley som sto på toppen av pallen.</li>
      </ul>
      <figure>
        <img src="https://dbstatic.no/71621227.jpg?imageId=71621227&amp;width=1024&amp;height=615"/>
        <figcaption><b>JUKSER OSS TIL KJØLIG VÆR:</b> Dinside satte termosene inn i et kjøleskap som holdt to grader, for å se hvor godt termosene holdt varmen da. Én av målingene var svært oppsiktsvekkende. Foto: Eilin Lindvoll. Vis mer</figcaption>
      </figure>
      <p>Coop ble, dessverre, taperen i varmt-vann-i-kjøleskap-testrunden også. På det meste skilte det 14,8 grader opp til førsteplassen (etter 24 timer), som likevel er noe mindre enn sist testrunde.</p>
      <aside>Interessant funn<br/>Det som er ekstra oppsiktsvekkende her, er at Biltema-termosen holder høyere temperatur etter to timer i kjøleskap sammenlignet med når den sto i romtemperatur. Dette resultatet har to Dinside-journalister kommet fram til uavhengig av hverandre og ved plassering i to ulike kjøleskap.<br/><b>Hvordan er det mulig, og <i>er </i>det faktisk mulig? <br/></b>Dinside har spurt flere fysikere om dette, og samtlige utelukker ikke at målingene kan stemme. De måtte, imidlertid, ha studert termosen mer nøye i laboratorium for å komme fram til en endelig konklusjon, noe de dessverre ikke har hatt ressurser til å gjøre i forbindelse med denne testen.</aside>
      <h3>Stort sett små forskjeller i kulde-testen</h3>
      <p>En god termos evner også å holde innholdet kaldt. Derfor gjennomførte vi også en test med kaldt vann i termosene, lot dem stå i romtemperatur og målte etter to, fire, seks og tjuefire timer.</p>
      <p>
        <b>Kaldt vann i romtemperatur:</b>
      </p>
      <table bordered="">
        <tr>
          <td>Termos</td>
          <td>Etter 2 timer</td>
          <td>Etter 4 timer</td>
          <td>Etter 6 timer</td>
          <td>Etter 24 timer</td>
        </tr>
        <tr>
          <td>Asaklitt</td>
          <td>4,3 grader</td>
          <td>5,0 grader</td>
          <td>5,6 grader</td>
          <td>11,9 grader 3.</td>
        </tr>
        <tr>
          <td>Biltema</td>
          <td>4,3 grader</td>
          <td>5,1 grader</td>
          <td>6,1 grader</td>
          <td>12,4 grader 4.</td>
        </tr>
        <tr>
          <td>Coop</td>
          <td>5,5 grader</td>
          <td>6,5 grader</td>
          <td>8,0 grader</td>
          <td>15,1 grader 5.</td>
        </tr>
        <tr>
          <td>Gastromax</td>
          <td>4,3 grader</td>
          <td>4,7 grader</td>
          <td>6,2 grader</td>
          <td>11,2 grader 2.</td>
        </tr>
        <tr>
          <td>Stanley</td>
          <td>4,5 grader</td>
          <td>4,9 grader</td>
          <td>5,3 grader</td>
          <td>10,3 grader 1.</td>
        </tr>
        <tr>
          <td>Thermos</td>
          <td>4,7 grader</td>
          <td>5,2 grader</td>
          <td>5,8 grader</td>
          <td>11,9 grader 3.</td>
        </tr>
      </table>
      <p>Nok en gang får Coop-termosen dårligst testscore. Etter ett døgn var det igjen 4,8 grader som skilte den billigste og dyreste termosen i testen.</p>
      <p>Forskjellene er dog mindre mellom de øvrige termosene når det gjelder å holde vannet kaldt fra time til time. Det skyldes at temperaturforskjellen mellom omgivelser og innhold er mindre med det kalde vannet og romtemperaturen.</p>
      <aside>Dette veier termosene med / uten innhold<br/>   •  Asaklitt: 814 gram / 335 gram<br/>   •  Biltema: 789 gram / 374 gram<br/>   •  Coop: 705 gram / 302 gram<br/>   •  Gastromax: 843 gram / 397 gram<br/>   •  Stanley: 1224 gram / 538 gram<br/>   •  Thermos: 825 gram / 366 gram</aside>
      <related>
        <a href="https://www.dinside.no/fritid/her-er-den-beste-dagstursekken/70208498"/>
      </related>
      <h3>Den beste helletuten</h3>
      <p>Noen av termosene har lik helletut, mens andre har egne varianter. Alt i alt er de seks testproduktene representert med fire ulike helletuter.</p>
      <p>Asaklitt og Thermos har nesten lik helletut. Det er imidlertid mulig å kjøpe helletut med annet design separat som passer til termosene hvis du foretrekker det. Dinside har for øvrig tatt utgangspunkti tutene termosene ble levert med.</p>
      <figure>
        <img src="https://dbstatic.no/71628740.jpg?imageId=71628740&amp;x=30.737704918033&amp;y=0&amp;cropw=65.983606557377&amp;croph=53.150684931507&amp;width=322&amp;height=195"/>
        <figcaption>Helletut på Asaklitt-termosen, som er mulig å bytte. Vis mer</figcaption>
      </figure>
      <figure>
        <img src="https://dbstatic.no/71628743.jpg?imageId=71628743&amp;x=37.113402061856&amp;y=5.0574712643678&amp;cropw=55.154639175258&amp;croph=44.367816091954&amp;width=321&amp;height=193"/>
        <figcaption>Helletut på Thermos, som også er mulig å bytte. Foto: Eilin Lindvoll Vis mer</figcaption>
      </figure>
      <p>Coop er den eneste termosene i testen med tut hvor du trykker ned en knapp i midten for å skjenke, og trykker på sidene av knappen eller i midten for å lukke den.</p>
      <p>Biltema-, Gastromax- og Stanley-termosen har den klassiske skrukorken.</p>
      <figure>
        <img src="https://dbstatic.no/71628735.jpg?imageId=71628735&amp;x=42.895204262877&amp;y=3.3136094674556&amp;cropw=57.09219858156&amp;croph=45.862884160757&amp;width=322&amp;height=195"/>
        <figcaption>Helletut på Coops termos. Vis mer</figcaption>
      </figure>
      <figure>
        <img src="https://dbstatic.no/71628744.jpg?imageId=71628744&amp;x=31.914893617021&amp;y=0&amp;cropw=62.088974854932&amp;croph=50&amp;width=321&amp;height=194"/>
        <figcaption>Tut på Gastromax-, Stanley- og Biltema-termos. Vis mer</figcaption>
      </figure>
      <p>
        <b>Så, hvilken er best å skjenke med, og holder alle tett når de er lukket?</b>
      </p>
      <p>Samtlige helletuter fungerer som de skal. Det er lett å åpne dem, samt å treffe koppen når vi heller fra dem. Likevel er det nok lettest å rengjøre skrukorkene, da det ikke er så mange «trange passasjer» væsken skal gjennom på vei ut av termosen.</p>
      <p>Når det gjelder om termosene er tette, er svaret stort sett «ja». Den eneste termosen som lekker litt, er Coops.</p>
      <related>
        <a href="https://www.dinside.no/fritid/imponert-over-testvinner/69990083"/>
      </related>
      <h3>Og, den beste koppen</h3>
      <p>Et annet aspekt er hvordan det er å holde koppen når den er fylt med glovarmt vann, eventuelt annen drikke. Blir hånden «brent» av å holde i koppen, eller er koppen godt isolert? Her er svaret:</p>
      <ul>
        <li>Koppene til Asaklitt- og Thermos-termosene er<b> helt umulige å holde i hånden</b> når de fylles med glovarmt vann. Det er rett og slett som å ta på ei varm kokeplate.</li>
        <li>Stanley- og Gastromax-koppene blir også <b>ganske varme</b>, men de er i alle fall mulige å holde i hånda.</li>
        <li>Biltema-termosen har tilsynelatende også et ekstra praktisk design med dobbel kopp, slik at to turkompiser får hver sin kopp selv om de deler termos. <b>Når koppen er dobbel, er den lett den beste å holde i, </b>men hver for seg blir koppene like varme som Stanley og Gastromax sine.</li>
        <li>Coop-termosen går seirende ute av kopp-delen av testen. Den<b> blir ikke altfor varm</b> å holde i, til tross for at innholdet holder nesten 100 grader.</li>
      </ul>
      <figure>
        <img src="https://dbstatic.no/71628737.jpg?imageId=71628737&amp;x=0&amp;y=6.2240663900415&amp;cropw=100&amp;croph=91.322314049587&amp;width=322&amp;height=222"/>
        <figcaption><b>ÉN ELLER TO?:</b> Smart kopp på Biltema-termosen. Vis mer</figcaption>
      </figure>
      <figure>
        <img src="https://dbstatic.no/71628736.jpg?imageId=71628736&amp;x=0&amp;y=3.3057851239669&amp;cropw=100&amp;croph=91.701244813278&amp;width=321&amp;height=221"/>
        <figcaption>Foto: Eilin Lindvoll Vis mer</figcaption>
      </figure>
      <h3>Slik takler termosene falltesten</h3>
      <p>Det er fort gjort å miste termosen i bakken på tur. Naturen er jo laget slik at ikke alle overflater er i vater, og faller termosen fra et skrånende berg og ned i steinura, er det greit om den tåler en støyt.</p>
      <p>Når vi gjennomfører en falltest må vi selvfølgelig være realistiske. Det er nok få termoser som tåler et fall på flere meter utfor et stup, men et lite fall bør de tåle.</p>
      <p>Vi har derfor testet om termosene tåler et lite fall på cirka halvannen meter mot steinunderlag. Termosene ble plassert på et bord, og veltet over kanten og i bakken, som er et sannsynlig scenario på tur.</p>
      <figure>
        <img src="https://dbstatic.no/71622390.jpg?imageId=71622390&amp;x=0&amp;y=7.8838174273859&amp;cropw=100&amp;croph=80.082987551867&amp;width=643&amp;height=387"/>
        <figcaption><b>UHELL:</b> Det er fort gjort å skubbe termosen over bordkanten, men hvor godt tåler termosene fallet? Foto: Eilin Lindvoll. Vis mer</figcaption>
      </figure>
      <p>Alle termosene tålte fallet, de var altså brukendes etter fallet også. De fikk, imidlertid, diverse bulker på selve termos-kroppen og koppen, som du må regne med dersom du mister termosen i bakken.</p>
      <p>
        <b>Her er en oppsummering av testen, priser per 4. oktober 2019 og terningkast:</b>
      </p>
      <h3>
        <a href="https://coop.no/sortiment/obs-sortiment/kjokkenutstyr-og-borddekking/termos-termokopp/spiis-termos-stal?variantCode=402398">Coop Spiis, 79 kroner</a>
      </h3>
      <p>Termosen til Coop blir dessverre testens store taper. Den gjør det gjennomgående dårligst i alle temperatur-testene, og den lekker litt. Koppen er, derimot, den med best isoleringsevne av alle termosene i testen, og termosen er den rimeligste av de testede produktene. Til tross for dette, holder det ikke til mer enn <b>terningkast 3</b>.</p>
      <figure>
        <img src="https://dbstatic.no/71629967.jpg?imageId=71629967&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>TAPEREN:</b> Det er få positive ting å si om Coop-termosen. Koppen er, dermot, den beste i testen. Foto: Eilin Lindvoll. Vis mer</figcaption>
      </figure>
      <h3>
        <a href="https://www.biltema.no/fritid/friluftsliv-og-camping/termoser/staltermos-2000028516">Biltema, 99,90 kroner</a>
      </h3>
      <p>Dette er en veldig god og praktisk termos. Den legger seg nok så midt på treet i temperaturtestene, og har i tillegg et praktisk design med kopp som kan deles i to. Vi må likevel trekke termosen noe for varm kopp når den er todelt. <b>Terningkast 4,</b> men et godt kjøp vi anbefaler<b>.</b></p>
      <figure>
        <img src="https://dbstatic.no/71630807.jpg?imageId=71630807&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>TOPP FOR TO:</b> Det er smart at koppen på Biltema-termosen kan deles i to. Foto: Eilin Lindvoll. Vis mer</figcaption>
      </figure>
      <h3>
        <a href="https://www.clasohlson.com/no/Asaklitt-termos-0,5-l/31-9002-1">Asaklitt/Clas Ohlson, 99,90 kroner</a>
      </h3>
      <p>Denne termosen gjør det ganske bra i temperaturtestene, men koppen blir så varm at den er umulig å holde i hånden når den er fylt med varmt vann. <b>Terningkast 4</b>.</p>
      <figure>
        <img src="https://dbstatic.no/71629971.jpg?imageId=71629971&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>HETT:</b> Termosen fra Asaklitt holder drikken varm, men koppen blir dessverre for het til å holde i hånden. Foto: Eilin Lindvoll. Vis mer</figcaption>
      </figure>
      <h3><a href="https://xxl.no/gastromax-sarek-0-5l-termos-gra/p/1009650_1_style">Gastromax Sarek, 149 kroner</a> <a href="https://xxl.no/gastromax-sarek-0-5l-termos-gra/p/1009650_1_style">(hos XXL)</a></h3>
      <p>Termosen gjør det ganske midt på treet i temperaturtestene, noe dårlig med tanke på hva vi forventer ut fra prisen. Koppen blir ganske varm når den fylles med varm drikke, men er ikke umulig å holde i. Det betyr nok et <b>terningkast 4</b>.</p>
      <figure>
        <img src="https://dbstatic.no/71629969.jpg?imageId=71629969&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>IKKE MER, IKKE MINDRE:</b> Gastromax-termosen er helt grei, men vi hadde noe høyere forventninger med tanke på prisen. Foto: Eilin Lindvoll. Vis mer</figcaption>
      </figure>
      <h3>Thermos Light and Compact, fra 159 kroner</h3>
      <p>Testens nest dyreste termos gjør det ganske bra i temperaturtestene, og er aller best på å holde drikken varm når termosen står i kjøleskapet. Koppen blir dog så varm at den ikke er mulig å holde i hånden. <b>Terningkast 4</b>.</p>
      <figure>
        <img src="https://dbstatic.no/71629970.jpg?imageId=71629970&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>KLASSIKER:</b> Termos fra Thermos er en god, gammel klassiker. Den holder temperaturen på innholdet, men koppen blir dessverr litt for varm når den fylles. Foto: Eilin Lindvoll. Vis mer</figcaption>
      </figure>
      <h3>
        <a href="https://xxl.no/stanley-termos-adventure-0-7l-gronn/p/1111297_1_style">Stanley Adventure, 349 kroner (hos XXL)</a>
      </h3>
      <p>Dette er den dyreste termosen i testen, som til gjengjeld er overlegen når det gjelder å holde innholdet varmt og kaldt. Denne termosen vinner alle 24-timerstestene. Koppen isolerer ikke veldig godt når den er fylt med varmt vann, men er i alle fall mulig å holde i. <b>Terningkast 5</b> og testvinner.</p>
      <figure>
        <img src="https://dbstatic.no/71630810.jpg?imageId=71630810&amp;x=0&amp;y=0&amp;cropw=100&amp;croph=100&amp;width=643&amp;height=482"/>
        <figcaption><b>BEST I TEST:</b> Den dyreste termosen i testen ender også med å vinne hele greia, men den får ikke toppkarakter på alt. Foto: Eilin Lindvoll. Vis mer</figcaption>
      </figure>
      <related>
        <a href="https://www.dinside.no/bolig/3-termostabber-du-bor-unnga/60973421"/>
      </related>
    </article>
  </body>
</html>