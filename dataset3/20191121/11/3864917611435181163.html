<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2822767-ukraina-moze-ziti-bez-grosej-mvf-pisla-2023-roku-nimecki-eksperti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T11:34:00+00:00"/>
    <meta property="og:title" content="Україна може жити без грошей МВФ після 2023 року – німецькі експерти"/>
    <meta property="og:description" content="Німецькі експерти вважають за можливе для України відмовитися від траншів МВФ після 2023 року."/>
  </head>
  <body>
    <article>
      <h1>Україна може жити без грошей МВФ після 2023 року – німецькі експерти</h1>
      <h2>Німецькі експерти вважають за можливе для України відмовитися від траншів МВФ після 2023 року.</h2>
      <address>
        <time datetime="2019-11-21T11:34:00+00:00">21 Nov 2019, 11:34</time>
      </address>
      <p>Про це в коментарі Укрінформу заявив заступник керівника Німецької консультативної групи в Україні Роберт Кірхнер.</p>
      <p>«Думаю, це можливо», - заявив Кірхнер у відповідь на запитання, чи поділяє він оптимізм міністра фінансів України Оксани Маркарової щодо шансів відмовитися від траншів МВФ після 2023 року.</p>
      <p>Кірхнер звернув увагу на те, що за останні роки програми <a href="https://www.ukrinform.ua/tag-mvf">МВФ</a> в Україні ставали все меншими за обсягами. На його думку, це пояснюється тим, що зараз уже немає таких «провалів», як ще 5 років тому. Коли МВФ прийшов до України, в державі була дуже нестабільна макроекономічна ситуація, але поступово ця ситуація покращилася, наголосив експерт.</p>
      <p>Проте в даний момент Україна все ще потребує допомоги. «Я думаю, що все ще потрібна програма на приблизно 3 роки, але потім Україна зможе стояти на власних ногах, і це також є ідеєю програми МВФ», - сказав Кірхнер. Він вважає, що є підстави для оптимізму, якщо нинішній «реформаторський драйв» буде продовжено.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html">Гончарук очікує на прогрес у перемовинах із МВФ до кінця року</a>
      </blockquote>
      <p>Щодо шансів підписання угоди для нової програми МВФ, то експерт оцінює їх як «хороші». Водночас він указує й на ризики.</p>
      <p>«Потребує прояснення ситуація навколо «ПриватБанку». Це насправді, є головним питанням. Є й інші ризики, але вони не такі значні, як цей», - зазначив Кірхнер.</p>
      <p>За його словами, це дуже важливо з точки зору встановлення верховенства закону, для комбінації реформ банківського сектору, які є одним з успішних факторів розвитку країни за останні пару років, але також для платників податків, які віддали чимало грошей за націоналізацію цього банку.</p>
      <p>Кірхнер також відзначив той позитивний, за його оцінкою, факт, що Верховна Рада прийняла «дуже розсудливий бюджет», який коригується з вимогами МВФ.</p>
      <p>Як повідомлялося, міністр фінансів України Оксана Маркарова заявила, що бачить своїм амбітним планом закінчити програму з МВФ у 2023 році та почати забезпечувати себе самим. Наразі ж уряд продовжує переговори з місією МВФ, яка перебуває з візитом у Києві, щодо нової кредитної програми у форматі розширеного фінансування (EFF), розрахованої на три роки.</p>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
    </article>
  </body>
</html>