<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742892"/>
    <meta property="og:site_name" content="เดลินิวส์"/>
    <meta property="article:published_time" content="2019-11-21T11:29:00+00:00"/>
    <meta property="og:title" content="ปั้นไทยแลนด์มาราธอนติดท็อปเท็นโลกดึงคนมาวิ่ง"/>
    <meta property="og:description" content="'พิพัฒน์' รมว.ท่องเที่ยวฯ สั่ง ททท. ดันจัดงานอะเมซิ่งไทยแลนด์มาราธอนตลอดปี ตั้งเป้าไทยเป็นศูนย์กลางวิ่งมาราธอนของเอเชีย รับงานปีนี้สร้างรายได้ 1,000 ล้านบาท สร้างกระแสท่องเที่ยวเชิงกีฬา"/>
  </head>
  <body>
    <article>
      <h1>ปั้นไทยแลนด์มาราธอนติดท็อปเท็นโลกดึงคนมาวิ่ง</h1>
      <address>
        <time datetime="2019-11-21T11:29:00+00:00">21 Nov 2019, 11:29</time>
      </address>
      <p>
        <b>"พิพัฒน์" รมว.ท่องเที่ยวฯ สั่ง ททท. ดันจัดงานอะเมซิ่งไทยแลนด์มาราธอนตลอดปี ตั้งเป้าไทยเป็นศูนย์กลางวิ่งมาราธอนของเอเชีย รับงานปีนี้สร้างรายได้ 1,000 ล้านบาท สร้างกระแสท่องเที่ยวเชิงกีฬา</b>
      </p>
      <p>นายพิพัฒน์ รัชกิจประการ รมว.การท่องเที่ยวและกีฬา เปิดเผยถึงการจัดการแข่งขันวิ่งมาราธอน “อะเมซิ่งไทยแลนด์ มาราธอน แบงค็อก 2020 พรีเซ็นต์บายโตโยต้า” ว่า ได้สั่งการให้การท่องเที่ยวแห่งประเทศไทย (ททท.) นำรายการนี้เสนอต่อคณะรัฐมนตรี เพื่อจัดเป็นซีรี่ย์มาราธอนของประเทศต่อเนื่องตลอดทั้งปี 2563 โดยขั้นต้นเลือก 5 จังหวัดนำร่อง ได้แก่ กรุงเทพมหานคร (อะเมซิ่งไทยแลนด์มาราธอน), จังหวัดบุรีรัมย์, จังหวัดชลบุรี, จังหวัดภูเก็ต และจังหวัดราชบุรี ตั้งเป้ามีผู้ร่วมแข่งขันทั้งชาวไทยและชาวต่างชาติเกิน 100,000 คน เป็นคนต่างชาติ มากกว่า 15,000 คน</p>
      <figure>
        <img src="https://www.dailynews.co.th/admin/upload/20191121/news_SevVfbTjdb184353_533.jpg?v=20191122091?v=1275"/>
      </figure>
      <p>"กระทรวงมีนโยบายที่ชัดเจนที่จะส่งเสริมการท่องเที่ยวเชิงกีฬา โดยเฉพาะอย่างยิ่งกีฬาที่มีโอกาสดึงดูดนักท่องเที่ยวทั้งชาวไทยและชาวต่างชาติมาร่วมเป็นจำนวนมากอย่างวิ่งมาราธอน, วิ่งเทรล หรือไตรกีฬา ให้เป็นหนึ่งในผลิตภัณฑ์หลักในระยะยาว โดยมีแผนการสร้างแบรนด์ระดับโลกด้วยตัวเอง ในฐานะของตัวแทนรัฐบาล จึงได้มอบหมายให้ทุกหน่วยงานที่เกี่ยวข้องรับเป็นเจ้าภาพในแต่ละส่วน เพื่อให้เกิดการขับเคลื่อนและสามารถจัดการแข่งขันมาราธอนในระดับโลกได้ในที่สุด คาดหวังว่าการแข่งขันรายการนี้ จะต้องจัดอย่างต่อเนื่องเป็นประจำทุกปี รวมทั้งจะทำให้รายการนี้ติดอันดับ 1 ใน 10 ของมาราธอนที่คนทั่วโลกอยากเดินทางมาร่วมแข่งขันมากที่สุด"</p>
      <figure>
        <img src="https://www.dailynews.co.th/admin/upload/20191121/news_puUlLGjlXS184354_533.jpg?v=20191122091?v=1774"/>
      </figure>
      <p>นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.) กล่าวว่า การจัดแข่งขัน “อะเมซิ่งไทยแลนด์ มาราธอน แบงค็อก 2020 พรีเซ็นต์บายโตโยต้า” ในครั้งนี้จัดขึ้นเป็นครั้งที่ 3 จะจัดขึ้นในวันที่ 2 ก.พ.2563 โดยททท.มีเป้าหมายหลักยกระดับให้ไทยเป็นจุดหมายปลายด้านการท่องเที่ยวและการกีฬา อย่างยั่งยืน ททท.จะใช้กระแสของกีฬาวิ่งที่กำลังบูมอย่างต่อเนื่อง มาเป็นเครื่องมือหลักในการดึงนักท่องเที่ยวทั้งชาวไทยและชาวต่างชาติให้เดินทางมาร่วมงาน โดยในช่วงไตรมาสแรกของปี 2563 กิจกรรมนี้จะถือเป็นกิจกรรมหลักของ ททท. เช่นเดียวกับงานเฉลิมฉลองเทศกาลปีใหม่เลยทีเดียว <br/><br/>ทั้งนี้คาดว่าจะมีผู้เข้าร่วมแข่งขันประมาน 30,000 คน เป็นชาวต่างชาติไม่น้อยกว่า 5,000 คน ก่อให้เกิดรายได้ทั้งทางตรงและทางอ้อมในระบบเศรษฐกิจของประเทศไม่น้อยกว่า 900 ล้านบาท นอกจากนี้ยังตั้งเป้าไว้ว่า ภายใน 3 ปี อะเมซิ่งไทยแลนด์ มาราธอน จะเป็นหนึ่งในรายการที่นักท่องเที่ยวชาวต่างชาตินิยมมาร่วมมากที่สุดในทวีปเอเชีย</p>
    </article>
  </body>
</html>