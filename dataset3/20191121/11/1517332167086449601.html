<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/pisa-cadavere-scoperto-sui-binari-della-stazione-traffico-ferroviario-interrotto/"/>
    <meta property="og:site_name" content="fanpage.it"/>
    <meta property="article:published_time" content="2019-11-21T11:08:29+00:00"/>
    <meta property="og:title" content="Pisa, 20enne travolto e ucciso da un treno: forse distratto dalla musica in cuffia"/>
    <meta property="og:description" content="Il cadavere di uomo di giovane età, ben vestito e con le cuffiette nelle orecchie è stato rinvenuto questa mattina sui binari del tratto ferroviario compreso tra San Giuliano e Pisa San Rossore. È stato probabilmente investito da un treno ma sono in corso accertamenti da parte dell'autorità giudiziaria. Traffico ferroviario in tilt, con treni in ritardo fino a 120 minuti."/>
  </head>
  <body>
    <article>
      <h1>Pisa, 20enne travolto e ucciso da un treno: forse distratto dalla musica in cuffia</h1>
      <h2>Il cadavere di uomo di giovane età, ben vestito e con le cuffiette nelle orecchie è stato rinvenuto questa mattina sui binari del tratto ferroviario compreso tra San Giuliano e Pisa San Rossore. È stato probabilmente investito da un treno ma sono in corso accertamenti da parte dell’autorità giudiziaria. Traffico ferroviario in tilt, con treni in ritardo fino a 120 minuti.</h2>
      <address><time datetime="2019-11-21T11:08:29+00:00">21 Nov 2019, 11:08</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Macabra scoperta sui binari del tratto ferroviario compreso tra <b>San Giuliano</b> e <b>Pisa San Rossore</b>, dove questa mattina è stato rinvenuto un cadavere. Si tratta, secondo le prime informazioni disponibili, di un uomo di giovane età, <b>di circa 20 anni</b>, ben vestito e con le cuffiette alle orecchie, ma di cui ancora non è stata resa nota l'identità. Sul posto l'autorità giudiziaria per gli accertamenti di rito. L'investimento da parte di un <b>treno merci</b> è avvenuto nei pressi di un passaggio a livello pedonale. <b>L'impatto</b> si sarebbe verificato tra le 5 e le 6 di questa mattina, giovedì 21 novembre. Il conducente del convoglio, anche e soprattutto perché era ancora buio, non si sarebbe accorto di nulla. Gli inquirenti sono al lavoro per cercare di ricostruire con precisione quanto successo. Al momento, la pista del <b>suicidio</b> sarebbe stata scartata. Più probabile che il ragazzo non si sia accorto dell'arrivo del treno a causa degli auricolari che indossava al momento della tragedia. Ma tutto è da confermare.</p>
      <p>Forti disagi anche alla circolazione: il traffico è infatti interrotto sulla tratta Pisa-Lucca. I treni potranno subire ritardi fino a 120 minuti, variazioni o cancellazioni. Tuttavia, due autobus, come sottolinea Trenitalia, sono stati attivati per fare la spola tra Pisa Centrale e Lucca con fermate a San Giuliano e Ripafratta. Stando all'ultimo aggiornamento disponibile sul sito di Trenitalia, pubblicato alle 10:40, il <b>traffico permane sospeso</b>. I treni direttamente coinvolti sono: R 6686 Lucca (9:10) – Pisa Centrale (9:45). Per quanto riguarda quelli <b>cancellati</b>, si segnalano: R 6690 Lucca (10:12) – Pisa Centrale (10:43); R 6939 Pisa Centrale (10:20) – Lucca (10:48); R 6698 Lucca (10:42) – Pisa Centrale (11:11); R 6745 Pisa Centrale (9:50) – Lucca (10:18).</p>
    </article>
  </body>
</html>