<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/organizatsii-sezirat-ek-sreshtu-otglezhdaneto-na-detsa-v-tsentrove-v-balgariya.html"/>
    <meta property="og:site_name" content="News.bg"/>
    <meta property="article:published_time" content="2019-11-21T11:46:27+00:00"/>
    <meta property="og:title" content="Организации сезират ЕК срещу отглеждането на деца в центрове в България"/>
    <meta property="og:description" content="Международни и български организации с иск срещу страната да спре строежа на нови домове за деца и хора с увреждания"/>
  </head>
  <body>
    <article>
      <h1>Организации сезират ЕК срещу отглеждането на деца в центрове в България</h1>
      <address><time datetime="2019-11-21T11:46:27+00:00">21 Nov 2019, 11:46</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <p>Tри правозащитни организации в сферата на уврежданията са <b>внесли иск срещу Европейската комисия поради отказ да бъде спряно инфраструктурно финансиране от ЕС</b>, което България <b>ще използва за изграждане на институции за хора с увреждания.</b></p>
      <p>Това са<b> Европейката мрежа за независим живот (ЕМНЖ), фондация "Валидити" (Валидити) и Центърът за независим живот (ЦНЖ).</b></p>
      <p>Те обжалват стартирането на процедура <b>"Подкрепа за деинституционализация на услугите за възрастни хора и хора с увреждания"</b> по Оперативна програма "Региони в растеж", която възлиза на 18 млн. евро, които ще бъдат използвани за изграждане, обновяване, обзавеждане и оборудване на 6 дневни центъра и 68 групови дома за възрастни хора и хора с увреждания, в това число и такива с психични проблеми, интелектуални затруднения и деменция.</p>
      <p>Средствата ще бъдат насочени към <b>29 общини, в които се очаква да бъдат разкрити до девет нови обекта</b>. Една от тези общини е Дряново - сравнително малка община с население от 8 000 човека - където голям социален дом за 100 жени с увреждания ще бъде заменен със 7 новопостроени къщички. Вместо да им се предложи подкрепа за живот в общността, жените от големия дом ще продължат да живеят в институция, финансирана от ЕС.</p>
      <p>Трите НПО-та са се обърнали към <b>българското правителство с предложение за незабавно прекратяване на програмата.</b></p>
      <p>Мотивите - въпреки заявения ангажимент на България да провежда политика на деинституционализация, тази инвестиция ще <b>подпомогне заместването на големи специализирани институции с малки такив</b>а, като по този начин се избягва решаването на всички сериозни проблеми, предизвикващи дискриминация, социално изключване и сегрегация на тези групи граждани, смятат вносителите на иска.</p>
      <p>Получили <b>отказ за спиране на процедурата от страна на Управляващия орган в България</b>, жалбоподателите са се обърнали към <b>Европейската комисия с искане да бъде спряно финансирането на България от ЕС по тази програма.</b></p>
      <p>По време на пресконференция днес Капка Панайотова, директор на Центъра за независим живот посочи, че Комитетът на ООН по правата на хората с увреждания през октомври 2018 година е предупредил България, че преместването на х<b>ора от големи социални домове в малки групови къщички не е в съответствие с чл. 19 от Конвенцията за защита на човека.</b></p>
      <p>Стивън Алън, изпълнителен директор на "Валидити" също коментира, че "сегрегацията на хора с увреждания е в <b>нарушение на човешките права и противоречи на основните ценности на Европейския съюз"</b>.</p>
      <p>"За съжаление, обаче, редица страни членки на Европейския съюз продължават да инвестират сериозни средства от <b>европейските фондове точно по този начин</b>. Европейската комисия е призвана да играе ключова роля за предотвратяване на сегрегацията и осигуряване на възможности за хората, които са станали жертва на подобни политики", уточни експертът.</p>
      <p>Ерик Розентал, изпълнителен директор на Международната организация за защита на правата на хората с увреждания добави, че се <b>призовава ЕК да спре да отпуска средства за ремонт на малки и големи и всякакви институции</b>, за да ги насочват в подкрепа на семействата.</p>
      <p>Драгана Миланович, която е директор на същата организация в Европа каза, че такъв тип центрове на подпомага<b>т реално хората от тези групи и даде пример с дете, което се отглежда в такъв център в България</b>, чиито родители всеки уикенд го посещавали, вместо да го гледат. Причината за това била, че живеели на <b>село и нямали условия и средства за отглеждането му.</b></p>
      <p>"Тези родители имат нужда от подкрепа, за да се грижат за децата си, а не то да е в дом, защото и най добрата грижа <b>извън семейството не може да го замени</b>", каза Миланович.</p>
      <p>Тя съобщи, че Европейската комисия ще бъде<b> сезирана и за отглеждането на деца в такива центрове и смята да предложи да се промени начина</b>, по който се отпуска финансирането за хората и децата с увреждания и то да се фокусира върху оказване на подкрепа на родители.</p>
    </article>
  </body>
</html>