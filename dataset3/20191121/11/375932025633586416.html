<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-kinai-pinduoduo-arfolyama-majdnem-negyedevel-csokkent-1883148/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T11:47:00+00:00"/>
    <meta property="og:title" content="A kínai Pinduoduo árfolyama majdnem negyedével csökkent"/>
    <meta property="og:description" content="Közel negyedével csökkent a kínai Pinduoduo árfolyama a kedvezőtlen gyorsjelentésre."/>
  </head>
  <body>
    <article>
      <h1>A kínai Pinduoduo árfolyama majdnem negyedével csökkent</h1>
      <address><time datetime="2019-11-21T11:47:00+00:00">21 Nov 2019, 11:47</time> by <a rel="author">MTI</a></address>
      <p>A vártnál jóval nagyobb veszteséggel zárta a harmadik negyedévet a Pinduoduo kínai online kiskereskedelmi vállalat, aminek következményeként közel negyedével csökkent amerikai letéti jegyeinek (ADS) árfolyama szerdán a New York-i tőzsdén.</p>
      <p>A négy évvel ezelőtt alapított, sanghaji székhelyű vállalat korábban arról volt ismert, hogy olcsó termékeket kínált a pinduoduo.com nevű portálon. A legnagyobb versenytársaival, az Alibabával és a Jingdonggal (JD.com) vívott küzdelem keretében azonban stratégiát váltott, és megcélozta a nagyvárosokban élő tehetősebb fogyasztókat, miközben igyekezett megtartani piaci fölényét a vidéken élők körében.</p>
      <aside>A vevőket csalogató jelentős árkedvezmények miatt viszont működési költségei több mint megduplázódtak a szeptember 30-án befejeződött harmadik negyedévben.</aside>
      <p>A honlapján szerdán közzétett nem auditált adatok szerint a vállalat árbevétele éves összevetésben 123 százalékkal, 7,51 milliárd jüanra (1,05 milliárd dollárra) emelkedett, miközben működési költségei 119 százalékkal 8,47 milliárd jüanra (1,18 milliárd dollárra) kúsztak fel. A működésből származó veszteség több mint kétszeresére, 2,79 milliárd jüanra (390,6 millió dollárra) nőtt. Az adózás utáni veszteség 2,33 milliárd jüant (326,6 millió dollárt) tett ki, egy ADS-re számítva 2,00 jüant (28 dollárcentet). Az egyszeri tételeket nem számolva az egy ADS-re jutó veszteség 1,44 jüan volt, jócskán meghaladta az elemzők által várt 0,53 jüant.</p>
      <aside>Az aktív vásárlók havi átlagos száma 85 százalékkal, 429,6 millióra nőtt a harmadik negyedévben, a szeptember 30-án véget ért 12 hónapban pedig 39 százalékkal, 536,3 millióra.</aside>
      <p>Huang Cseng vezérigazgató, aki nagyjából 45 százalékos tulajdonrésszel bír a vállalatban, megvédte a jelentős árkedvezményeket, mondván azok a jövedelmező befektetések, amelyek segítségével növelik a pinduoduo.com felhasználóinak számát és hűségét.</p>
      <p>A Pinduoduo részvényeinek árfolyama idén csaknem megduplázódott, mivel a befektetőknek korábban tetszett a vállalat árpolitikája. Brock Silvers, a hongkongi Adamas Asset Management igazgatója azonban arra figyelmeztetett, hogy a durván emelkedő marketingköltségek felemésztik a vállalatot, és a befektetők immár ingatag alapon álló üzleti modellt látnak a befektetésnek minősített költségek emelkedése mögött.</p>
      <figure>
        <img src="https://www.vg.hu/wp-content/uploads/2017/04/1467juan2.jpg"/>
      </figure>
      <p>Számos elemző azonban továbbra is nagy lehetőségeket lát a Pinduoduóban, éppen a bevételek és a vásárlók számának erős emelkedése miatt. A szeptember 30-ával zárult 12 hónapban a Pinduoduo aktív használóinak száma 39 százalékkal, 536,3 millióra emelkedett, kezd felzárkózni a 693 millió aktív fogyasztóval piacvezető Alibabához.</p>
      <p>A Pinduoduo amerikai letéti jegyei 31,40 dolláron, 22,89 százalékos mínuszban zárták a kereskedést szerdán a New York-i tőzsdén, ahova tavaly július 26-án 19 dolláron vezették be. Az elmúlt 52 hétben 18,46 és 45,25 dollár között mozgott az árfolyama, a maximumot éppen két hete, november 6-án érte el.</p>
    </article>
  </body>
</html>