<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-elmult-evekben-stabilan-nottek-a-biztositok-dijbevetelei/"/>
    <meta property="og:site_name" content="lokál"/>
    <meta property="article:published_time" content="2019-11-21T11:13:29+00:00"/>
    <meta property="og:title" content="Az elmúlt években stabilan nőttek a biztosítók díjbevételei"/>
    <meta property="og:description" content="Magyarországon az elmúlt években egyre több új biztosítási szerződést kötöttek, a biztosítók díjbevételei is stabilan nőttek - mondta Varga Mihály a X. Nemzetközi Biztosítási Konferencián csütörtökön Budapesten."/>
  </head>
  <body>
    <article>
      <h1>Az elmúlt években stabilan nőttek a biztosítók díjbevételei</h1>
      <address><time datetime="2019-11-21T11:13:29+00:00">21 Nov 2019, 11:13</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/DEBRE20190907021-1280x854.jpg"/>
      </figure>
      <p>
        <b>Magyarországon az elmúlt években egyre több új biztosítási szerződést kötöttek, a biztosítók díjbevételei is stabilan nőttek – mondta Varga Mihály a X. Nemzetközi Biztosítási Konferencián csütörtökön Budapesten.</b>
      </p>
      <p>A pénzügyminiszter kiemelte: 2018-ban a biztosítási szektor díjbevétele meghaladta az ezer milliárd forintot, 2019 első felében a díjbevételek már mintegy 10 százalékkal nőttek az előző év hasonló időszakához képest.</p>
      <p>Varga Mihály jelezte: a biztosítási szektor jövedelmezősége is folyamatosan javul, 2019 első fél évében a biztosítótársaságok összesen mintegy 40 milliárd forint adózott eredményt értek el.</p>
      <p>A pénzügyminiszter rámutatott: a biztosítási ágazat komoly szerepet játszik az egyes nemzetgazdaságok növekedésében, pénzügyi stabilitásának megteremtésében. Egy uniós kiadvány szerint a biztosítási ágazat volt a legnagyobb intézményi befektető Európában, a befektetések értéke elérte az összesített uniós GDP 58 százalékát.</p>
      <p>Magyarországon is jelentős befektető a biztosítási ágazat, de van még tere a biztosítók további erősödésének, az életbiztosítások, az egészségbiztosítások és a vagyonbiztosítás területén még nem érték el az uniós átlagot – tette hozzá.</p>
      <p>A biztosítótársaságok Magyarországon nagyon jelentős összeget, mintegy 1400 milliárd forintot fektettek állampapírokba, ezzel hozzájárultak az ország gazdasági stabilitásához.</p>
      <p>A biztosítási szektor kedvező eredményeihez megfelelő alapot adott a magyar gazdaság teljesítménye is. A gazdaság stabil növekedési pályán van, a GDP tavaly 5,1 százalékkal, és idén az első három negyedévben is 5,1 százalékkal erősödött – mondta Varga Mihály. Hozzátette, hogy a foglalkoztatási ráta 70 százalékot meghaladó szintre emelkedett, a munkanélküliségi ráta ezzel párhuzamosan 3,5 százalékra csökkent, 2019 első nyolc hónapjában 10 százalék feletti mértékben emelkedtek a bruttó keresetek, a reálbér-emelkedés pedig 7 százalékot ért el. A növekvő keresetek hatására a háztartások jelentősen növelték nettó pénzügyi vagyonukat.</p>
      <p>A pénzügyminiszter kitért arra, hogy a lakosság pénzügyi ismereteinek növelése és az öngondoskodás ösztönzése hozzájárul a gazdaság növekedéséhez, valamint a pénzügyi intézményrendszer fejlődéséhez is. Ezért fogadta el a kormány a lakosság pénzügyi tudatosságának fejlesztéséről szóló hétéves stratégiát, amelynek köszönhetően a családok megtakarításai már érdemben javultak.</p>
      <p>Fontosnak nevezte, hogy a pénzügyi ismeretek bővítését beépítsék a köznevelésbe. Jelezte: a témában indított rendezvénysorozat keretében idén 1200-nál is több iskola mintegy 200 ezer tanulója vett részt a pénzügyi ismeretterjesztő programokon.</p>
      <p>Varga Mihály a biztosítási ágazat szabályozását érintő intézkedésekről kifejtette: az új biztosítási értékesítésről szóló irányelv szigorította a tájékoztatási követelményeket, erősítette a fogyasztóvédelmi rendelkezéseket, részletesebben szabályozta a szerződések minimális tartalmi elemeit, ezzel növelte a fogyasztók bizalmát. Arról, hogy az Európai Bizottság megkezdte az irányelv felülvizsgálatát, a pénzügyminiszter kijelentette, a kormány álláspontja az, hogy a felülvizsgálat nem vezethet a szabályozás bonyolultabbá válásához és a jól működő elemeinek módosításához.</p>
      <p>Erdős Mihály, a Magyar Biztosítók Szövetsége (Mabisz) alelnöke elmondta: a nyugdíjcélú öngondoskodás és a nyugdíjbiztosítások fontosságát a fiatalok között is népszerűsíteni szeretnék. A 2014 óta érvényes adókedvezmény hatására napjainkra már 317 ezer nyugdíjbiztosítási szerződést kötöttek a biztosító cégek.</p>
      <p>Jelezte: a biztosítási szektor díjbevétele idén már 1200 milliárd forint fölé emelkedhet, ehhez az is hozzájárul, hogy a baleseti adó idén év elejétől beépült a biztosítási díjba.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-fizetesemelessel-a-fiatal-birakert/">Fizetésemeléssel a fiatal bírákért</a>
        </li>
        <li>
          <a href="https://www.lokal.hu/2019-11-a-penzugyi-biztonsag-lesz-az-idei-tanevben-a-penz7-kiemelt-temaja/">A pénzügyi biztonság lesz az idei tanévben a Pénz7 kiemelt témája</a>
        </li>
        <li>
          <a href="https://www.lokal.hu/2019-11-moodys-robusztus-novekedes-varhato-a-magyar-gazdasagban/">Robusztus növekedés várható a magyar gazdaságban</a>
        </li>
        <li>
          <a href="https://www.lokal.hu/2019-11-160-millio-dollaros-programot-inditanak-magyar-cegeknek/">160 millió dolláros programot indítanak magyar cégeknek</a>
        </li>
        <li>
          <a href="https://www.lokal.hu/2019-11-magyarorszag-fejlodik-a-leggyorsabban-az-unioban/">Magyarország fejlődik a leggyorsabban az unióban</a>
        </li>
      </ul>
    </article>
  </body>
</html>