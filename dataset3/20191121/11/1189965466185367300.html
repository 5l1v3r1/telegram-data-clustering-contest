<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260091/synantisi-mitsotaki-plenkovits-eykairia-na-tethei-mia-nea-filodoksi-atzenta-kai-gia-tis-dyo-xores"/>
    <meta property="og:site_name" content="LiFO"/>
    <meta property="article:published_time" content="2019-11-21T11:33:00+00:00"/>
    <meta property="og:title" content="Συνάντηση Μητσοτάκη - Πλένκοβιτς: «Ευκαιρία να τεθεί μια νέα φιλόδοξη ατζέντα και για τις δύο χώρες»"/>
    <meta property="og:description" content="Με τον πρωθυπουργό της Κροατίας συναντήθηκε ο Κυριάκος Μητσοτάκης"/>
  </head>
  <body>
    <article>
      <h1>Συνάντηση Μητσοτάκη - Πλένκοβιτς: «Ευκαιρία να τεθεί μια νέα φιλόδοξη ατζέντα και για τις δύο χώρες»</h1>
      <h2>Με τον πρωθυπουργό της Κροατίας συναντήθηκε ο Κυριάκος Μητσοτάκης</h2>
      <address><time datetime="2019-11-21T11:33:00+00:00">21 Nov 2019, 11:33</time> by <a rel="author">NEWSROOM</a></address>
      <p>
        <b>Αισιόδοξος για τις προοπτικές που ανοίγονται με τη νέα ατζέντα της Ευρωπαϊκής Επιτροπής, δήλωσε ο πρωθυπουργός Κυριάκος Μητσοτάκης κατά τη <a href="https://www.lifo.gr/now/politics/260069/synantisi-mitsotaki-plenkovits-sto-zagkremp">συνάντησή του με τον Κροάτη ομόλογό του,</a> Αντρέι Πλένκοβιτς.</b>
      </p>
      <p>Ο κ. Πλένκοβιτς υποδέχθηκε τον κ. Μητσοτάκη στο πρωθυπουργικό γραφείο του στο Ζάγκρεμπ στις 8 το πρωί και είχαν 40λεπτη συνομιλία.</p>
      <p>Είναι ευκαιρία να τεθεί μια νέα φιλόδοξη ατζέντα και για τις δύο χώρες, σημείωσε ο κ. Μητσοτάκης και εξέφρασε την πεποίθηση ότι ο λαϊκισμός σε όλη την Ευρώπη μπορεί να ηττηθεί, τονίζοντας την ανάγκη να συνεχίσει χωρίς τακτικισμούς, αλλά με ορθολογικές πολιτικές. Σε αυτό το σημείο επισήμανε πως «είμαστε συνεπείς με αυτά που είχαμε δηλώσει πριν εκλεγούμε».</p>
      <figure>
        <iframe data-src="https://twitter.com/PrimeministerGR/status/1197440310730727424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Διαβεβαίωσε πως η Ελλάδα θα συνεχίσει την πορεία για μια βιώσιμη ανάπτυξη, που -όπως υπογράμμισε- είναι προτεραιότητα για μας. Τόνισε, επίσης, πως η κατάσταση στη χώρα μας έχει βελτιωθεί σημαντικά τους τελευταίους μήνες με τις πολιτικές που υλοποιεί η κυβέρνηση. Τέλος, ο πρωθυπουργός συνεχάρη τον κ. Πλένκοβιτς για την «εξαιρετική διοργάνωση» του συνεδρίου του ΕΛΚ.</p>
      <p>Από την πλευρά του, ο Κροάτης πρωθυπουργός εξέφρασε τη βούλησή του για συνέχιση των διμερών σχέσεων των δύο χωρών.</p>
      <p>Στις 11:00 ώρα Ελλάδος, ο κ. Μητσοτάκης θα συμμετάσχει σε πάνελ του συνεδρίου με θέμα τις πρωτοβουλίες του ΕΛΚ για την αντιμετώπιση της κλιματικής αλλαγής. Λίγα λεπτά πριν από το μεσημέρι, στις 11:50 ο πρωθυπουργός θα εκφωνήσει την κεντρική ομιλία του στην ολομέλεια του συνεδρίου του ΕΛΚ, κατά την οποία αναμένεται να αναφερθεί εκτενώς στο προσφυγικό-μεταναστευτικό.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>