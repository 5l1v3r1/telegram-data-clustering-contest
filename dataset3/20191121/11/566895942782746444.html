<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2580250/operativniki-ternopilsini-gucno-zatrimali-grupu-kradiiv-gastroleriv-z-volini-foto-video"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-21T11:01:00+00:00"/>
    <meta property="og:title" content="Оперативники Тернопільщини гучно затримали групу крадіїв-гастролерів з Волині (ФОТО, ВІДЕО)"/>
    <meta property="og:description" content="Оперативники Тернопільщини затримали групу крадіїв-гастролерів з Волині"/>
  </head>
  <body>
    <article>
      <h1>Оперативники Тернопільщини гучно затримали групу крадіїв-гастролерів з Волині (ФОТО, ВІДЕО)</h1>
      <address><time datetime="2019-11-21T11:01:00+00:00">21 Nov 2019, 11:01</time> by <a rel="author">Тетяна Питак</a></address>
      <p>
        <i>Співробітники управління карного розшуку спільно з оперативниками Підволочиського відділу поліції затримали чотирьох осіб, підозрюваних у вчиненні серії крадіжок на Тернопільщині. Злодійський квартет взяли з купою речових доказів, адже зловмисники якраз поверталися з чергової вилазки.</i>
      </p>
      <p> Приватний будинок у селі Кам’янки, що на Підволочищині, став останнім об‘єктом збагачення гастролерів. Серед білого дня, розбивши віконну шибу, зловмисники проникли до чужого помешкання і винесли  звідти ювелірні прикраси та готівку на суму понад 120 тисяч гривень. Усі речові докази поліцейські вилучили.</p>
      <p> -Ми володіли інформацією про діяльність злочинної групи і було проведено велику оперативну роботу, аби вийти на слід гастролерів, - розповів заступник начальника ГУНП в Тернопільській області  Степан Яцух. – Маємо беззаперечні докази щодо вчинення зловмисниками ще п’яти крадіжок у Кременецькому, Бучацькому та Чортківському районах. Підозрюємо, що «наслідили» крадії й в інших областях, зокрема на Волині та Закарпатті. Наразі оперативні заходи ще тривають.</p>
      <p> Поліцейські встановили осіб зловмисників. Це 27-річний раніше неодноразово судимий за майнові злочини житель селища Торчин, 25-річний уродженець Нововолинська, раніше судимий за наркозлочини 49-річний уродженець Луцька, та  28 річний волинянин, який був у групі за водія.</p>
      <p>  -Зловмисники, аби не привертати до себе зайвої уваги, пересувалися на різних автомобілях, - каже Степан Яцух.- На останню вилазку прибули на авто марки «Опель» білого кольору. Машину арештовано. Маємо відомості про використання групою  ще щонайменше чотирьох транспортних засобів. </p>
      <p>Наразі трьох зі зловмисників, окрім того, хто виконував роль водія, затримано в порядку статті 208 КПК. Вирішується питання про оголошення підозри за частиною 3 статті 185 Кримінального кодексу та обрання міри запобіжного заходу.</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/468/1227_5dd66d910cb62.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/468/1127_5dd66d916fc9f.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/468/1127-1_5dd66d909879f.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/468/1027_5dd66d9016c1e.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/468/1028_5dd66d8f901c4.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/468/1428_5dd66d8f27715.jpg"/>
        </figure>
      </slideshow>
      <figure>
        <iframe src="https://www.youtube.com/embed/LuG3BVEeR-4" width="560" height="314" data-service="Youtube" scrolling="no"/>
      </figure>
    </article>
  </body>
</html>