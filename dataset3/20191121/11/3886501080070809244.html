<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119604-djilas-mali-pokusao-da-objasni-ono-sto-niko-pre-njega-u-istoriji-nije-uspeo--da-je-23-manje-od-18?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-21T11:40:04+00:00"/>
    <meta property="og:title" content="Djilas: Mali pokušao da objasni ono što niko pre njega u istoriji nije uspeo - da je 23 manje od 18"/>
    <meta property="og:description" content="Predsednik Stranke slobode i pravde Dragan Djilas danas je izjavio da ministar finansija Srbije Siniša Mali nije odgovorio ni na jednu činjenicu koju je naveo u prilog oceni o rastu javnog duga od 2012. godine.&quot;Siniša Mali je u svom odgovoru na tvrdnje da je dug Srbije drastično porastao u prethodnih sedam godina izneo tvrdnju da država ne povećava svoj dug kada isti poraste sa 18 na 23 milijarde evra! Time je Dr Mali dao ozbiljan doprinos dvema naučnim oblastima – ekonomiji i matematici, jer do sada u istoriji niko nije uspeo da objasni da je 23 manje od 18&quot;, naveo je Djilas u saopštenju.Siniša Mali je juče u Skupštini Srbije rekao da Djilas iznosi neistine o javnom dugu i ekonomiji i objavio da je javni dug 2008. godine porastao sa 8,7 milijardi na 17,7 milijardi dinara, a na kraju 2018. godine je bio 23 milijarde.Kako je saopštio Djilas, dug Srbije 30. juna 2012, kada je SNS stupio na vlast, iznosio je 15,29 milijarde evra, a 21. decembra 2018. oko 23,33 milijardi evra.Prema zvaničnim podacima Ministarstva…"/>
  </head>
  <body>
    <article>
      <h1>Djilas: Mali pokušao da objasni ono što niko pre njega u istoriji nije uspeo - da je 23 manje od 18</h1>
      <address>
        <time datetime="2019-11-21T11:40:04+00:00">21 Nov 2019, 11:40</time>
      </address>
      <p><b>Predsednik Stranke slobode i pravde Dragan Djilas danas je izjavio da ministar finansija Srbije Siniša Mali nije odgovorio ni na jednu činjenicu koju je naveo u prilog oceni o rastu javnog duga od 2012. godine.</b><br/><br/>"Siniša Mali je u svom odgovoru na tvrdnje da je dug Srbije drastično porastao u prethodnih sedam godina izneo tvrdnju da država ne povećava svoj dug kada isti poraste sa 18 na 23 milijarde evra! Time je Dr Mali dao ozbiljan doprinos dvema naučnim oblastima – ekonomiji i matematici, jer do sada u istoriji niko nije uspeo da objasni da je 23 manje od 18", naveo je Djilas u saopštenju.<br/><br/>Siniša Mali je juče u Skupštini Srbije rekao da Djilas iznosi neistine o javnom dugu i ekonomiji i objavio da je javni dug 2008. godine porastao sa 8,7 milijardi na 17,7 milijardi dinara, a na kraju 2018. godine je bio 23 milijarde.<br/><br/>Kako je saopštio Djilas, dug Srbije 30. juna 2012, kada je SNS stupio na vlast, iznosio je 15,29 milijarde evra, a 21. decembra 2018. oko 23,33 milijardi evra.<br/><br/>Prema zvaničnim podacima Ministarstva finansija, kako je naveo Djilas, javni dug je 30. avgusta 2019. iznosio oko 24,32 milijarde evra, što je u odnosu na početak godine povećanje od jedne milijarde.<br/><br/>"Troškovi kamata 2011, kada smo po tvrdnjama Dr Siniše Malog i Aleksandra Vučića bili pred bankrotstvom, iznosili su 46 milijardi dinara. Danas, kada smo se bankrotstva spasili, na kamate dajemo 111 milijardi, odnosno oko 2,5 puta više", rekao je Djilas.<br/><br/>Ukazao je i da tvrdnja da se novi krediti uzimaju da bi se vratili stari nije tačna "jer u predlogu budžeta za 2020. godinu jasno piše da će se Srbija zadužiti za 7,8 milijardi za razne projekte".<br/><br/>Djilas je demantovao tvrdnje ministra finansija da je dug grada Beograda 2013. godine, kada je Djilas smenjen sa mesta gradonačelnika, iznosio 1,2 milijarde evra, navodeći da je tada dug bio 403 miliona evra, što su potvrdili i Fiskalni savet i bivši ministar finansija Dušan Vujović.</p>
    </article>
  </body>
</html>