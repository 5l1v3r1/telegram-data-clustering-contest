<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641133/%D9%85%D9%88%D8%B1%D8%A7%D9%84%D8%B3-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%A8%D9%88%D9%84%DB%8C%D9%88%DB%8C-%D8%A7%D8%B2-%D9%85%D8%A7-%DA%A9%D9%85%DA%A9-%D9%86%D8%AE%D9%88%D8%A7%D8%B3%D8%AA%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="مورالس برای بازگشت به بولیوی از ما کمک نخواسته است"/>
    <meta property="og:description" content="سخنگوی سازمان ملل اعلام کرد رئیس‌جمهور مستعفی بولیوی که در مکزیک به سر می‌برد، برای بازگشت به کشور خود از این سازمان تقاضای کمک نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641133/%D9%85%D9%88%D8%B1%D8%A7%D9%84%D8%B3-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%A8%D9%88%D9%84%DB%8C%D9%88%DB%8C-%D8%A7%D8%B2-%D9%85%D8%A7-%DA%A9%D9%85%DA%A9-%D9%86%D8%AE%D9%88%D8%A7%D8%B3%D8%AA%D9%87-%D8%A7%D8%B3%D8%AA">مورالس برای بازگشت به بولیوی از ما کمک نخواسته است</a>
      </h1>
      <h2>سخنگوی سازمان ملل اعلام کرد رئیس‌جمهور مستعفی بولیوی که در مکزیک به سر می‌برد، برای بازگشت به کشور خود از این سازمان تقاضای کمک نکرده است.</h2>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «استفان دوجاریک»، سخنگوی سازمان ملل، روز گذشته گفت «اوو مورالس» رئیس‌جمهور مستعفی بولیوی، برای بازگشت از مکزیک به کشور خودش از سازمان ملل تقاضای کمک نکرده است.</p>
      <p>او در پاسخ به این سوال که آیا از سازمان ملل خواسته شده است که به مورالس کمکی ارائه دهد گفت: «نه، من از هیچ‌گونه تقاضای خاصی مطلع نیستم».</p>
      <p>در اوایل روز گذشته، مورالس از واسطه‌ها بین‌المللی برای بازگشت از مکزیک، جایی که در آنجا پناهنده سیاسی شده است، به بولیوی کمک خواسته بود.</p>
      <p>بولیوی پس از ۲۰ اکتبر که در آن انتخابات ریاست‌جمهوری برگزار شد و مورالس در دور اول برای چهارمین بار به پیروزی رسید دچار بحران شد. گروه‌های مخالف از پذیرش نتیجه قانونی این انتخابات سرباز زدند و ادعا‌هایی مانند بی‌نظمی در روند شمارش آرا، که بعدا از سوی سازمان کشور‌های آمریکایی مورد تایید واقع شد، مطرح ساختند. در ۱۰ نوامبر، ارتش بولیوی از مورالس خواست به منظور حفظ ثبات در کشور از مقام خود کناره‌گیری کند. به این ترتیب، مورالس از مقام خود استعفا داد و پس از دریافت پناهندگی سیاسی راهی مکزیک شد. به دنبال استعفای رئیس‌جمهور، بیشتر وزرای کابینه‌اش نیز استعفا کردند.</p>
      <p>یک روز پس از استعفای اوو مورالس، «جنینه آنز» معاون رئیس پارلمان عالی بولیوی، خود را رئیس‌جمهور موقت این کشور خواند و ۱۱ نفر را به عنوان وزرای کابینه خود انتخاب کرد. این در حالی است که در جلسه مجلسی که آنز خود را رئیس‌جمهور خواند، تعداد اعضای شرکت‌کننده به حدنصاب نرسیده بود و طرفداران مورالس این اقدام آنز را غیرقانونی نامیدند. اما دادگاه قانون اساسی بولیوی ادعای رئیس‌جمهور خودخوانده این کشور را به رسمیت شناخته است.</p>
    </article>
  </body>
</html>