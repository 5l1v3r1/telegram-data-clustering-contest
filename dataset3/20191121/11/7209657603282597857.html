<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/politica/movimento-5-stelle-rousseau-emilia-romagna-1.4898441"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-21T11:26:26+00:00"/>
    <meta property="og:title" content="Movimento 5 Stelle, Rousseau decide sulla lista in Emilia Romagna"/>
    <meta property="og:description" content="Elezioni regionali, oggi dalle 12 alle 20 i grillini fanno scegliere ai loro iscritti sulla piattaforma in rete. Il quesito: partecipare o meno"/>
  </head>
  <body>
    <article>
      <h1>Movimento 5 Stelle, Rousseau decide sulla lista in Emilia Romagna</h1>
      <h2>Elezioni regionali, oggi dalle 12 alle 20 i grillini fanno scegliere ai loro iscritti sulla piattaforma in rete. Il quesito: partecipare o meno</h2>
      <address><time datetime="2019-11-21T11:26:26+00:00">21 Nov 2019, 11:26</time> by <a rel="author">FEDERICO DEL PRETE</a></address>
      <p>Bologna, 21 novembre 2019 - Mentre in Emilia <b>Bonaccini </b>e <b>Borgonzoni </b>rilitigano sulla sanità, il colpo di scena arriva in serata da Roma ed è firmato dal <a href="https://www.quotidiano.net/politica/elezioni-emilia-romagna-calabria-rousseau-1.4897817"><b>Movimento Cinque Stelle</b></a>. I grillini decideranno oggi, attraverso la piattaforma Rousseau se partecipare o meno alle <b>elezioni regionali in Emilia Romagna</b> e anche in Calabria. Lo scrivono sul blog delle stelle. «Abbiamo deciso di sottoporre agli iscritti la <b>decisione </b>riguardante la partecipazione alle imminenti <b>elezioni regionali in Emilia-Romagna</b> e in Calabria. A noi la scelta. Le votazioni si apriranno alle 12 e si chiuderanno alle 20. Partecipare alle <b>elezioni </b>– sottolineano i pentastellati – richiede uno <b>sforzo organizzativo</b>, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più’ giusto che i suoi portavoce dirigano il proprio impegno».</p>
      <p>
        <b>Leggi anche <a href="https://www.ilrestodelcarlino.it/politica/bonaccini-borgonzoni-cartabianca-confronto-1.4896230">Bonaccini e Borgonzoni, confronto e sondaggi: testa a testa di fuoco</a></b>
      </p>
      <p>In queste settimane si era molto discusso sul ruolo che avrebbero scelto i grillini: non partecipare al voto, presentare una propria <b>lista </b>o appoggiarsi direttamente al Pd. Ora sarà la <b>piattaforma Rousseau </b>a scegliere. In attesa di sapere cosa farà la squadra Di Di Maio, la Lega è tornata nuovamente all’attacco sulla <b>sanità </b>emiliano romagnola: «Smontiamo la favola raccontata dal Pd, dove tutto funziona perfettamente», l’affondo del consigliere regionale <b>Daniele Marchetti</b>, un fedelissimo di Lucia, che ha anche consegnato le <b>300 segnalazioni</b> di presunti disservizi mostrate martedì in tv. Secca la <b>replica </b>di Bonaccini: «Se sono solo quelle su un milione, parliamo dello zero virgola». Il governatore ha anche siglato un protocollo per i prossimi tre anni con Aiop, l’associazione dell’ospedalità privata che vale quasi 800 milioni di indotto, il dossier recapitato dal Carroccio è formato da 300 atti ispettivi sui quali «si chiedono chiarimenti su disservizi sanitari».</p>
      <p>La punta dell’iceberg di un sistema dove «gli aspetti negativi sono purtroppo tanti», tra – elenca Marchetti - «agende chiuse, liste di attesa con tempi improponibili o cittadini costretti a fare un’ora e più di auto per visite specialistiche». Accuse che Bonaccini rispedisce al mittente: «Leggerò le segnalazioni e ogni caso andrà affrontato». Un altro round ha riguardato il taglio dei<b> medici di base</b>, 116 in meno in tutta la Regione dal 2010 a oggi: secondo la Borgonzoni, «dati che mettono in luce un’errata programmazione». Il presidente regionale dell’Aiop Biagi, pur lodando la sanità emiliano romagnola, ammette che «le criticità ci sono come le liste di attesa ambulatoriali e le prestazioni che devono essere a distanza di bus».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/politica/bonaccini-borgonzoni-cartabianca-confronto-1.4896230"/>
        <a href="https://www.ilrestodelcarlino.it/politica/sardine-1.4895349"/>
        <a href="https://www.ilrestodelcarlino.it/bologna/politica/pd-piazza-maggiore-7-dicembre-1.4890151"/>
        <a href="https://www.quotidiano.net/politica/video/le-sardine-riempie-piazza-grande-a-modena-fermeremo-salvini-1.4894765"/>
        <a href="https://www.ilrestodelcarlino.it/bologna/politica/foto/salvini-paladozza-1.4886531"/>
      </related>
    </article>
  </body>
</html>