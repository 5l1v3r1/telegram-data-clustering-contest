<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504874-citu-dupa-psd-anuntat-motiune-simpla-impotriva-voi-aduce-parlament-toti-directorii-din-mfp-anaf-care-lucrat-fostul-ministru-valcov.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T11:21:00+00:00"/>
    <meta property="og:title" content="Cîțu promite PSD că va veni la moțiune cu toți directorii din MFP și ANAF care au lucrat cu fostul ministru și cu Vâlcov: „Să vedem atunci cine-i minte pe români”"/>
    <meta property="og:description" content="Ministrul finanțelor, Florin Cîțu, a spus joi, pe pagina sa de Facebook, în contextul în care Viorica Dăncilă a anunțat o moțiune simplă împotriva sa, că va veni în"/>
  </head>
  <body>
    <article>
      <h1>Cîțu promite PSD că va veni la moțiune cu toți directorii din MFP și ANAF care au lucrat cu fostul ministru și cu Vâlcov: „Să vedem atunci cine-i minte pe români”</h1>
      <address><time datetime="2019-11-21T11:21:00+00:00">21 Nov 2019, 11:21</time> by <a rel="author">G.S.</a></address>
      <p><b>Ministrul finanțelor, Florin Cîțu, a spus joi, pe pagina sa de Facebook, în contextul în care Viorica Dăncilă a anunțat o moțiune simplă împotriva sa, că va veni în Parlament cu ”toți directorii din MFP și ANAF care au lucrat cu fostul ministru și cu Darius Vâlcov”.<br/></b><br/>Potrivit lui Cîțu acești șefi din MFP vor veni cu date și documente care vor arăta ”cine-i minte pe români”, iar rezultatul demersului său va fi ”unul neplăcut pentru Dancilă și Teodorovici”.<br/><br/><b>Postarea lui Cîțu:<br/></b><br/>”Vă anunț o premieră în cazul moțiunii simple care mă vizează, la Senat. Pentru prima oară în istorie voi aduce în Parlament cu mine toți directorii din MFP și ANAF care au lucrat cu fostul ministru și cu Darius Vâlcov la elaborarea bugetului, a rectificării din august și mai ales la elaborarea strategiei fiscal bugetare pentru perioada 2019-2021.<br/><br/>Vor fi prezenți cu date și documente oficiale care vor arăta:<br/><br/>- Viorica Dăncilă și Eugen Teodorovici știau din martie că vor depăși ținta de deficit<br/>- situația execuției bugetare și mai ales estimările pentru final de an la momentul în care am preluat mandatul.<br/><br/>În conferința de presă pe care o voi ține înainte de moțiune, îi voi lăsa pe directorii respectivi să vă prezinte datele reale cu documente. Să vedem atunci cine-i minte pe români. Vă garantez că rezultatul este unul neplăcut pentru Dăncilă și Teodorovici.”</p>
    </article>
  </body>
</html>