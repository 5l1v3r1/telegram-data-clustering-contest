<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-motor-23504838-formula-1-investigatie-fia-ferrari-dupa-scuderia-fost-acuzata-triseaza.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T11:05:00+00:00"/>
    <meta property="og:title" content="Formula 1: Investigație a FIA la Ferrari, după ce Scuderia a fost acuzată că trișează"/>
    <meta property="og:description" content="Comisari ai Federaţiei Internaţionale de Automobilism (FIA) au confiscat o parte din sistemul de alimentare al unui monopost Ferrari, după Marele Premiu de Formula 1 al Braziliei, care a avut loc,"/>
  </head>
  <body>
    <article>
      <h1>Formula 1: Investigație a FIA la Ferrari, după ce Scuderia a fost acuzată că trișează</h1>
      <address><time datetime="2019-11-21T11:05:00+00:00">21 Nov 2019, 11:05</time> by <a rel="author">A.I.</a></address>
      <p><b>Comisari ai Federaţiei Internaţionale de Automobilism (FIA) au confiscat o parte din sistemul de alimentare al unui monopost Ferrari, după Marele Premiu de Formula 1 al Braziliei, care a avut loc, duminică, informează lequipe.fr.<br/></b><br/>Această investigaţie a fost iniţiată după ce Red Bull a acuzat scuderia că trişează, "păcălind" senzorii care stabilesc debitul de combustibil montaţi pe sistemul de alimentare al motorului.<br/><br/>Pe lângă componentele Ferrrari, comisarii FIA au confiscat şi elemente asemănătoare de pe un monopost Hass, echipă client a echipei italiene.<br/><br/>La Sao Paulo, piloţii Ferrari, germanul Sebastian Vettel şi Charles Leclerc din Monaco, au abandonat, după ce s-au ciocnit unul cu altul, în turul 65/71, într-un moment în care ocupau locurile 4, respectiv 5. Cursa a fost câștigată de olandezul Max Verstappen de la Red Bull.<br/><br/>La 3 noiembrie, Verstappen a fost întrebat la un post TV olandez cum explică lipsa de performanţă a monoposturilor Ferrari la MP al SUA, iar sportivul a răspuns că acest lucru s-a întâmplat pentru că responsabilii echipei italiene nu au mai putut să trişeze.<br/><br/>După o primă parte a anului dezastruoasă, Ferrari a avut un mic reviriment în partea a doua sezonului, când Charles Leclerc a câştigat două grand prix-uri, iar Sebastian Vettel, unul, cei doi înregistrând şi alte clasări pe podium.<br/><br/>Scuderia părea ca are cel mai puternic motor de pe grilă, ceea ce i-a făcut pe rivali să se intereseze de unde au apărut subit aceste performanţe.<br/><br/>Bănuiala Red Bull a fost că italienii folosesc o lacună din regulamentul tehnic şi supraalimentează motoarele. Potrivit motorsport.com, Ferrari ar fi găsit o soluţie să păcălească senzorii de debit instalaţi pe conductele de combustibil. Pe scurt, debitul de combustibil este măsurat din loc în loc, iar Ferrari a găsit modalitatea ca în zonele controlate să respecte parametrii regulamentari şi să mărească debitul în rest.<br/><br/>Red Bull a făcut o sesizare la FIA, în care a cerut forului mondial să lămurească situaţia şi să precizeze dacă soluţia italienilor este legală sau nu. Iar răspunsul FIA, venit înainte de MP al SUA, a fost că nu este regulamentară. <br/><br/>Astfel, la Austin, monoposturile Ferrari au fost destul de departe de podium, iar Verstappen crede că acest lucru s-a întâmplat după lămuririle aduse de FIA, scuderia intrând în legalitate pentru a nu fi sancţionată.<br/><br/>"Aşa se întâmplă când nu mai poţi să trişezi", a spus olandezul, la Ziggo Sport.<br/><br/>Verstappen a abordat subiectul şi la conferinţa de presă de la Austin: "Nu sunt deloc surprins. După ce a ieşit, asta explică totul. De ce credeţi că Ferrari nu s-a putut bate cu noi la start. Vă puteţi imagina singuri..."<br/><br/>Leclerc i-a răspuns adversarului său, declarând că afirmaţiile acestuia sunt o glumă şi că Ferrari nu a schimbat nimic la sistemul de operare a motorului.<br/><br/>"Cred că e o glumă, ca să fiu foarte sincer. Nu are niciun indiciu, nu e în echipă. Ştim exact ceea ce facem. Nu ştiu de ce vorbeşte, nu ştie nimic despre noi", a spus pilotul din Monaco, informează News.ro.<br/><br/><br/>  </p>
    </article>
  </body>
</html>