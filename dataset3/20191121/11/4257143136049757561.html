<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/21/melyul-gothar-peter-zaklatasi-botranya"/>
    <meta property="og:site_name" content="infostart"/>
    <meta property="article:published_time" content="2019-11-21T11:45:00+00:00"/>
    <meta property="og:title" content="Mélyül Gothár Péter zaklatási botránya"/>
    <meta property="og:description" content="A csütörtöki Kormányinfón is szóba került a Kossuth-díjas rendező zaklatási ügye, miközben arról is lehet hallani, hogy nem csak a Katona József Színházban lehettek ügyei Gothár Péternek."/>
  </head>
  <body>
    <article>
      <h1>Mélyül Gothár Péter zaklatási botránya</h1>
      <address><time datetime="2019-11-21T11:45:00+00:00">21 Nov 2019, 11:45</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/20/evek-ota-tudottak-voltak-gothar-peter-zaklatasi-ugyei-ezt-allitja-schilling-arpad"/>
      </related>
      <h3>A csütörtöki Kormányinfón is szóba került a Kossuth-díjas rendező zaklatási ügye, miközben arról is lehet hallani, hogy nem csak a Katona József Színházban lehettek "ügyei" Gothár Péternek.</h3>
      <p>Mint arról az <a href="https://infostart.hu/kultura/2019/11/19/ujabb-magyar-szinhazi-zaklatasi-botrany">Infostart is beszámolt</a>, a Katona József Színház kedden tájékoztatott arról, hogy menesztette egyik alkalmazottját, mert az erkölcsi határokat átlépő módon viselkedett a dolgozókkal. A sértettek írásbeli bejelentése után vizsgálóbizottságot állítottak fel, és a külső szakértők bevonásával lefolytatott vizsgálat nyomán a vezetőség azt a döntést hozta, hogy azonnali hatállyal, november 19-től kezdve az illető nem léphet az intézmény területére, illetve a színház a vele való közös munkát a továbbiakban befejezi.</p>
      <h4>Egye eset, több eset</h4>
      <p>Szerdán <a href="https://infostart.hu/kultura/2019/11/20/zaklatasi-botrany-a-katonaban-gothar-peter-kozlemenyt-adott-ki">újabb közlemény</a> látott napvilágot a teátrum közösségi oldalán, ennek szerzője Gothár Péter rendező, aki, mint írják, maga kérte, hogy a színház adja ki gondolatait. A rendező szavai szerint "egy évvel ezelőtt erkölcsileg elfogadhatatlan módon közeledett" egy munkatársnőjéhez, amiért emlékei szerint bocsánatot kért és kapott is pár nappal később. "Most, hogy ez az eset a színház, s azon keresztül az ország nyilvánossága elé került, szeretném bocsánatkérésemet nyilvánosan is megismételni" – tette hozzá. Érdekesség lehet, Gothár Péter közleményében egy esetről beszél, míg a teátrum korábbi közleményében többről, valamint több sértettről is említést tett. A Blikk is megjegyzi, hogy információik szerint a rendező egy éven át zaklatott egy fiatal színésznőt, annak ellenére, hogy többen is figyelmeztették. Az ifjú művész végül megelégelte és jelentette a főnökeinek, és ekkor derült fény arra, hogy nincs egyedül, több sorstársa is van, írja a bulvárlap.</p>
      <h4>Ugrik a Kossuth-díj?</h4>
      <p>A botrányról <a href="https://infostart.hu/belfold/2019/11/21/gulyas-gergely-karacsony-gergelynek-ajanlott-tobbet-egyeztetni-a-csapataval">Gulyás Gergely kancelláriaminisztert is kérdezték</a> a sajtó munkatársai a szokásos csütörtöki Kormányinfón, miszerint a kormány hogyan kommentálja Gothár Péter színházi zaklatási ügyét, illetve, hogy visszavonják-e a Kossuth-díját? A Miniszterelnökséget vezető miniszter válaszában kifejtette, hogy az említett eset egy legalább egy éve eltusolt ügy, ami kivizsgálásra szorul. Amennyiben ez megtörténik, akkor kiderül majd, hogy más hatóságoknak is lépniük kell-e. A díjvisszavonásokkal kapcsolatban óvatosságra intett, megjegyezve: utoljára a mostani ellenzék próbálkozott ilyennel. Mint fogalmazott, "nem tudom, mikor kapott Kossuth-díjat Gothár Péter, de ő most vált méltatlanná rá."</p>
      <h4>A Színművészetin is lehettek hasonlók</h4>
      <p>A <a href="https://www.blikk.hu/aktualis/belfold/ujabb-reszletek-a-zaklatasi-botranyrol-igy-zajlik-a-vizsgalat-a-szinmuveszeti/qmgfczx">Blikk arról is beszámolt</a>, hogy Gothár Péter másik munkahelyén, a Színház- és Filmművészeti Egyetemen lehettek problémái, emiatt az intézmény azonnali etikai vizsgálatot kért maga ellen. A vizsgálat lezárultával az eredményről tájékoztatást ígértek az egyetem polgárai és a közvélemény számára. Az egyetem emellett egy hivatalos körlevelet is postázott a kollégáknak és hallgatóknak, akik több fórumon is jelezhetik, ha ők is hasonló helyzetbe kerültek.</p>
      <p>
        <i>Nyitókép: MTI Fotó: Szigetváry Zsolt</i>
      </p>
    </article>
  </body>
</html>