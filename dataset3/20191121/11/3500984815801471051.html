<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/spalovaci-auta-hori-55x-casteji-nez-elektromobily-v-cr-shorelo-0-elektroaut"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-21T11:03:21+00:00"/>
    <meta property="og:title" content="Spalovací auta hoří 11x častěji, než elektromobily. V ČR shořelo 0 elektroaut"/>
    <meta property="og:description" content="V České republice ročně shoří přes 2000 aut, z toho 0 elektromobilů. Takové jsou zatím oficiální statistiky, oproštěné od jakýchkoliv šokujících tvrzeních a senzačních novinových titulků."/>
  </head>
  <body>
    <article>
      <h1>Spalovací auta hoří 11x častěji, než elektromobily. V ČR shořelo 0 elektroaut</h1>
      <address><time datetime="2019-11-21T11:03:21+00:00">21 Nov 2019, 11:03</time> by <a rel="author">Martin Skořepa</a></address>
      <p>
        <b>V České republice ročně shoří přes 2000 aut, z toho 0 elektromobilů. Takové jsou zatím oficiální statistiky, oproštěné od jakýchkoliv šokujících tvrzeních a senzačních novinových titulků.</b>
      </p>
      <figure>
        <img src="https://elektrickevozy.cz/wp-content/uploads/2019/11/automobil-pozar.jpg"/>
      </figure>
      <p>Dá se tedy říct, že to v České republice nebo ani ve světě není s elektromobily a jejich “explodujícími bateriemi” tak horké a nebezpečné, jak by to mohlo podle některých zpráv vypadat? Nebo naopak představují elektromobily problém? Podívejte se na veřejná fakta a čísla, ze kterých se můžeme opravdu něco dozvědět, ale hlavně přemýšlejte a udělejte si na věc vlastní názor!</p>
      <h3>Jasná čísla – Častěji hoří spalovací auta</h3>
      <p>Národní úřad pro bezpečnost silničního provozu ve Spojených státech říká, že <b>spalovací auta hoří statisticky 11x častěji, než elektromobily</b> (resp. po ujeté miliardě km došlo u elektroaut k celkem 5 zahořením, kdežto u spalovacích každých každých 18 milionů km shoří 1 auto, poměr vzdálenosti 55x). U elektromobilů je zatím dle statistiky zaznamenáno 5 zahoření po 1.000.000.000 km, kdežto u spalovacích aut je to 1 požár každých 18.000.000 km, tedy 55x častěji. Dle čísel Tesly došlo od roku 2012 do 2018 k požáru u jejích elektromobilů každých 272.000.000 ujetých km, kdežto u spalovacích aut je to každých 19.000.000 km, tedy 14x častěji.</p>
      <figure>
        <img src="https://elektrickevozy.cz/wp-content/uploads/2019/11/IMG_4071-768x583.jpg"/>
      </figure>
      <p>TIP: <a href="https://elektrickevozy.cz/clanky/pozar-tesly-elektromobily-jsou-stale-mnohem-bezpecnejsi-je-vsak-tezsi-je-uhasit">Požár Tesly? Elektromobily jsou stále mnohem bezpečnější, je však těžší je uhasit</a></p>
      <h3>Správná otázka – A co až bude elektromobilů více?</h3>
      <p><b>Elektromobily tedy hoří výrazně méně často, než spalovací auta.</b> Jsou tedy aktuální obavy z toho, jak jsou elektromobily nebezpečné, pravdivé? Dle statistiky to může vypadat, že nikoliv, na druhou stranu jisté riziko tady určitě je a není dobré jej podceňovat. Mohou se objevit nebezpečné případy, zvláště pak pro hasiče, kteří s uhasením elektromobilu mají více práce a především oni dále riskují své životy pro záchranu ostatních. Co by však mělo být správnou otázkou – <b>Co se stane, pokud bude elektromobilů 10x, 100x, nebo 1000x více?</b> Bude statistika stále stejná? A zde zatím bohužel neznáme odpověď, takže o tom můžeme jen polemizovat.</p>
      <figure>
        <img src="https://elektrickevozy.cz/wp-content/uploads/2019/11/tesla-pozar-obr1.jpg"/>
      </figure>
      <h3>Jak zajistit vyšší bezpečnost?</h3>
      <p>Pokud dojde k dopravní nehodě, může začít hořet každé auto, ať už má jakýkoliv typ pohonu. Dle čísel Tesly je zajímavé se na věc podívat z jiného úhlu pohledu – dokáže být auto bezpečnější s asistenčními systémy? Rozhodně ano. V posledním čtvrtletí došlo u elektromobilů Tesla k nehodě průměrně po ujetí zhruba 7 milionů km s aktivovaným autopilotem, dále po ujetí 4,3 milionů km v případě použití bezpečnostních asistentů bez Autopilota, a po 2,9 milionech km pak bez veškerých bezpečnostních pomocníků. <b>Jízda s bezpečnostními asistenty je tedy bezpečnější, než bez nich</b>.</p>
      <figure>
        <img src="https://elektrickevozy.cz/wp-content/uploads/2018/06/tesla-autopilot-obr1.jpg"/>
      </figure>
      <p>TIP: <a href="https://elektrickevozy.cz/clanky/z-18koloveho-trucku-neco-spadlo-pred-teslu-a-ta-zacala-horet">Z 18kolového trucku “něco” spadlo před Teslu. A ta začala hořet</a></p>
      <p>V tomto směru by tedy mohlo hrát roli ve prospěch elektromobilů to, že elektroauta obecně patří mezi dražší a vybavenější automobily a je pak celkem pochopitelné, že jsou nikoliv jen díky samotnému typu pohonu, ale především díky bezpečnostním asistentům bezpečnější než auta spalovací. U nich samozřejmě také najdeme bezpečnostní systémy a asistenty, na druhou stranu ne vždy hned v základní nebo nižších výbavách. Že je jízda s elektromobily a jejich asistenty bezpečnější, potvrzuje vládní agentura NHTSA, kdy průměrně u aut dochází k autonehodám každých 800 tisíc km, tedy podstatně častěji, než konkrétně u elektromobilů Tesla.</p>
      <h3>Vliv konstrukce</h3>
      <p>O čem je samozřejmě také důležité se bavit, je odlišná konstrukce elektromobilů a spalovacích aut. Co se s autem při nehodě stane, záleží vždy na konkrétním případu, nicméně pokud jde o celkovou bezpečnost při bouračce, zajímavé hodnocení a komentář přinesl <a href="https://elektrickevozy.cz/clanky/tesla-model-3-posouva-hranice-crashtestu-vyuziva-konstrukcni-vyhody-elektromobilu">nezávislý evropský test Euro NCAP</a>, ve kterém nejnovější elektromobil <a href="https://elektrickevozy.cz/clanky/tesla-model-3-test">Tesla Model 3 (test)</a> dosáhl vůbec nejvyššího skóre (94 ze 100 bodů) coby nejbezpečnější automobil na světě.</p>
      <figure>
        <img src="https://elektrickevozy.cz/wp-content/uploads/2018/08/tesla-model-3-elektromobil.jpg"/>
      </figure>
      <p><i>“Tesla využívá bezpečnostní benefity plynoucí z kontrukce elektrických vozů,”</i> uvedli experti. Tím je například snížené těžiště automobilu díky bateriím umístěným v podlaze nebo obecně používání menších elektromotorů než rozměrnějších a těžších spalovacích motorů v deformační zóně pod přední kapotou. A pokud se podíváte na nejnovější <a href="https://elektrickevozy.cz/clanky/jak-dopadl-extremni-crashtest-s-elektromobilem">extrémní crashtest s elektromobilem Nissan Leaf</a> od německé Dekry, možná vás také překvapí, že ani po deformaci a přeříznutí baterie elektromobilu nedošlo k požáru, protože se včas odpojil okruh s vysokým napětím. Nicméně nešťastné dopravní nehody se přesto stávají, ať už máte jakékoliv auto, neboť stále je velmi rozhodujícím prvkem především samotný řidič, nikoliv typ pohonu.</p>
      <h3>Jak hoří elektromobil</h3>
      <p>Pokud jde o požáry elektromobilů, dojít k nim může z důvodu např. neodborného zásahu při opravě baterie nebo především poničením, např. nárazem a protrhnutím ochranné vrstvy. Pokud se nestačí včas odpojit okruh s vysokým napětím, nebo již v baterii po přísunu vzduchu probíhá chemická reakce a celá baterie se začne ohřívat, může v některých případech dojít ke vznícení např. izolačních materiálů či zkrátka čehokoliv, co je poblíž a je hořlavé. Je to samozřejmě nebezpečné, stejně jako každý požár. Navíc baterie se nedá uhasit tak rychle, jako u spalovacích aut a je potřeba dbát zvýšený pozor na vysoké napětí. Na druhou stranu u elektromobilů a baterií se nestane, že by vybuchovaly, jako když zapálíte palivovou nádrž s benzinem a jeho vysoce koncentrovanou směsí energie. U elektromobilů spíše dochází k postupnému přehřívání baterie a v některých případech může vzplanout například sedačka nebo cokoliv v interiéru, což se na oko může jevit jako výbuch.</p>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/elektromobily-jsou-cistsi-nez-spalovaci-auta-potvrdila-studie">Elektromobily jsou čistší než spalovací auta, potvrdila studie</a>
        </li>
        <li>
          <a href="https://elektrickevozy.cz/clanky/prodeje-elektromobilu-rostou-v-norsku-uz-vytlacuji-spalovaci-auta">Prodeje elektromobilů rostou. V Norsku už vytlačují spalovací auta</a>
        </li>
        <li>
          <a href="https://elektrickevozy.cz/clanky/dle-statistiky-hori-tesly-8x-mene-casto-nez-ostatni-auta">Dle statistiky hoří Tesly 8x méně často, než ostatní auta</a>
        </li>
      </ol>
    </article>
  </body>
</html>