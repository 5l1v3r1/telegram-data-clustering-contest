<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473980-tylko-u-nas-waszczykowski-tusk-bedzie-krytykowal-polske"/>
    <meta property="og:site_name" content="wPolityce.pl"/>
    <meta property="article:published_time" content="2019-11-21T11:10:04+00:00"/>
    <meta property="og:title" content="TYLKO U NAS. Waszczykowski: Tusk może wykorzystać swoją nową funkcję, aby włączyć się w działania pt. &quot;ulica i zagranica&quot;"/>
    <meta property="og:description" content="&quot;Jestem przekonany, że Donald Tusk będzie wykorzystywał swoją nową funkcję do tego, aby krytykować na arenie międzynarodowej polski rząd&quot;."/>
  </head>
  <body>
    <article>
      <h1>TYLKO U NAS. Waszczykowski: Tusk może wykorzystać swoją nową funkcję, aby włączyć się w działania pt. "ulica i zagranica"</h1>
      <address><time datetime="2019-11-21T11:10:04+00:00">21 Nov 2019, 11:10</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Jestem przekonany, że Donald Tusk będzie wykorzystywał swoją nową funkcję do tego, aby krytykować na arenie międzynarodowej polski rząd, tak jak robił to będąc szefem Rady Europejskiej</b>
      </blockquote>
      <p>—powiedział w rozmowie z portalem wPolityce.pl Witold Waszczykowski, europoseł PiS, były szef ministerstwa spraw zagranicznych.</p>
      <p>CZYTAJ WIĘCEJ:</p>
      <p>
        <a href="https://wpolityce.pl/swiat/473900-tusk-zostal-wybrany-szefem-europejskiej-partii-ludowej">- Nie mogło być inaczej - Tusk szefem EPL. „Konkurencja nie była jakaś wymagająca, biorąc pod uwagę, że byłem jedynym kandydatem”</a>
      </p>
      <p>
        <a href="https://wpolityce.pl/polityka/473918-morawiecki-nowa-funkcja-tuska-w-eurokratycznym-grajdolku">- Morawiecki komentuje wybór Tuska na szefa EPL: „Jakaś nowa funkcja w tym naszym eurokratycznym grajdołku kochanym”</a>
      </p>
      <p>Były premier Polski i lider Platformy Obywatelskiej, obecny przewodniczący Rady Europejskiej Donald Tusk został w środę wybrany na szefa Europejskiej Partii Ludowej na kongresie tego ugrupowania w Zagrzebiu. O komentarz w tej sprawie spytaliśmy Witolda Waszczykowskiego. Polityk zwrócił uwagę, że „europejskie partie są partiami widmo”, o których działaniu na co dzień za dużo się nie słyszy.</p>
      <blockquote>Gdyby nie wybór Donalda Tuska na kongresie EPL w Zagrzebiu, to media w Polsce, by w ogóle o tym nie napisały. Europejska Partia Ludowa to szkieletowa organizacja, która daje luksusową pracę kilkudziesięciu funkcjonariuszom</blockquote>
      <p>—zaznaczył.</p>
      <blockquote>Każda z europejskich partii uaktywnia się na chwilę przed wyborami do Parlamentu Europejskiego, gdzie de facto funkcjonują. Nie bardzo wiem, co Tusk będzie robił, jako szef EPL. <b>Jestem jednak przekonany, że z pewnością będzie wykorzystywał swoją nową funkcję do tego, aby krytykować na arenie międzynarodowej polski rząd, tak jak robił to będąc szefem Rady Europejskiej. Myślę, że może włączyć się w działania pt. „ulica i zagranica”, a jego biuro będzie oficjalnie wykorzystywane przez Platformę Obywatelską, jako instrument do prowadzenia wojny opozycyjnej z polskim rządem</b></blockquote>
      <p>—powiedział Waszczykowski.</p>
      <p>Na uwagę, że gdy Tusk był szefem Rady Europejską, to jego zaangażowanie w polską politykę było teoretycznie ograniczone przez unijne traktaty, Waszczykowski odpowiedział:</p>
      <blockquote>I nikt go nie powstrzymał! Zwracaliśmy uwagę na jego absurdalne występy z końca 2016 roku, gdy przyjechał do Wrocławia i nawoływał do kontynuacji puczu w Sejmie. Pamiętamy również jego występ na auli Uniwersytetu Warszawskiego, gdy wystąpił po Leszku Jażdżewskim. Wtedy Tusk, jeszcze jako szef Rady Europejskiej, również pozwolił sobie na krytykę polskiego rządu.<br/><br/>Zwracaliśmy uwagę na to, że to niedopuszczalne, aby europejski polityk w tak mocny sposób ingerował w politykę danego państwa, ale nikt go nie zatrzymał. Przypomnę, że Tusk wzywał również do ukarania Polski za nieprzyjęcie uchodźców, gdy wybuchł kryzys uchodźczo-migracyjny. <b>Jeżeli wtedy, jako urzędnik europejski nie miał oporów, aby krytykować polski rząd, tym bardziej teraz nie będzie ich miał. Nie będzie żadnych hamulców</b></blockquote>
      <p>—powiedział.</p>
      <p>Waszczykowski dopytywany, czy Tusk jako szef Europejskiej Partii Ludowej, wyrzuci Fidesz Viktora Orbana z EPL, odpowiedział:</p>
      <blockquote>To nie będzie od niego zależało, ale od Niemców, którzy dominują w tych strukturach. Kilka lat temu były przymiarki do tego, aby Fidesz wyrzucić, ale do tego nie doszło i przypuszczam, że teraz będzie podobnie. Orban zresztą zrealizował już swoją agendę i nie widać, aby w swoich planach miał jakąś reformę, która mogłaby się nie spodobać reszcie Europy.</blockquote>
      <p>CZYTAJ WIĘCEJ: <a href="https://wpolityce.pl/polityka/473918-morawiecki-nowa-funkcja-tuska-w-eurokratycznym-grajdolku">Morawiecki komentuje wybór Tuska na szefa EPL: „Jakaś nowa funkcja w tym naszym eurokratycznym grajdołku kochanym”</a></p>
      <p>
        <i>Kamil Kwiatek</i>
      </p>
    </article>
  </body>
</html>