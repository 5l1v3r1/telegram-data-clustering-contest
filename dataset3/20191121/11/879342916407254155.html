<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/21/novyna/suspilstvo/budivlya-kinoteatru-kyyiv-neprydatna-vykorystannya-pryznachennyam-kmda"/>
    <meta property="og:site_name" content="Слово і Діло"/>
    <meta property="article:published_time" content="2019-11-21T11:31:04+00:00"/>
    <meta property="og:title" content="Будівля кінотеатру «Київ» непридатна для використання за призначенням – КМДА"/>
    <meta property="og:description" content="Будівля столичного кінотеатру Київ перебуває у стані, непридатному для використання за призначенням."/>
  </head>
  <body>
    <article>
      <h1>Будівля кінотеатру «Київ» непридатна для використання за призначенням – КМДА</h1>
      <address>
        <time datetime="2019-11-21T11:31:04+00:00">21 Nov 2019, 11:31</time>
      </address>
      <p>
        <b><a href="https://www.slovoidilo.ua/2019/01/10/novyna/suspilstvo/kinoteatru-kyyiv-vidmovyly-prodovzhenni-orendy">Будівля столичного кінотеатру «Київ</a>» перебуває у стані, непридатному для використання за призначенням.</b>
      </p>
      <p>Оцінку стану будівлі здійснив Науково-дослідний інститут інноваційного будівництва Української академії наук на замовлення орендаря ТОВ «Сінема-Центр», інформує пресслужба Київської міськдержадміністрації.</p>
      <related>
        <a href="https://www.slovoidilo.ua/2019/02/01/pogljad/suspilstvo/chomu-kinoteatr-kyyiv-opynyvsya-zahrozoyu-zakryttya-ta-chy-ye-inshe-rishennya"/>
      </related>
      <p>«<i>Як показало обстеження кінотеатру «Київ», його приміщення нищівно експлуатувалось роками, сюди не вкладалось жодної копійки, а відвідувачі щодня опинялись у небезпеці. Дах у жахливому стані, пліснява на стелі, пожежні виходи замуровані, а у підвалі руйнуються конструкції</i>», - заявив директор КП «Київкінофільм» Денис Хомич.</p>
      <p>Також фахівці встановили, що в будівлі відсутні системи димовидалення, оповіщення про пожежу, автоматизовані системи протипожежного захисту, захист від блискавок. Системи внутрішнього протипожежного водопостачання і система автоматичної пожежної сигналізації перебувають у неробочому стані. Металеві конструкції не забезпечують клас вогнетривкості R60, а евакуаційні виходи не відповідають нормам експлуатації під час пожежі.</p>
      <p>Хомич уточнив, що попередній орендар кінотеатру не допускав співробітників міських служб до огляду приміщень. Здійснити оцінку стану будівлі стало можливо лише після того, як було розірвано договір оренди.</p>
      <p>Нагадаємо, наприкінці грудня 2018 року в медіа з'явився коментар директора департаменту культури КМДА Діани Попової, в якому йшлося <a href="https://www.slovoidilo.ua/2018/12/26/novyna/suspilstvo/ne-zakryvajte-kinoteatr-derzhkino-hotuye-zvernennya-klychka">про плани передати кінотеатр </a>під егіду КП «Київкінофільм», мотивуючи це сумнівами у платоспроможності тодішнього орендаря.</p>
      <p>14 січня директор департаменту комунальної власності Андрій Гудзь та заступник голови КМДА Володимир Слончак <a href="https://www.slovoidilo.ua/2018/12/28/novyna/suspilstvo/klychka-zapevnyly-kinoteatr-kyyiv-prodovzhyt-svoyu-robotu">озвучили плани оголосити конкурс на оренду кінотеатру</a> зі стартовою ціною приблизно в 700 тис. грн/міс.</p>
      <p>Кінотеатр було передано в оренду товариству ТОВ «Культурний центр кінотеатр «Київ» рішенням КМДА в 1998 році. Договір оренди було укладено на 10 років терміном до 4 січня 2009 року і було пролонговано до 4 січня 2019 року. КМДА стверджує, що у встановлені законом терміни надіслала орендарю два листи про непродовження договору оренди. Керівництво кінотеатру отримання цих листів заперечувало і подало до суду.</p>
      <p>У квітні на відкритому аукціоні з оренди приміщення кінотеатру «Київ» перемогло ТОВ «Сінема-Центр». Термін дії договору оренди становить 10 років. Протягом цього терміну Київська міська рада не ухвалюватиме рішення про приватизацію цього об'єкта. У разі невиконання орендарем умов договору, питання вирішуватиметься в судовому порядку.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/02/01/pogljad/suspilstvo/chomu-kinoteatr-kyyiv-opynyvsya-zahrozoyu-zakryttya-ta-chy-ye-inshe-rishennya"/>
        <a href="https://www.slovoidilo.ua/2019/01/17/novyna/suspilstvo/klychko-rozpoviv-bude-kinoteatrom-kyyiv"/>
        <a href="https://www.slovoidilo.ua/2019/01/10/novyna/suspilstvo/kinoteatru-kyyiv-vidmovyly-prodovzhenni-orendy"/>
        <a href="https://www.slovoidilo.ua/2018/12/26/novyna/suspilstvo/ne-zakryvajte-kinoteatr-derzhkino-hotuye-zvernennya-klychka"/>
        <a href="https://www.slovoidilo.ua/2019/08/18/novyna/bezpeka/sbu-pereviryaye-diyalnist-kinoteatriv-imax-krymu"/>
      </related>
    </article>
  </body>
</html>