<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sliga-narodu-ivanisov-arahamija/30284470.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-21T11:43:46+00:00"/>
    <meta property="og:title" content="«Слугу народу» Іванісова можуть повернути до фракції – Арахамія"/>
    <meta property="og:description" content="Голова парламентської фракції «Слуга народу» Давид Арахамія заявляє, що депутата Романа Іванісова можуть повернути до фракції, якщо він доведе, що непричетний до злочину. Про це Арахамія заявив на бри"/>
  </head>
  <body>
    <article>
      <h1>«Слугу народу» Іванісова можуть повернути до фракції – Арахамія</h1>
      <address>
        <time datetime="2019-11-21T11:43:46+00:00">21 Nov 2019, 11:43</time>
      </address>
      <p>Голова парламентської фракції «Слуга народу» Давид Арахамія заявляє, що депутата Романа Іванісова можуть повернути до фракції, якщо він доведе, що непричетний до злочину. Про це Арахамія заявив на брифінгу в Києві 21 листопада.</p>
      <p>«Ми вирішили з ним, що він сам за власною ініціативою виходить з фракції та партії. Ми це підтримуємо. Якщо він спростує, і вся країна побачить, що це був фейк, то ми його заберемо назад», – сказав Арахамія.</p>
      <p>Раніше 21 листопада на цю ж тему <a href="https://www.radiosvoboda.org/a/news-zelenskyi-ivanisov-ochyshchennya/30284139.html">висловився</a> президент України Володимир Зеленський. Керівництво держави готове до очищення влади від людей, які вчинили кримінальні правопорушення, сказав він.</p>
      <p>«Ні в уряді, ні на місцях, ні в областях, ні навіть у партії «Слуга народу» не залишиться нікого з тих, хто причетний хоч до чогось кримінального», – сказав Зеленський і додав, що особисто перевірить, чи причетний один із депутатів фракції «Слуга народу» до вчинення тяжкого злочину.</p>
      <p>Президент також додав, що «якщо завтра буде хоч один факт, хоч щось, я змушу цю людину скласти мандат».</p>
      <p>Генеральна прокуратура України 20 листопада <a href="https://www.radiosvoboda.org/a/news-gpu-sprostuvala-zayavu-ryaboshapky-pro-ivanisova/30283109.html">оприлюднила спростування</a> інформації від генерального прокурора Руслана Рябошапки про погашену судимість народного депутата з фракції «Слуга народу» Романа Іванісова.</p>
      <p>Про те, що в Іванісова була судимість за зґвалтування неповнолітньої, спочатку написали ЗМІ.</p>
      <p>Іванісов у фейсбуці оприлюднив копію довідки про відсутність судимості.</p>
    </article>
  </body>
</html>