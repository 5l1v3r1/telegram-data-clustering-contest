<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019608/%D9%86%D8%A7%D8%AA%D9%88-%D9%81%D8%B6%D8%A7-%D8%B1%D8%A7-%D8%A8%D9%87-%D8%AD%D8%B1%DB%8C%D9%85-%D8%B9%D9%85%D9%84%DB%8C%D8%A7%D8%AA%DB%8C-%D8%AE%D9%88%D8%AF-%D8%A7%D8%B6%D8%A7%D9%81%D9%87-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:22:42+00:00"/>
    <meta property="og:title" content="ناتو، فضا را به حریم عملیاتی خود اضافه کرد"/>
    <meta property="og:description" content="دبیرکل ناتو گفت که این ائتلاف نظامی، فضا را همچون هوا، زمین، دریا و سایبری حریم عملیاتی می‌داند."/>
  </head>
  <body>
    <article>
      <h1>ناتو، فضا را به حریم عملیاتی خود اضافه کرد</h1>
      <address><time datetime="2019-11-21T11:22:42+00:00">21 Nov 2019, 11:22</time> by <a rel="author">فاطمه نبید</a></address>
      <p>دبیرکل ناتو گفت که این ائتلاف نظامی، فضا را همچون هوا، زمین، دریا و سایبری حریم عملیاتی می‌داند.</p>
      <p>به گزارش ایسنا، به نقل از پایگاه خبری شینهوا، ینس استولتنبرگ، دبیرکل ناتو در کنفرانس خبری در پایان نشست وزیران خارجه ناتو در بروکسل گفت: ما توافق کردیم که فضا را در کنار هوا، دریا، زمین و سایبری به عنوان یک حریم عملیاتی جدید بدانیم. فضا بخشی از زندگی روزمره ما در روی زمین است و می‌تواند مورد استفاده صلح آمیز قرار بگیرد اما می‌تواند برعکس هم باشد. </p>
      <p>ناتو که توسط آمریکا اداره می‌شود، مدتهاست این تصمیم را در سر دارد. در فوریه گذشته، دونالد ترامپ، رئیس جمهوری آمریکا دستورالعمل سیاست فضایی  را به امضا رسانده و از پنتاگون خواسته بود که قانون ایجاد نیروی فضایی آمریکا را توسعه دهد.</p>
      <p>نزدیک به ۲۰۰۰ ماهواره در مدار زمین عملیاتی هستند که نیمی از آنها در اختیار کشورهای عضو ناتو قرار دارد.</p>
      <p>دبیرکل ناتو این سخنان را در پاسخ به اظهارات امانوئل ماکرون، رئیس جمهوری فرانسه که گفته بود ناتو دچار مرگ مغزی شده است، عنوان کرد.</p>
      <p>او با این توضیح که ماهواره‌ها می توانند مورد هک قرار گرفته و یا تسلیحاتی شوند گفت این امر منجر به اختلال در ارتباط و تاثیر بر سرویس‌های دیگر و دیگر عرصه‌ها خواهد شد. به علاوه فضا برای بازدارندگی و دفاع ناتو مهم است مثل توان ائتلاف در رهگیری موشک‌های پرتابی و جمع آوری اطلاعات.</p>
      <p>استولتنبرگ تاکید کرد که ناتو یک ائتلاف دفاعی باقی می‌ماند و قصد تسلیحاتی کردن فضا را ندارد و براساس قوانین بین‌المللی حرکت خواهد کرد.</p>
      <p>او افزود: تبدیل فضا به یک عرصه عملیاتی به ما در تضمین اینکه تمامی زمینه‌ها برای موفقیت ماموریت ما مورد نظر قرار گرفته، کمک می‌کند. در حالیکه زمین و دریا عرصه قدیمی عملیاتی ما هستند فضای سایبری نیز در ژوئیه ۲۰۱۶ به عنوان همین عرصه درنظر گرفته شد</p>
      <p>استولتنبرگ چند روز پیش گفته بود که ناتو قصد استقرار سلاح در فضا را ندارد.<br/>کی بیلی هاچیسون، نماینده دائم آمریکا در ناتو گفت که که فضا نقش بزرگی در ارتباطات بازی می‌کند.   </p>
      <p>انتهای پیام</p>
    </article>
  </body>
</html>