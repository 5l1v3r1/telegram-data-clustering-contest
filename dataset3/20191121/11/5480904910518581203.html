<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/czechtoll-posili-registrace-do-myta-kolony-by-se-mely-zkratit/1823460?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-21T11:29:00+00:00"/>
    <meta property="og:title" content="CzechToll posílí registrace do mýta, kolony by se měly zkrátit"/>
    <meta property="og:description" content="Praha - Budoucí správce mýta společnost CzechToll posílí kapacitu míst pro registraci do nového mýtného systému. U hranic a dalších rizikových úseků vytvoří dočasná registrační pracoviště, mezi případnými kolonami se budou pohybovat také registrační auta. Tato opatření by měla zkrátit kolony na nejrizikovějších místech, kde mohou hrozit až čtyřicetikilometrové fronty. Na některých úsecích přesto lze očekávat kolony přes deset kilometrů, řekli na dnešní tiskové konferenci zástupci firmy a ministerstva dopravy. Do nového systému se dosud zaregistrovalo 251.000 vozidel, více než 200.000 stále chybí."/>
  </head>
  <body>
    <article>
      <h1>CzechToll posílí registrace do mýta, kolony by se měly zkrátit</h1>
      <address><time datetime="2019-11-21T11:29:00+00:00">21 Nov 2019, 11:29</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Budoucí správce mýta společnost CzechToll posílí kapacitu míst pro registraci do nového mýtného systému. U hranic a dalších rizikových úseků vytvoří dočasná registrační pracoviště, mezi případnými kolonami se budou pohybovat také registrační auta. Tato opatření by měla zkrátit kolony na nejrizikovějších místech, kde mohou hrozit až čtyřicetikilometrové fronty. Na některých úsecích přesto lze očekávat kolony přes deset kilometrů, řekli na dnešní tiskové konferenci zástupci firmy a ministerstva dopravy. Do nového systému se dosud zaregistrovalo 251.000 vozidel, více než 200.000 stále chybí.</p>
      <p>Nový mýtný systém založený na satelitní technologii začne na stávajícím rozsahu zpoplatněných silnic platit od neděle 1. prosince.</p>
      <p>Podle dopravního modelu, který CzechToll představil minulý týden, hrozí kvůli pomalým registracím na některých místech kolony až ke 40 kilometrům. Posílení registračních míst by jejich délku mělo zkrátit. Například na česko-slovenském hraničním přechodu Lanžhot na Břeclavsku z původně odhadovaných 44 kilometrů na 12 kilometrů, v Bohumíně ze 40 kilometrů na 11 kilometrů a v Českém Těšíně z 22 kilometrů na pět kilometrů. Nejhorší situace bude podle CzechTollu v prvních dvou týdnech po spuštění mýta, hlavní nápor lze čekat v pondělí 2. prosince u hranic s Polskem a Slovenskem.</p>
      <p>"Naše společnost připravila maximum možných opatření, kterými lze snížit délku čekací doby a omezit dopravní komplikace při spuštění mýtného systému. Do opatření jsme investovali nad rámec smluvních povinností více než 50 milionů korun bez DPH," uvedl generální ředitel CzechTollu Matej Okáli. Upozornil, že opatření kolonám nezabrání, měla by je pouze zkrátit.</p>
      <p>CzechToll začal se zaváděním opatření na některých místech nyní, více by se měly rozšířit během příštího týdne. Společnost vytvoří u hranic 11 dočasných registračních pracovišť. U hraničních přechodů se bude pohybovat také 15 registračních vozů, které budou přejíždět mezi rizikovými místy podle aktuální situace v provozu. Další opatření se týkají posílení počtu pracovníků, kteří budou pomáhat s registracemi, nebo také možností zasílání palubních jednotek do zahraničí. Vedle toho bude pokračovat informační kampaň. Firma bude zároveň spolupracovat s policií a silničáři.</p>
      <p>Provoz bude kontrolovat policie. Od 30. listopadu rozmístí hlídky na rizikových místech, které by měly pomáhat koordinovat provoz a usnadňovat průjezd zejména osobních aut. Situaci přitom budou policisté sledovat i z letadel. Vedle toho bude policie monitorovat okolní silnice nižších tříd.</p>
      <p>Deset dní před spuštěním bylo do nového mýtného systému zaregistrováno 251.000 vozidel. Stále tak není přihlášeno více než 200.000 aut, které CzechToll očekává. Problémy jsou především s registracemi malých dopravců a dopravních firem ze zahraničí. Dopravci si také pomalu vyzvedávají své palubní jednotky k mýtu, těch je mezi nimi zatím 141.000.</p>
      <p>Podle ministra dopravy Vladimíra Kremlíka (za ANO) drtivá většina dopravců o povinnosti registrace ví, přesto vyčkávají na poslední chvíli. "Z původní informační kampaně se stala kampaň přesvědčovací," uvedl. Přihlášení do mýta je možné prostřednictvím provozovatelů palivových karet, dále na 200 obchodních distribučních místech, na pobočkách Hospodářské komory nebo přes internet.</p>
      <p>Konsorcium firem CzechToll ze skupiny PPF podnikatele Petra Kellnera a slovenské SkyToll zvítězilo v tendru na nový mýtný systém a jeho provozovatele loni. Uspělo s nabídkou 10,75 miliardy korun za desetiletý provoz. Proti tendru i platnosti mýtné smlouvy protestoval současný provozovatel Kapsch, který v soutěži neuspěl s původní nabídkou přes 13 miliard korun.</p>
    </article>
  </body>
</html>