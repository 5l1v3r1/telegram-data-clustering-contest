<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/21/oppskrytt-kunstner-i-galleri-riis/"/>
    <meta property="og:site_name" content="Document"/>
    <meta property="article:published_time" content="2019-11-21T11:11:41+00:00"/>
    <meta property="og:title" content="Oppskrytt kunstner i Galleri Riis"/>
    <meta property="og:description" content="Mange galleribesøkende stiller seg uforstående til utstillinger av samtidskunst, ikke bare til de verkene som blir vist, men også det vanvittige prisnivået. Regelen synes å være at jo mer uforståelig verkene er, jo dyrere blir de. En av landets mest prestisjefylte kunstnere i den sjangeren er Jan Groth, for tiden med utstilling i Galleri Riis. Det er hans femtende mønstring i galleriet, og både priser og produkter er like uforståelige som før."/>
  </head>
  <body>
    <article>
      <h1>Oppskrytt kunstner i Galleri Riis</h1>
      <address><time datetime="2019-11-21T11:11:41+00:00">21 Nov 2019, 11:11</time> by <a rel="author">Paul Grøtvedt</a></address>
      <figure>
        <img src="https://www.document.no/wp-content/uploads/2019/11/20191116-122023-2-e1574334676365.jpg"/>
      </figure>
      <figure>
        <img src="https://www.document.no/wp-content/uploads/2019/11/20191116-121509.jpg"/>
        <figcaption>«Wall Drawing I», pris: 175 000 kr.</figcaption>
      </figure>
      <p>Mange galleribesøkende stiller seg uforstående til utstillinger av samtidskunst, ikke bare til de verkene som blir vist, men også det vanvittige prisnivået. Regelen synes å være at jo mer uforståelig verkene er, jo dyrere blir de. En av landets mest prestisjefylte kunstnere i den sjangeren er Jan Groth, for tiden med utstilling i Galleri Riis. Det er hans femtende mønstring i galleriet, og både priser og produkter er like uforståelige som før.</p>
      <p>Jan Groths verker er vanskelig å beskrive og enda verre å vurdere. Stort sett så handler hans kunst om enkle streker, om en svart strek på hvit bunn, eller en hvit strek på svart bunn. Med årene har han også laget skulptur av streken, små bronsekjepper som lener seg mot veggen, eller står på sokkel. Hemmeligheten ligger visstnok i strekens form, i dens følsomme linjekarakter. Jeg har studert og tenkt over disse strekene på mange av hans utstillinger, men aldri sett noe følsomt ved dem. De følsomme hemmelighetene må være så godt skjult at det bare er millionærene som kan se dem. De ser selvsagt at følsomheten ligger i prisen.</p>
      <p>Jan Groth er en av våre mest oppskrytte kunstnere i sjangeren minimalisme. Han får mye prestisje ut av ingenting. Her dreier det seg ikke om konseptuell kunst, der verket ligger i kunstnernes hode, men om en radikal forenkling av materialiteten til en svart blyantstrek på hvitt papir, eller en hvit vegg. Jan Groth insisterer på å beholde verkkarakteren, men når den minimaliseres til det intetsigende i strek eller bronse, så er det bare prisen som kan løfte den opp på Parnasset. At samtidskunstens tomhet tiltrekker seg så mange millionærer, skyldes nok at de er på trygg grunn, for kjøp av den slags verker røper jo bare at de mangler kulturell kapital.</p>
      <figure>
        <img src="https://www.document.no/wp-content/uploads/2019/11/20191116-121605.jpg"/>
        <figcaption>«Wall Drawing III», pris: 400 000 kr.</figcaption>
      </figure>
      <figure>
        <img src="https://www.document.no/wp-content/uploads/2019/11/20191116-121829.jpg"/>
        <figcaption>«Sculpture III», pris: 150 000 kr.</figcaption>
      </figure>
      <figure>
        <img src="https://www.document.no/wp-content/uploads/2019/11/20191116-122023-2.jpg"/>
        <figcaption>Untitled, pris: 30 000 kr.</figcaption>
      </figure>
      <p>Galleri Riis:<br/>Jan Groth, tegninger og skulpturer<br/>Varer fra 14/11, 2019 til 18/1, 2020</p>
      <related>
        <h4>Les også</h4>
        <a href="https://www.document.no/2017/09/27/tegnerisk-tomgang-og-skulpturale-bomskudd/"/>
        <a href="https://www.document.no/2019/05/12/er-kunsten-midt-i-blant-oss/"/>
        <a href="https://www.document.no/2019/05/12/the-rubicon-paintings-i-galleri-riis/"/>
        <a href="https://www.document.no/2019/04/14/kunstnerisk-tekstilforskning-i-identitetskrise/"/>
        <a href="https://www.document.no/2019/03/30/monotone-og-meningstomme-kunstobjekter/"/>
        <a href="https://www.document.no/2019/09/28/ingen-kvalitetssikring-i-kunstnerforbundet/"/>
        <a href="https://www.document.no/2019/09/11/finsk-malerinne-med-lite-kunstnerisk-a-by-pa/"/>
        <a href="https://www.document.no/2019/02/27/kunsten-i-det-vesentlig-overfladiske/"/>
        <a href="https://www.document.no/2019/06/10/banalt-og-uprofesjonelt-maleri/"/>
        <a href="https://www.document.no/2019/10/25/fargerike-og-linjesikre-tegninger/"/>
      </related>
    </article>
  </body>
</html>