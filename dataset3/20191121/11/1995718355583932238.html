<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152706-na-ternopilschyni--guchne-zatrymannia-bandy-z-volyni-foto-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-21T11:47:00+00:00"/>
    <meta property="og:title" content="На Тернопільщині – гучне затримання банди з Волині. ФОТО. ВІДЕО"/>
    <meta property="og:description" content="Зловмисники, аби не привертати до себе зайвої уваги, пересувалися на різних автомобілях"/>
  </head>
  <body>
    <article>
      <h1>На Тернопільщині – гучне затримання банди з Волині. ФОТО. ВІДЕО</h1>
      <address>
        <time datetime="2019-11-21T11:47:00+00:00">21 Nov 2019, 11:47</time>
      </address>
      <p>Поліція Тернопільщини затримала чотирьох осіб з Волині, підозрюваних у вчиненні серії крадіжок. Злодійський квартет взяли з купою речових доказів, адже зловмисники якраз поверталися з чергової вилазки.<br/><br/>Про це повідомляє поліція Тернопільської області. <br/><br/>Приватний будинок у селі Кам’янки, що на Підволочищині, став останнім об'єктом збагачення гастролерів. Серед білого дня, розбивши віконну шибу, зловмисники проникли до чужого помешкання і винесли звідти ювелірні прикраси та готівку на суму понад 120 тисяч гривень. Усі речові докази поліцейські вилучили.<br/><br/>"Ми володіли інформацією про діяльність злочинної групи і було проведено велику оперативну роботу, аби вийти на слід гастролерів, - розповів заступник начальника ГУНП в Тернопільській області <b>Степан Яцух</b>. – Маємо беззаперечні докази щодо вчинення зловмисниками ще п’яти крадіжок у Кременецькому, Бучацькому та Чортківському районах. Підозрюємо, що «наслідили» крадії й в інших областях, зокрема на Волині та Закарпатті. Наразі оперативні заходи ще тривають". <br/><br/>Поліцейські встановили осіб зловмисників. Це 27-річний раніше неодноразово судимий за майнові злочини житель селища Торчин, 25-річний уродженець Нововолинська, раніше судимий за наркозлочини 49-річний уродженець Луцька, та 28 річний волинянин, який був у групі за водія.<br/><br/>"Зловмисники, аби не привертати до себе зайвої уваги, пересувалися на різних автомобілях, - каже Степан Яцух.- На останню вилазку прибули на авто марки «Опель» білого кольору. Машину арештовано. Маємо відомості про використання групою ще щонайменше чотирьох транспортних засобів". <br/><br/>Наразі трьох зі зловмисників, окрім того, хто виконував роль водія, затримали в порядку статті 208 КПК. Вирішується питання про оголошення підозри за частиною 3 статті 185 Кримінального кодексу та обрання міри запобіжного заходу.</p>
      <figure>
        <img src="http://www.volynpost.com/img/modules/news/0/3f/b307d31c4b536d47a1a3c50131c743f0/cb-10_27.jpg"/>
      </figure>
      <figure>
        <img src="http://www.volynpost.com/img/modules/news/0/3f/b307d31c4b536d47a1a3c50131c743f0/cb-10_28.jpg"/>
      </figure>
      <figure>
        <img src="http://www.volynpost.com/img/modules/news/2/e7/887947195bd47515a6695446df78ae72/cb-11_27.jpg"/>
      </figure>
      <figure>
        <img src="http://www.volynpost.com/img/modules/news/2/e7/887947195bd47515a6695446df78ae72/cb-12_27.jpg"/>
      </figure>
      <figure>
        <img src="http://www.volynpost.com/img/modules/news/2/e7/887947195bd47515a6695446df78ae72/cb-14_28.jpg"/>
      </figure>
      <figure>
        <iframe src="https://www.youtube.com/embed/LuG3BVEeR-4" width="750" height="452" data-service="Youtube" scrolling="no"/>
      </figure>
    </article>
  </body>
</html>