<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/in-republica-moldova-vor-fi-eliberate-noi-modele-ale-actelor-de-identitate-148762.html"/>
    <meta property="og:site_name" content="Timpul.md"/>
    <meta property="article:published_time" content="2019-11-21T11:31:00+00:00"/>
    <meta property="og:title" content="În Republica Moldova vor fi eliberate noi modele ale actelor de identitate"/>
    <meta property="og:description" content="În Republica Moldova vor fi eliberate noi modele pentru unele acte de identitate din sistemul național de pașapoarte. Hotărârea Guvernului care prevede acest lucru va fi publicată..."/>
  </head>
  <body>
    <article>
      <h1>În Republica Moldova vor fi eliberate noi modele ale actelor de identitate</h1>
      <address>
        <time datetime="2019-11-21T11:31:00+00:00">21 Nov 2019, 11:31</time>
      </address>
      <p>În Republica Moldova vor fi eliberate noi modele pentru unele acte de identitate din sistemul național de pașapoarte. Hotărârea Guvernului care prevede acest lucru va fi publicată vineri, 22 noiembrie, în Monitorul oficial, informează MOLDPRES.</p>
      <p>Printre actele vizate se numără buletinul cetățeanului Republicii Moldova, buletinul de identitate electronic, pașaportul diplomatic, cel de serviciu, pașaportul cetățeanului Republicii Moldova, permisul de ședere permanentă, permisul de ședere provizorie pentru cetățeni străini.</p>
      <p>Din noile acte vor fi excluse informațiile privind grupa sangvină. Totodată, vor fi introduse modificări la rubrica „reședința” titularului.</p>
      <p>Actele de identitate noi vor fi puse în circulație pe măsura epuizării stocului de cartele vechi, dar nu mai târziu de 1 aprilie 2020.</p>
      <p>Potrivit documentului, toate tipurile de acte de identitate din sistemul național de pașapoarte aflate în circulație vor rămâne valabile până la expirarea termenului acestora, dacă nu intervin situații în care acestea devin nevalabile.</p>
    </article>
  </body>
</html>