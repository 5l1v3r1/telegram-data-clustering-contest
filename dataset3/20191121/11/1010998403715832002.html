<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/sad-v-ispanija-dopalnitelnata-taksa-na-rajaner-za-rachen-bagazh-e-prekalena.html"/>
    <meta property="og:site_name" content="bTV Новините"/>
    <meta property="article:published_time" content="2019-11-21T11:11:00+00:00"/>
    <meta property="og:title" content="Съд в Испания: Допълнителната такса на „Райънер“ за ръчен багаж е прекалена"/>
    <meta property="og:description" content="Пътник бил принуден да заплати 20 евро, за да качи на борда на самолета багаж с тегло 10 кг"/>
  </head>
  <body>
    <article>
      <h1>Съд в Испания: Допълнителната такса на „Райънер“ за ръчен багаж е прекалена</h1>
      <h2>Пътник бил принуден да заплати 20 евро, за да качи на борда на самолета багаж с тегло 10 кг</h2>
      <address><time datetime="2019-11-21T11:11:00+00:00">21 Nov 2019, 11:11</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Испански съд реши, че допълнителната такса, която пътници на „Райънер“ трябва да заплащат за ръчен багаж, който не е в цената на билета им, е прекалено висока, пише Би Би Си.</p>
      <p>Делото е заведено от пътник, който е бил принуден да плати допълнителни 20 евро, за да качи на борда на самолета багаж с тегло 10 кг.</p>
      <p>Според правилата на „Райънер“ всеки пътник има право на една малка ръчна чанта, която да вземе в кабината на самолетите им. Тя трябва да може да се събира под предната седалка.</p>
      <p>Делото е заведено от пътник, пътувал от Мадрид до Брюксел. Жената била таксувана, когато поискала да качи още една чанта на борда на самолета. Това също е част от политиките на компанията – таксува се всяка допълнителна чанта, извън безплатната малка ръчна чанта.</p>
      <p>Според съда в Испания допълнителната чанта можело да се събере под седалката, каквото е и изискването на авиокомпанията. Те отсъдили, че компанията трябва да върне парите на пътника.</p>
      <p>От „Райънер“ коментираха, че няма да променят изискванията си за багаж. „Това решение по никакъв начин няма да повлияе на политиката ни. Това е изолиран случай, който показва погрешно разбиране на нашите правила за багаж“, пише в официалното съобщение на компанията.</p>
      <p>От 1 ноември миналата година ръчният багаж на „Райънер“ и „Уизер“ – двете най-използвани нискобюджетни компании - се заплаща, като таксата за чанта достига до 50 лв. Компаниите оправдават новата цена с това, че така се намалява забавянето на полетите. След промените на правилата италианските власти наложиха глоба от 4 млн. евро на двете авиокомпании.</p>
      <p>В миналото „Райънер“ предлагаше на всички пътници да внасят до 10 кг ръчен багаж безплатно.</p>
    </article>
  </body>
</html>