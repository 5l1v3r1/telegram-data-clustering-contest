<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121163/dgp-minister-pracy-lamala-kodeks-pracy-resort-odpowiada.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-21T11:24:00+00:00"/>
    <meta property="og:title" content="&quot;DGP&quot;: Minister pracy łamała kodeks pracy. Resort odpowiada"/>
    <meta property="og:description" content="Do nieprawidłowości miało dojść w liceum, współtworzonym przez obecną minister Marlenę Maląg, w Ostrowie Wielkopolskim – informuje w dzisiejszym wydaniu &quot;Dziennik Gazeta Prawna&quot;."/>
  </head>
  <body>
    <article>
      <h1>"DGP": Minister pracy łamała kodeks pracy. Resort odpowiada</h1>
      <address>
        <time datetime="2019-11-21T11:24:00+00:00">21 Nov 2019, 11:24</time>
      </address>
      <h4>Do nieprawidłowości miało dojść w liceum, współtworzonym przez obecną minister Marlenę Maląg, w Ostrowie Wielkopolskim – informuje w dzisiejszym wydaniu "Dziennik Gazeta Prawna".</h4>
      <p>Marlena Maląg od niecałego tygodnia pełni funkcję ministra rodziny, pracy i polityki społecznej.</p>
      <p>W latach 2002-2011 Maląg pełniła funkcję prezesa spółdzielni oświatowej i dyrektora liceum ogólnokształcącego w Ostrowie Wielkopolskim. W tym czasie w liceum miało dochodzić do złamania przepisów, dotyczących zatrudniania nauczycieli (osobą odpowiedzialną za zatrudnianie była właśnie Maląg).</p>
      <p>"Naruszyła ona (Marlena Maląg – red.) art. 25 1 k.p., który – w ówczesnym brzmieniu – umożliwiał zawarcie z tym samym pracownikiem maksymalnie dwóch kolejnych umów na czas określony. Podpisanie trzeciego takiego kontraktu oznaczało, że podwładny z mocy prawa jest już zatrudniony bezterminowo" – opisuje sprawę "DGP".</p>
      <p>Informacje dziennika potwierdziły kontrole Państwowej Inspekcji Pracy, przeprowadzone w czerwcu br. „Okazało się, że art. 251 k.p. złamano w 12 przypadkach. Nie oznacza to, że za każdy z nich odpowiedzialna jest obecna szefowa resortu pracy, bo inspekcja badała też umowy zawierane po 2011 r., a więc w okresie, gdy Marlena Maląg nie pełniła już funkcji dyrektora LO” – czytamy w „DGP”. Jednocześnie gazeta potwierdziła, że w czasie kiedy Maląg pełniła funkcję prezesa spółdzielni oświatowej i dyrektora liceum ogólnokształcącego, doszło do nieprawidłowości.</p>
      <p>Do artykułu odniosło się już Ministerstwo Rodziny, Pracy i Polityki Społecznej, które stwierdziło, że tytuł "DGP" jest nadużyciem, zaś artykuł zawiera "z góry założoną tezę". "Placówki wchodzące w skład spółdzielni oświatowej w Ostrowie Wielkopolskim w okresie kiedy funkcję dyrektora pełniła p. Marlena Maląg były zarządzane zgodnie z obowiązującymi przepisami prawa, z poszanowanie praw pracowniczych. Nauczyciele publicznego gimnazjum im. JP II byli objęci kartą nauczyciela, a liceum kodeksem pracy. Pani Marlena Maląg nie jest związana ze spółdzielnią od stycznia 2011 r. i nie są jej znane wyniki kontroli przywołanej w artykule kontroli PiP z czerwca 2019 roku. W czasie pełnienia przez p. Marlenę Maląg funkcji dyr. Gimnazjum im Papieża JPII i LO Spółdzielni Oświatowej w Ostrowie Wielkopolskim przeprowadzane kontrole nie wykazały jakichkolwiek nieprawidłowości w zarządzaniu, ani naruszenia przepisów powszechnie obowiązujących, w tym kodeksu pracy" - czytamy <a href="https://www.gov.pl/web/rodzina/wyjasnienie-dot-artykulu-w-dzienniku-gazecie-prawnej-nt-minister-marleny-malag">na stronie resortu</a>.</p>
      <footer>/ Źródło: Dziennik Gazeta Prawna <br/>/ zma</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/121142/barbara-nowak-publikuje-wywiad-z-tvn-stacja-nie-chciala-go-wyemitowac.html"/>
        <a href="https://www.dorzeczy.pl/kraj/120630/wiceminister-rodziny-nowym-szefem-pfron.html"/>
      </related>
    </article>
  </body>
</html>