<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/21/7103321/"/>
    <meta property="og:site_name" content="Європейська правда"/>
    <meta property="article:published_time" content="2019-11-21T11:00:42+00:00"/>
    <meta property="og:title" content="У Сербії підтвердили присутність розвідника РФ на скандальному відео"/>
    <meta property="og:description" content="Глава управління аналітики Агентства з питань безпеки Сербії Релья Жельський підтвердив, що на скандальному відео, де зафіксована зустріч нібито сербського агента і російського розвідника, дійсно присутній офіцер російської розвідки."/>
  </head>
  <body>
    <article>
      <h1>У Сербії підтвердили присутність розвідника РФ на скандальному відео</h1>
      <address>
        <time datetime="2019-11-21T11:00:42+00:00">21 Nov 2019, 11:00</time>
      </address>
      <p>Глава управління аналітики Агентства з питань безпеки Сербії Релья Жельський підтвердив, що на скандальному відео, де зафіксована зустріч нібито сербського агента і російського розвідника, дійсно присутній офіцер російської розвідки.</p>
      <p>Про це повідомляє "Європейська правда" з посиланням на <a href="http://www.rts.rs/">РТС</a>.</p>
      <p>У Сербії днями опублікували <b><a href="https://www.eurointegration.com.ua/news/2019/11/19/7103198/">відео</a></b>, на якому, за твердженнями журналістів, співробітник Головного розвідувального управління Генштабу Росії Георгій Клебан дає хабар "сербському агенту - високопосадовцю" у Белграді. Як повідомили у МЗС Сербії, Клебан свого часу обіймав посаду помічника аташе в посольстві Росії в Белграді, але його звільнили з цієї посади в червні 2019 року.</p>
      <p>Сербські органи у зв'язку з появою запису почали розслідування, а президент Александар Вучич 21 листопада зустрівся з послом Росії в Сербії Александром Боцан-Харченком.</p>
      <p>Як передає <a href="https://www.kurir.rs/">Kurir</a>, у зустрічі також взяв участь міністр оборони Сербії Александар Вулін.</p>
      <p>Боцан-Харченко не прокоментував зміст ранкової розмови з Вучичем і Вуліним, а просто посміхнувся і сів у машину.</p>
      <p>На 18 годину вечора Вучич скликав засідання Ради національної безпеки.</p>
      <p>Прессекретар президента Росії Дмитрій Пєсков заявив, що інцидент з нібито спробою вербування сербського військового представником воєнного аташату РФ не вплине на відносини Москви і Белграда, пише <a href="https://tass.ru/">ТАСС</a>.</p>
      <related>
        <a href="https://www.eurointegration.com.ua/news/2019/11/8/7102821/"/>
      </related>
    </article>
  </body>
</html>