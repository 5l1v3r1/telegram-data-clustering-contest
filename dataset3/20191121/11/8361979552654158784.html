<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/tendenciji-neruhomosti-infrastruktura-i-vidsutnist-rizikiv-poglyad-eksperta-50054847.html"/>
    <meta property="og:site_name" content="НВ"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="П’ять трендів ринку нерухомості на 2020 рік"/>
    <meta property="og:description" content="Міцна гривня, неміцні забудовники і майже стабільні ціни — основні тенденції 2019 року. Що варто очікувати від ринку нерухомості в 2020 році"/>
  </head>
  <body>
    <article>
      <h1>П’ять трендів ринку нерухомості на 2020 рік</h1>
      <h2>Міцна гривня, неміцні забудовники і майже стабільні ціни — основні тенденції 2019 року. Що варто очікувати від ринку нерухомості в 2020 році</h2>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author">Ольга Пилипенко</a></address>
      <p>Ринок нерухомості — це для одних можливість стати власником першого житла, для інших — можливість розширитися або переїхати в більш зручний район, а для третіх — це інвестування з метою надійного збереження коштів або отримання додаткового або пасивного доходу.</p>
      <p>Всім цим категоріям важливо розуміти середньострокову і довгострокову тенденцію ринку первинної нерухомості. І якщо прогнозувати ситуацію в будівельній сфері, та й в цілому в країні, на 3-5 років досить складно, то тенденції 2019 року можна з достатньою впевненістю спроектувати на 2020-й.</p>
      <aside>Сегмент «комфорт» активно росте на тлі падіння продажів «економ» житла</aside>
      <p>
        <b>1. Мінливі потреби — перехід від метрів до концепції</b>
      </p>
      <p>Якщо ще 10 років тому забудовники продавали квадратні метри, то тепер вони починають шукати додану вартість. Так, сегмент економ-житла ще не так активно піддається цьому тренду, але ось у класі «комфорт» і «бізнес» клієнт вже хоче більшого. Не «гетто» поруч розташованих будинків без парковок, дитячих майданчиків і освітніх закладів і магазинів, а повноцінне середовище для комфортного життя. І навіть покупці в класі «економ» активніше звертають увагу на більш бюджетні проекти з інфраструктурою в області, ніж без неї в межах Києва.</p>
      <p>Та й в цілому сегмент «комфорт» активно росте на тлі падіння продажів «економ» житла. Це однозначно один з найяскравіших трендів, який в 2020 році буде набирати обертів. Люди хочуть селитися не просто в квартирі, а в духовно близькому середовищі, місці яке буде притягувати схожих людей і створювати певний мікросоціум.</p>
      <p>Також однією з яскравих тенденцій є те, що найпрогресивніші забудовники вже не роблять закритих територій ЖК, а навпаки створюють відкриті публічні простори, інтегровані в ЖК.</p>
      <p>
        <b>2. Цінова стабільність</b>
      </p>
      <p>Останні кілька років ринок первинної нерухомості можна назвати перегрітим — пропозиція сильно перевищує попит. Для прикладу лише одна цифра — близько 20 тис. квартир в завершених проектах ще не продана. А закріплення гривні призвело до зростання ціни об'єктів у доларах на 10-15%. І на 2020 рік поки що не видно передумов до зміни цього тренда. Прогнозувати курс гривні зараз не беруться навіть найсерйозніші аналітики. Відмітки в 28 грн за долар цього року вже чекати не варто, а ось орієнтуватися в 2020-му можна на коридор 24-26 грн/долар.</p>
      <p>Але що можна сказати з досить великою впевненістю — ціни в доларовому еквіваленті в наступному році серйозно не виростуть. Вже майже півроку ціна в гривні не росте, при цьому собівартість за нашими оцінками зросла на 10% (щоб утримати будівельників від роботи в Європі їм підвищують зарплати, зростають ціни на ряд матеріалів), відповідно і забудовникам нікуди особливо падати.</p>
      <p>
        <b>3. Інвесторів у нерухомість не стає менше</b>
      </p>
      <p>Інвесторів у нерухомість (які не планують жити в нових квартирах) можна умовно виділити в три класи.</p>
      <p><b>Пасивний</b> — для них це спосіб заощадження коштів. Як правило, після покупки житло може не один рік простояти незаселеним без ремонту. У покупців є впевненість, що дно ринку ми вже пройшли і готові квартири точно не будуть втрачати в ціні. Це як заховати гроші під матрацом, тільки в нових квадратних метрах.</p>
      <p><b>Для інших купівля нерухомості — це джерело постійного доходу.</b> Модифікований пасивний клас, який інвестує в ремонт і виходить на ринок оренди. Для таких інвесторів період окупності зараз становить від 7 до 10 років.</p>
      <p>І <b>спекулятивний</b> — ті, хто бажають інвестувати на початковій стадії будівництва і перепродати після введення в експлуатацію. При цьому у зв'язку з відсутністю зростання цін прибутковість такої інвестиції серйозно зменшується і може до 2020 року зрівнятися з депозитом. Хоча кількість таких перекупок зараз становить від 20 до 40% залежно від класу об'єкта і їх частка зростає.</p>
      <aside>У бізнес-сегменті активні покупки стартують після 50% готовності житла, а клас «еліт» і зовсім по завершенню будівництва</aside>
      <p>
        <b>4. Чим вище клас, тим пізніша покупка</b>
      </p>
      <p>Ця закономірність буде загострюватися в 2020 році. При такій кон'юнктурі ринку бажаючих заходити в об'єкт на стадії фундаменту все менше і менше. І чим вищий клас і відповідно вище вартість, тим пізніше потенційний інвестор приймає рішення про покупку. Наприклад, у бізнес-сегменті активні покупки стартують після 50% готовності житла, а клас «еліт» і зовсім по завершенню будівництва. Також варто відзначити, що при стабільному курсі ціна на фундаменті і в готовому об'єкті відрізняється на 20-30%, що порівнянне з прибутковістю банківського депозиту за період будівництва.</p>
      <p>При цьому попит на вторинному ринку залишається зовсім неактивним в будинках старше 30 років. Особливо якщо поруч з'являється нове житло або є «вчорашня» первинка, якій до 10 років.</p>
      <p>Звичайно є інструмент, який стимулює попит на ранній стадії будівництва — розстрочка від забудовника. Як правило ціна такого метра зі старту вище, проте до здачі об'єкта в експлуатацію подібні розстрочки найчастіше безпроцентні.</p>
      <p>
        <b>5. Надійність в ціні</b>
      </p>
      <p>Небажання інвестувати на рівні фундаменту ще можна пояснити заворушеннями навколо деяких великих забудовників. За нашими оцінками <b>більше 10% об'єктів у Києві на цей момент заморозили будівництво.</b> Це небезпечний дзвінок для покупців — будинок може бути не зданий в строк або зовсім не завершений, а це заморожені інвестиції або ж зовсім втрата коштів.</p>
      <p>Ситуація на ринку не додає впевненості для покупців у забудовників без зданих об'єктів або тих, хто будує лише за рахунок коштів інвесторів. Тут варто звертати увагу на девелоперів, які мають активи і здійснюють базове будівництво (моноліт) за свій рахунок — вони напевно при настанні кризових ситуацій на ринку зможуть завершити об'єкти.</p>
      <p>Тільки компанії у яких є достатня кількість фінансового ресурсу, довіра у банків, виробничі активи, свої матеріали і багаторічна бездоганна репутація — можуть викликати довіру в інвесторів.</p>
      <p>
        <b>P.S.: Перезавантаження регулювання</b>
      </p>
      <p>Девелопери очікують істотних регуляторних змін. Повне перезавантаження Державної архітектурно-будівельної інспекції та однакові правила гри для всіх дадуть можливість навести порядок на ринку. Це необхідно, щоб покупці не боялися вкладати в будівництво, щоб не було проблем з введенням в експлуатацію та дозвільними документами. Крім того, спрощення норм, які безнадійно застаріли, розв'язує руки архітекторам і дає можливість реалізовувати більш сміливі і сучасні рішення. Очікуємо прийняття закону про те що ДБНи будуть носити рекомендаційний характер з параметричним регулюванням.</p>
    </article>
  </body>
</html>