<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837005-facebook-ta-google-nesut-zagrozu-pravam-lyudini-pravozakhisniki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T11:43:00+00:00"/>
    <meta property="og:title" content="Facebook та Google несуть загрозу правам людини - правозахисники"/>
    <meta property="og:description" content="КИЇВ. 21 листопада. УНН. Спостереження за людьми з боку Facebook та Google несуть загрозу для прав людини. Про це повідомила у своєму звіті міжнародна …"/>
  </head>
  <body>
    <article>
      <h1>Facebook та Google несуть загрозу правам людини - правозахисники</h1>
      <address><time datetime="2019-11-21T11:43:00+00:00">21 Nov 2019, 11:43</time> by <a rel="author">Дар'я Панченко</a></address>
      <p><b>КИЇВ. 21 листопада. УНН</b>. Спостереження за людьми з боку Facebook та Google несуть загрозу для прав людини. Про це повідомила у своєму звіті міжнародна правозахисна організація Amnesty International, передає <b>УНН</b>.</p>
      <p>"Спостереження за гігантами показало, що бізнес-модель Facebook та Google, яка базується на спостереженні за людьми, суттєво несумісні з правом на приватне життя та несуть системну загрозу для інших прав, включно з правом на свободу думок та вираження поглядів, та правом на рівність і відсутність дискримінації", - йдеться у звіті.</p>
      <p>Зазначається, що домінування Google і Facebook в сучасному житті дає їм владу і дозволяє збирати і монетизувати персональні дані мільярдів людей.</p>
      <p>"Їх підступний контроль над нашим цифровим життям підриває саму суть конфіденційності і є однією із визначальних проблем прав людини нашої епохи. Щоб захистити наші основні людські цінності в епоху цифрових технологій – гідність, автономію, конфіденційність – потрібно радикально переглянути метод роботи Big Tech, і перейти до Інтернету, в основі якого лежать права людини", - сказав генеральний секретар Amnesty International Кумі Найдо.</p>
      <p>Вказано, що Google та Facebook встановили панування над основними каналами, на які спирається більшість світу для реалізації своїх прав в Інтернеті. Різні платформи, якими вони володіють – включно з Facebook, Instagram, Google, YouTube та WhatsApp – полегшують пошук і обмін інформацією, участь у дискусіях та житті суспільства. Окрім того, Android від Google також є основою більшості смартфонів у світі. І хоча інші компанії Big Tech мають владу в інших сферах, платформи Facebook та Google стали основними для взаємодії між людьми.</p>
      <p>"Технічні гіганти пропонують ці послуги мільярдам людей, не стягуючи з користувачів плату. Натомість люди платять за послуги своїми особистими даними, постійно передаючи їх через Інтернет та у фізичному світі, наприклад, через підключені пристрої", - йдеться у повідомленні.</p>
      <p>Зазначається, що платформи Google та Facebook за допомогою алгоритмів обробляють величезні обсяги даних, і отримують неймовірно детальні характеристики людей. Потім рекламодавці платять платформам, щоб персоналізувати рекламу і націлювати її на конкретну аудиторію. Однак, дані можна використовувати й в політичних цілях, що може бути небезпечним для вразливих категорій користувачів.</p>
      <p>"Уряди повинні терміново вжити заходів щодо реконструкції бізнес-моделі, яка базується на спостереженні, та захистити нас від корпоративних порушень прав людини, в тому числі шляхом застосування чітких законів про захист даних та ефективного регулювання Big Tech, відповідно до закону про права людини", - сказано у звіті.</p>
      <p>Нагадаємо, Amnesty International <a href="https://www.unn.com.ua/uk/news/1835309-mizhnarodna-spilnota-vidreaguvali-na-sogodnishnye-rishennya-sudu-u-spravi-khizb-ut-takhrir?fbclid=IwAR24xoDLE1rQqdC111BJDasWos4wlsbP22zjiNmhZV-cbVET93GWBiMR25I">відреагувала</a> на винесений судом РФ вирок шістьом фігурантам справи "Хізб ут-Тахрір".</p>
    </article>
  </body>
</html>