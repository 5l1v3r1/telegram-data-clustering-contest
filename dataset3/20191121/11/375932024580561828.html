<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/jol-fognak-jarni-a-kovetkezo-evben-a-nyugdij-megtakaritok-1883181/"/>
    <meta property="og:site_name" content="Világgazdaság"/>
    <meta property="article:published_time" content="2019-11-21T11:14:00+00:00"/>
    <meta property="og:title" content="Jól fognak járni a következő évben a nyugdíj-megtakarítók"/>
    <meta property="og:description" content="Akár hatvanezer forint adójóváírást is kaphatnak jövőre a nyugdíj-megtakarítók."/>
  </head>
  <body>
    <article>
      <h1>Jól fognak járni a következő évben a nyugdíj-megtakarítók</h1>
      <address><time datetime="2019-11-21T11:14:00+00:00">21 Nov 2019, 11:14</time> by <a rel="author">VG</a></address>
      <p>A Grantis pénzügyi tanácsadó cég egy 3800 fős országos minta alapján kiszámolta, hogy a nyugdíj-megtakarítók átlagosan havi 25 200 forintot tettek félre a 2019-es év folyamán – olvasható a vállalat közleményében.</p>
      <p>Az éves megtakarítási összeg után az állam 20 százalék adóvisszatérítést ad ajándékba, ha nyugdíjbiztosításon, önkéntes nyugdíjpénztáron vagy nyugdíj-előtakarékossági számlán keresztül tettük azt félre. Ez az állami támogatás akár 280 000 forint is lehet évente. A félretett összeg alapján egy átlagos megtakarító 60 000 forint adójóváírásra számíthat a jövő év folyamán.</p>
      <blockquote>Még nem késő igénybe venni a teljes évre vonatkozó adóvisszatérítést, ehhez azonban az kell, hogy még idén elindítsuk nyugdíj-előtakarékosságunkat</blockquote>
      <p>– mondta el Sebestyén András megtakarítási szakértő, a Grantis vezérigazgatója. Akik nyugdíj-előtakarékosság indításában gondolkodnak, azoknak érdemes még idén lépniük, hogy ne maradjanak le az állami támogatásról.</p>
      <figure>
        <img src="https://www.vg.hu/wp-content/uploads/2019/06/Vshutterstock1079357822-e1560874342630.jpg"/>
        <figcaption>Fotó: Shutterstock</figcaption>
      </figure>
      <p>A pénzügyi tanácsadó cég statisztikáiból kiderült az is, hogy egy átlagos megtakarító csak 41 éves korában kezd el a nyugdíjára félretenni.</p>
      <blockquote>Arra biztatunk mindenkit, hogy kezdjen hozzá minél előbb, mert így könnyebben összegyűlik a kívánt összeg</blockquote>
      <p>– tette hozzá a szakértő, aki szerint biztatóak a trendek:</p>
      <aside>megtakarítóink 11 százaléka 35 év alatti, ami egy nagyon jó arány az előző évekhez képest.</aside>
      <p>Az elmúlt egy évben nagyjából 50 ezerrel nőtt a nyugdíjbiztosítások száma, ami így már 323 000 szerződésnél jár.</p>
      <aside>Az önkéntes nyugdíjpénztári tagok száma jóval nagyobb (1,1 millió), ez a létszám azonban évek óta csökken.</aside>
    </article>
  </body>
</html>