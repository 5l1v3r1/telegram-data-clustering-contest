<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/fetita-moarta-barbatesti-valcea-refuzat-ambulanta-326626.html"/>
    <meta property="og:site_name" content="Observator"/>
    <meta property="article:published_time" content="2019-11-21T11:32:00+00:00"/>
    <meta property="og:title" content="O fetiţă de 12 ani a murit cu zile, în Vâlcea, ignorată de un echipaj al Ambulanţei"/>
    <meta property="og:description" content="O fetiţă în vârstă de 12 ani, din comuna Bărbăteşti, Vâlcea, a murit după ce un echipaj medical, chemat pentru fratele copilei, ar fi ignorat-o atunci când le-a spus că se simte rău."/>
  </head>
  <body>
    <article>
      <h1>O fetiţă de 12 ani a murit cu zile, în Vâlcea, ignorată de un echipaj al Ambulanţei</h1>
      <address><time datetime="2019-11-21T11:32:00+00:00">21 Nov 2019, 11:32</time> by <a rel="author">Alin Tarnovschi</a></address>
      <p>
        <b>
          <b>O fetiţă în vârstă de 12 ani, din comuna Bărbăteşti, Vâlcea, a murit după ce un echipaj medical, chemat pentru fratele copilei, ar fi ignorat-o atunci când le-a spus că se simte rău.</b>
        </b>
      </p>
      <p>Totuşi, reprezentanţii Ambulanţei au explicat că apelul la 112, dar şi în situaţia de la faţa locului, oamenii au cerut ajutor pentru fratele fetiţei.</p>
      <p>Totul a început miercuri seară, atunci când părinţii au sunat la 112 şi au cerut ajutor pentru fiul lor care acuza vărsături, ameţeli şi dureri de cap.</p>
      <p>Părinţii au explicat echipajului medical că băiatul ar fi mâncat o pungă întreagă de cipsuri şi ar fi băut o sticlă de suc. Totuşi, fetiţa de 12 ani acuza dureri de cap şi ameţeală, însă nu ar fi fost luată în ambulanţă.</p>
      <p>La spital au ajuns băieţelul şi mama acestuia. La rândul ei, şi mama copiilor acuza dureri de cap şi ameţeli. Totul din cauza unei sobe care emana monoxid de carbon şi despre care părinţii nu au ştiut.</p>
      <h3>Primarul din Bărbăteşti, acuzaţii grave la adresa Ambulanţei</h3>
      <p>"A venit Salvarea şi a luat mama şi fratele fetei. Fata nu i-a interesat să o ia la o investigaţie, că doar nu erau cheltuieli suplimentare. Practic au lăsat-o acasă, în condiţiile în care fata spunea că şi ea are ameţeli şi dureri de cap”, a spus Constantin Bănacu, primarul localităţii Bărbăteşti.</p>
      <p>Managerul Serviciului de Ambulanţă al Judeţului Vâlcea (SAJ), Dan Pădureanu, a declarat că echipajul a fost solicitat exclusiv pentru fratele fetiţei care se simţea rău după ce ar fi mâncat cipsuri şi ar fi băut suc.</p>
      <p>"Nu a fost în niciun fel vorba de solicitare pentru fetiţa care mai era în casă şi care a rămas cu tatăl şi celelalte persoane care mai erau acolo. Solicitarea a fost făcută doar pentru acel copil. Mie, echipajul care a fost acolo, mi-a explicat că singura persoană avea nevoie de ajutor era băieţelul. Copilul a vărsat. S-a pus în discuţie faptul că mâncase o pungă întreagă de cipsuri şi băuse o sticlă de suc”, a declarat Dan Pădureanu pentru Mediafax.</p>
      <p>În această dimineaţă, fetiţa de 12 ani a fost găsită moartă chiar de tatăl ei. Bărbatul a sunat la asistenta din comună, iar aceasta a sunat la 112.</p>
      <p>Apelul a fost efectuat la ora 06.33, iar până ce echipajul medical a ajuns la faţa locului, asistenta a început să o resusciteze pe fetiţă. Din nefericire, toate eforturile au fost în zadar.</p>
    </article>
  </body>
</html>