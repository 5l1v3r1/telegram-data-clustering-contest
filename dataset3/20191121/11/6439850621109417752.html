<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462232/%E0%A6%B0%E0%A6%BE%E0%A6%9C%E0%A6%A8%E0%A7%88%E0%A6%A4%E0%A6%BF%E0%A6%95-%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%AA%E0%A6%A8%E0%A7%87-%E0%A6%B2%E0%A6%BE%E0%A6%97%E0%A6%BE%E0%A6%AE-%E0%A6%A6%E0%A6%BF%E0%A6%9A%E0%A7%8D%E0%A6%9B%E0%A7%87-%E0%A6%97%E0%A7%81%E0%A6%97%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-21T11:01:00+00:00"/>
    <meta property="og:title" content="রাজনৈতিক বিজ্ঞাপনে লাগাম দিচ্ছে গুগল"/>
    <meta property="og:description" content="অনলাইন ডেস্ক ॥ রাজনৈতিক বিজ্ঞাপনের প্রচারে লাগাম দেওয়ার সিদ্ধান্ত নিয়েছে টেক জায়ান্ট গুগল। তারা বলছে, ব্যবহারকারীদের তথ্য থেকে ধারণা নিয়ে কোনো নির্দিষ্ট পক্ষের ব্যক্তিদের জন্য রাজনৈতিক বিজ্ঞাপন প্রচারের সুযোগ তারা আর দেবে না। রাজনৈতিক প্রচারকারীরা তাদের হাতে থাকা ভোটার তালিকার সঙ্গে গুগল বা ইউটিউব ব্যবহারকারীদের তালিকা মিলিয়ে ..."/>
  </head>
  <body>
    <article>
      <h1>রাজনৈতিক বিজ্ঞাপনে লাগাম দিচ্ছে গুগল</h1>
      <address>
        <time datetime="2019-11-21T11:01:00+00:00">21 Nov 2019, 11:01</time>
      </address>
      <figure>
        <img src="http://www.dailyjanakantha.com/files/201911/1574337391_03.jpeg"/>
      </figure>
      <p>অনলাইন ডেস্ক ॥ রাজনৈতিক বিজ্ঞাপনের প্রচারে লাগাম দেওয়ার সিদ্ধান্ত নিয়েছে টেক জায়ান্ট গুগল।</p>
      <p>তারা বলছে, ব্যবহারকারীদের তথ্য থেকে ধারণা নিয়ে কোনো নির্দিষ্ট পক্ষের ব্যক্তিদের জন্য রাজনৈতিক বিজ্ঞাপন প্রচারের সুযোগ তারা আর দেবে না।</p>
      <p>রাজনৈতিক প্রচারকারীরা তাদের হাতে থাকা ভোটার তালিকার সঙ্গে গুগল বা ইউটিউব ব্যবহারকারীদের তালিকা মিলিয়ে দেখারও সুযোগ আর পাবে না।</p>
      <p>এক প্রতিবেদনে বিবিসি জানিয়েছে, যুক্তরাজ্যে আগামী এক সপ্তাহের মধ্যে এই নতুন নিয়ম কার্যকর হবে। পরে অন্যান্য দেশেও তা প্রযোজ্য হবে।</p>
      <p>তবে নির্দিষ্ট বয়স, লিঙ্গ পরিচয় ও এলাকার ব্যবহারকারীদের টার্গেট করে রাজনৈতিক বিজ্ঞাপন প্রচারের সুযোগ গুগলে আগের মতই থাকবে।</p>
      <p>গুগল বলেছে, কোনো রাজনৈতিক বিজ্ঞাপনে বিভ্রান্তিকর বক্তব্য থাকার বিষয়ে নিশ্চিত হলে তারা ব্যবস্থা নেবে। গুগলের এই সিদ্ধান্ত ফেইসবুকের ঠিক উল্টো।</p>
      <p>মার্ক জাকারবার্গ বলেছেন, রাজনৈতিক বিজ্ঞাপনের তথ্য সঠিক কি না তা যাচাই করতে যাবে না ফেইসবুক।</p>
      <p>তবে আরেক জনপ্রিয় সোশাল মিডিয়া সাইট টুইটার ইতোমধ্যে বিশ্বব্যাপী সব ধরনের রাজনৈতিক বিজ্ঞাপন প্রচার বন্ধ করার সিদ্ধান্ত জানিয়েছে।</p>
      <p>বিবিসি লিখেছে, রাজনৈতিক বিজ্ঞাপনের ক্ষেত্রে গুগল যে অবস্থান নিল তা মোটামযুটি ফেইসবুক আর টুইটারের মাঝামাঝি। যেসব বিজ্ঞাপনে বড় ধরনের সমস্যা থাকবে, কেবল সেগুলোকেই তারা আটকাবে।</p>
      <p>গুগল অ্যাডের হেড অব প্রোডাক্ট ম্যানেজমেন্ট স্কট স্পেনসার বুধবার এক ব্লগ পোস্টে বলেন, গণতন্ত্রের জন্য রাজনৈতিক বিতর্ক ও আলোচনাকে তারা জরুরি বলেই মনে করেন। তবে রাজনীতিবিদদের সব দাবি, পাল্টা দাবির সত্যাসত্য বিচার করে দেখা কারও পক্ষেই সম্ভব নয়।</p>
      <p>“ফলে বিভ্রান্তিকর তথ্যের জন্য বাদ পড়া রাজনৈতিক বিজ্ঞাপনের সংখ্যা খুব বেশি হবে বলে আমরা মনে করি না। তবে যেখানে নিয়মের বত্যয় হবে, আমরা অবশ্যই ব্যবস্থা নেব।”</p>
    </article>
  </body>
</html>