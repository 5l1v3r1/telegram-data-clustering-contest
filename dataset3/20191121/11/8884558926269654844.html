<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/svetlana-slapsak-in-erik-valencic-sta-sprejela-pon"/>
    <meta property="og:site_name" content="Primorske novice"/>
    <meta property="article:published_time" content="2019-11-21T11:13:12+00:00"/>
    <meta property="og:title" content="Svetlana Slapšak in Erik Valenčič sta sprejela ponudbo Svetlane Makarovič"/>
    <meta property="og:description" content="Na ponudbo Svetlane Makarovič, da jima odstopi svoj honorar za Luciferko, sta se danes odzvala Svetlana Slapšak in Erik Valenčič, nesojena soavtorja te knjige. Ponudbo sprejemata."/>
  </head>
  <body>
    <article>
      <h1>Svetlana Slapšak in Erik Valenčič sta sprejela ponudbo Svetlane Makarovič</h1>
      <address><time datetime="2019-11-21T11:13:12+00:00">21 Nov 2019, 11:13</time> by <a rel="author">Andraž Gombač</a></address>
      <p>
        <b>Na ponudbo Svetlane Makarovič, da jima odstopi svoj honorar za Luciferko, sta se danes odzvala Svetlana Slapšak in Erik Valenčič, nesojena soavtorja te knjige. Ponudbo sprejemata.</b>
      </p>
      <figure>
        <img src="https://static.primorske.si/foto/highres/gnweb/720640_267-erik-svatlana.jpg"/>
        <figcaption>Erik Valenčič in Svetlana Slapšak: “Ponudbo Svetlane Makarovič razumeva kot vsaj delno priznanje svojega dela storjene krivde, ki jo želi popraviti.”  </figcaption>
      </figure>
      <p><b>LJUBLJANA</b> &gt; “Erik mi očita, da lažem in da sem izdala simbol rdeče zvezde, da mi je bolj mar za evre,” je <a href="https://www.primorske.si/kultura/svetlana-makarovic-svoj-honorar-odstopim-eriku-val">včeraj za naš časopis dejala</a><b>Svetlana Makarovič</b>. “Njegova izjava me je prizadela, očitno se je pustil naščuvati založbi Beletrina proti meni, zato sem se odločila, da ta gordijski vozel klevet presekam. V primeru, da Beletrina njemu in Svetlani Slapšak ni izplačala dogovorjene odškodnine, jima svoj honorar v celoti odstopim. Soavtorju Mateju Šurcu pa ne bom dovolila, če bo hotel storiti enako kot jaz. On je pri knjigi edini resnično garal ves čas.”</p>
      <p><b>Svetlana Slapšak</b> in <b>Erik Valenčič</b> sta nam danes posredovala svoje sporočilo: “Ponudbo Svetlane Makarovič razumeva kot vsaj delno priznanje svojega dela storjene krivde, ki jo želi popraviti, in obenem zavračava očitke, da naju je Beletrina ščuvala proti Makarovičevi. Založba naju je zgolj in z veliko zadrego na neki točki obvestila, da je naše sodelovanje na zahtevo Svetlane Makarovič in Mateja Šurca prekinjeno.”</p>
      <p>Po pogovoru sta se antropologinja in novinar odločila, da sprejmeta ponudbo Svetlane Makarovič: “Založbi Beletrina predlagava, da v imenu Svetlane Makarovič in naju dveh izplača enaka zneska (iz avtorskega honorarja in prihodnjih obveznosti, kakor bodo prihajale iz pogodbe) organizaciji Upornik z razlogom (<b>Boris Krabonja</b>) in Zvezi prijateljev mladine Ljubljana Moste-Polje (<b>Anita Ogulin</b>) za pomoč revnim otrokom. Verjameva, da je to pravi način, da skupaj prekinemo kalvarijo, ki je spremljala izid knjige, in s tem knjigi omogočimo, da živi svoje, čim bolj neobremenjeno življenje.”</p>
    </article>
  </body>
</html>