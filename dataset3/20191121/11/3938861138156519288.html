<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_koli-kampaniya-v-okruzi-vid-15-mln-to-chhati-na-shtrafi-ekspert-pro-nardepivprogulnikiv/939157"/>
    <meta property="og:site_name" content="Gazeta.ua"/>
    <meta property="article:published_time" content="2019-11-21T11:00:00+00:00"/>
    <meta property="og:title" content="Коли кампанія в окрузі від $1,5 млн, то чхати на штрафи - експерт про нардепів-прогульників"/>
    <meta property="og:description" content="Для більшості народних депутатів штрафи за прогули непомітні. Про це Gazeta.ua сказав голова Комітету виборців України Олексій Кошель. В організації порахували, що у листопаді 299 народних депутатів із 423 відвідали всі парламентські засідання. На засіданнях зареєстрували 83% ..."/>
  </head>
  <body>
    <article>
      <h1>Коли кампанія в окрузі від $1,5 млн, то чхати на штрафи - експерт про нардепів-прогульників</h1>
      <address><time datetime="2019-11-21T11:00:00+00:00">21 Nov 2019, 11:00</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939157_w_300.jpg?v=0"/>
        <figcaption>Вартість виборчої кампанії в окрузі стартує від $1,5 млн, говорить експерт.</figcaption>
      </figure>
      <p>Для більшості народних депутатів штрафи за прогули непомітні.</p>
      <p>Про це Gazeta.ua сказав голова Комітету виборців України <b>Олексій Кошель</b>.</p>
      <p>В організації порахували, що у листопаді 299 народних депутатів із 423 відвідали всі парламентські засідання.</p>
      <p>На засіданнях зареєстрували 83% депутатів з "Голосу", 80% - "Слуги народу", 69% "Європейської солідарності", 61% "Опозиційної платформи — За життя", 57% "Батьківщини". Найнижча відвідуваність у депутатів з групи "За майбутнє" - 52%.</p>
      <p>"Чим більше у депутатській групі чи фракції бізнесменів, тим менша її активність і законотворчість. І в комітетах і у сесійній залі, - каже Олексій Кошель. - Наприклад, група "За майбутнє" сформована з представників бізнесу.</p>
      <p>Вартість виборчої кампанії в окрузі — організаційна робота, реклама, - стартує від $1,5 млн. Тому для тих, хто може залучити такі мегаресурси, втрата частини зарплати в 60 тис. грн може навіть бути непомітною.</p>
      <p>Штрафи діють для невеликої кількості депутатів — 10-20%. Які працюють, як чисті політики. Для яких зарплата — основне джерело надходжень до сімейного бюджету. Але для переважної більшості штрафи непомітні. Швидше це привернення уваги — публікуються списки оштрафованих і це зменшує рівень довіри до них з боку виборця.</p>
      <p>У парламенті минулого скликання <b>одним із самих результативних депутатів був Віктор Пизеник</b>. Показував участь у голосуваннях на рівні 99%. Водночас не був активним на телешоу, не робив скандальних заяв.</p>
      <p>Часто політики викривлено сприймають виконання своїх обов'язків у залі чи комітетах. Вважають це другорядним. Натомість більш активні у соцмережах. Або реєструють скандальні законопроекти, щоб привернути до себе увагу. Як "слуга народу" <b>Олександр Дубінський</b>, який зареєстрував постанову про відставку тодішньої в.о міністра охорони здоров'я Уляни Супрун. Коли кадрове призначення по новому міністру вирішувалося в той самий день у сесійній залі".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_miljoneri-z-netriv-hto-z-nardepiv-vzyav-kompensaciyu-za-orendu-zhitla/938862"/>
      </related>
      <blockquote>У Верховній Раді 9-го скликання працюють 423 народні депутати. 252 - представники фракції "Слуга народу", 44 - "Опозиційної платформи - За життя", 27 - "Європейської солідарності", 24 - "Батьківщини", 20 - "Голосу", 22 - групи "За майбутнє". Свою роботу <a href="https://gazeta.ua/articles/politics-newspaper/_verhovna-rada-v-pershij-den-pracyuvala-13-godin/925265">почали 29 серпня</a>.</blockquote>
    </article>
  </body>
</html>