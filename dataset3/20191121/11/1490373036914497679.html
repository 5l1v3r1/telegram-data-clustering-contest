<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/hudba/coldplay-turne-chris-martin-zivotni-prostredi-ekologie_1911211118_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T11:18:00+00:00"/>
    <meta property="og:title" content="Coldplay se svým novým albem nepojedou na turné. Nechtějí zatěžovat životní prostředí"/>
    <meta property="og:description" content="Členové kapely chtějí, aby v budoucnu jejich koncertní série měly z ekologického hlediska pozitivní dopad."/>
  </head>
  <body>
    <article>
      <h1>Coldplay se svým novým albem nepojedou na turné. Nechtějí zatěžovat životní prostředí</h1>
      <address><time datetime="2019-11-21T11:18:00+00:00">21 Nov 2019, 11:18</time> by <a rel="author">ČTK</a></address>
      <p>
        <b>Britská kapela Coldplay nepojede na turné se svým nejnovějším albem, aby nezatěžovala životní prostředí. BBC to řekl frontman hudební skupiny Chris Martin. Členové kapely chtějí, aby v budoucnu jejich koncertní série měly z ekologického hlediska pozitivní dopad.</b>
      </p>
      <p>„V současnosti máme za sebou dost velkých turné. Ale jak toto obrátíme, aby nešlo o to pořád jen brát, ale hlavně dávat?“ uvedl Martin v <a href="https://www.bbc.com/news/entertainment-arts-50490700">rozhovoru s BBC</a>. „Bereme si nějaký čas na to, abychom popřemýšleli, jak my sami můžeme aktivně přispět (ke zlepšení životního prostředí),“ řekl také.</p>
      <related>
        <h4>Číst článek</h4>
        <a href="https://www.irozhlas.cz/kultura/hudba/coldplay-a-head-full-dreams-dokument-2018_1811140850_jsf"/>
      </related>
      <p>Coldplay jsou nyní v jordánském Ammánu, kde je v pátek čekají dva koncerty, jeden se bude konat za úsvitu a druhý při západu slunce a budou odrážet dvě poloviny jejich nového alba Everyday Life. Vystoupení kapely bude naživo přenášené na internetovém kanálu YouTube.</p>
      <p>Pátek je také dnem, kdy nová deska Colplay vyjde. V pondělí odehrají zatím jediný naplánovaný koncert, a to v londýnském přírodopisném muzeu. Výtěžek z něho věnují vybrané nadaci, která se zabývá ochranou životního prostředí.</p>
      <p>BBC připomíná, že skupina Coldplay byla naposledy na světovém turné po pěti kontinentech v letech 2016 a 2017. Odehrála během něho 122 koncertů. Lidé v Česku si tuto kapelu, která je sedminásobnou držitelkou cen Grammy i řady dalších prestižních ocenění, mohli naživo poslechnout v září 2012 v pražském Edenu.</p>
      <figure>
        <iframe data-src="https://twitter.com/BBCNews/status/1197409525445345280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/kultura/hudba/elton-john-nova-alba-revamp-restoration-coldplay-lady-gaga-pnk-ed-sheeran_1804060659_dbr"/>
        <a href="https://www.irozhlas.cz/kultura/hudba/hamburk-rozeznel-koncert-hvezd-listky-si-slo-jenom-zaslouzit_1707070755_mos"/>
      </related>
    </article>
  </body>
</html>