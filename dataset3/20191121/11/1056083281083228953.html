<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019609/%D9%87%DB%8C%DA%86-%DA%AF%D8%B2%D8%A7%D8%B1%D8%B4-%D8%A2%D8%A8%DA%AF%D8%B1%D9%81%D8%AA%DA%AF%DB%8C-%D8%AF%D8%B1-%D9%85%D8%B9%D8%A7%D8%A8%D8%B1-%D9%85%D8%B4%D9%87%D8%AF-%D9%86%D8%AF%D8%A7%D8%B4%D8%AA%D9%87-%D8%A7%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:23:58+00:00"/>
    <meta property="og:title" content="هیچ گزارش آبگرفتگی در معابر مشهد نداشته‌ایم"/>
    <meta property="og:description" content="ایسنا/خراسان رضوی مدیرکل هماهنگی و نظارت خدمات شهری شهرداری مشهد گفت: در هیچ نقطه‌ای از شهر گزارش آبگرفتگی معابر نداشته‌ایم چون از 48 ساعته گذشته در حالت آماده‌باش هستیم و بارندگی را کنترل کرده‌ایم."/>
  </head>
  <body>
    <article>
      <h6 class="kicker">مدیرکل هماهنگی و نظارت خدمات شهری شهرداری مشهد:</h6>
      <h1>هیچ گزارش آبگرفتگی در معابر مشهد نداشته‌ایم</h1>
      <address><time datetime="2019-11-21T11:23:58+00:00">21 Nov 2019, 11:23</time> by <a rel="author">فاطمه مهدوی</a></address>
      <p>ایسنا/خراسان رضوی مدیرکل هماهنگی و نظارت خدمات شهری شهرداری مشهد گفت: در هیچ نقطه‌ای از شهر گزارش آبگرفتگی معابر نداشته‌ایم چون از 48 ساعته گذشته در حالت آماده‌باش هستیم و بارندگی را کنترل کرده‌ایم.</p>
      <p>علی‌رضا صحراگرد در گفت‌وگو با ایسنا، با اشاره به اینکه« کنترل شهر در اختیار خدمات شهری است»، اظهار کرد: از دو روز گذشته تمام همکاران ما در خدمات شهری به حالت آماده‌باش هستند و ماشین‌آلات ما در سطح مناطق مستقرند.<br/><br/>وی عنوان کرد: احتمال می‌رود، براثر برودت هوا در مشهد یخ‌بندان را داشته باشیم که برای این مسأله نمک‌پاش‌ها در سطح شهر مستقر هستند که اگر نیاز به نمک‌پاشی بود، در شیفت‌های مختلف این کار انجام شود.</p>
      <p>مدیرکل هماهنگی و نظارت خدمات شهری شهرداری مشهد با اشاره به اینکه « تمام همکاران ما در خدمات شهری آماده خدمت‌رسانی هستند»، بیان کرد: همکاران ما از 48 ساعته گذشته در حالت آماده‌باش هستند و بارندگی را کنترل کرده‌اند.</p>
      <p>وی با اشاره به اینکه« تمهیدات لازم اتخاذ شده و هیچ مشکلی نداریم»، اظهار کرد:  تمام کانال‌های شهری لای‌روبی شده‌اند و به موازات آن همکاران ما در سازمان فنی عمران شهرداری پروژه دفع آب‌های سطحی را اجرا می‌کنند که هرچه زودتر مسأله آب‌گرفتگی در مواقع بارانی در شهر مشهد از بین برود. </p>
      <p>صحراگرد با بیان اینکه «در هیچ نقطه‌ای از شهر گزارش آبگرفتگی معابر نداشته‌ایم»، خاطرنشان کرد: تا کنون هیچ گزارش مردمی از آبگرفتگی معابر نداشته‌ایم. در روزهای اخیر بارندگی به صورت نرم بود، به‌گونه‌ای که باران خوبی بارید و هیچ مشکل آبگرفتگی رخ نداد.</p>
      <p>انتهای پیام<br/> </p>
    </article>
  </body>
</html>