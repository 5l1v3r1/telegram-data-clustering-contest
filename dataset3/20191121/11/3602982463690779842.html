<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/buitenland/vaart-geschokt-ontslag-pochettino-moeilijk-om-passie-overtreffen/"/>
    <meta property="og:site_name" content="Sportnieuws"/>
    <meta property="article:published_time" content="2019-11-21T11:27:45+00:00"/>
    <meta property="og:title" content="Van der Vaart geschokt door ontslag Pochettino: ‘Moeilijk om zijn passie te overtreffen’"/>
    <meta property="og:description" content="Het ontslag van trainer Mauricio Pochettino bij Tottenham Hotspur kwam bij Rafael van der Vaart als een volslagen verrassing. “Ik was net zo geschokt als iedereen”, schrijft de oud-speler van Spurs op Twitter. “Voetbal is soms heel gek. Dat weten we allemaal, fans, spelers, trainers.” Onder leiding van Pochettino haalde Tottenham Hotspur vorig seizoen nog de…"/>
  </head>
  <body>
    <article>
      <h1>Van der Vaart geschokt door ontslag Pochettino: ‘Moeilijk om zijn passie te overtreffen’</h1>
      <address>
        <time datetime="2019-11-21T11:27:45+00:00">21 Nov 2019, 11:27</time>
      </address>
      <p>
        <b>Het ontslag van trainer Mauricio Pochettino bij Tottenham Hotspur kwam bij Rafael van der Vaart als een volslagen verrassing. "Ik was net zo geschokt als iedereen", schrijft de oud-speler van Spurs op Twitter. "Voetbal is soms heel gek. Dat weten we allemaal, fans, spelers, trainers."</b>
      </p>
      <p>Onder leiding van Pochettino haalde Tottenham Hotspur vorig seizoen nog de finale van de Champions League, waarin Liverpool te sterk was. Een slechte start van dit seizoen kostte de Argentijn zijn baan. Tottenham Hotspur staat nu 14de in de Premier League. Pochettino werd woensdag vervangen door José Mourinho, die Van der Vaart nog kent uit zijn periode als speler van Real Madrid.<br/><br/><b>Fenomenale coach</b><br/>"Pochettino heeft het geweldig gedaan bij Spurs, het zal niet makkelijk zijn om zijn prestaties met het team en passie voor onze club te overtreffen. In het voetbal is niets zeker, maar één ding weet ik wel: Mourinho zal de boel op gang brengen, dus laten we zien wat er gebeurt. Hij is een fenomenale coach, recht door zee en ambitieus, net als onze jongens. Dus hoofd omhoog, borst vooruit", aldus Van der Vaart, die tussen 2010 en 2012 de harten van de fans veroverde bij Spurs. <br/><br/>Mourinho begint komende zaterdag (13.30 uur) als coach van Tottenham Hotspur met de Londense derby bij West Ham United. </p>
    </article>
  </body>
</html>