<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/21/telangana-mla-ramesh-chennamanenis-citizenship-revoked.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="തെലങ്കാന എംഎൽഎയുടെ ഇന്ത്യൻ പൗരത്വം റദ്ദാക്കി; പൊതുനന്മയ്ക്കെന്ന് സർക്കാർ"/>
    <meta property="og:description" content="ന്യൂഡൽഹി ∙ തെലങ്കാന എംഎൽഎ രമേഷ് ചെന്നമനേനിയുടെ ഇന്ത്യൻ പൗരത്വം കേന്ദ്ര സർക്കാർ റദ്ദാക്കി. തെറ്റിദ്ധരിപ്പിക്കുകയും വസ്തുതകൾ മറച്ചുവയ്ക്കുകയും.Citizenship. Telangana.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തെലങ്കാന എംഎൽഎയുടെ ഇന്ത്യൻ പൗരത്വം റദ്ദാക്കി; പൊതുനന്മയ്ക്കെന്ന് സർക്കാർ</h1>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ തെലങ്കാന എംഎൽഎ രമേഷ് ചെന്നമനേനിയുടെ ഇന്ത്യൻ പൗരത്വം കേന്ദ്ര സർക്കാർ റദ്ദാക്കി. തെറ്റിദ്ധരിപ്പിക്കുകയും വസ്തുതകൾ മറച്ചുവയ്ക്കുകയും വഞ്ചനയിലൂടെ പൗരത്വം നേടുകയും ചെയ്തു എന്നാരോപിച്ചാണ് ഇന്നലെ പൗരത്വം റദ്ദാക്കിയത്. ഭരണകക്ഷിയായ ടിആർഎസിന്റെ എംഎൽഎ ആയ ചെന്നമനേനി ഇന്ത്യൻ പൗരനായി തുടരുന്നത് പൊതുനന്മയ്ക്കു നല്ലതല്ലെന്ന് കേന്ദ്ര ആഭ്യന്തര മന്ത്രാലയം പുറത്തുവിട്ട 13 പേജുള്ള ഉത്തരവിൽ പറയുന്നു.</p>
      <p>ചെന്നമനേനിക്ക് ജർമൻ പൗരത്വം ഉണ്ടെന്നും 2009 ൽ ഇന്ത്യൻ പൗരത്വത്തിന് അപേക്ഷിച്ചപ്പോൾ മാനദണ്ഡങ്ങൾ പാലിച്ചിട്ടില്ലെന്നും സർക്കാർ പറഞ്ഞു. </p>
      <p>ഇന്ത്യൻ പൗരത്വത്തിനുള്ള അപേക്ഷയ്ക്ക് തൊട്ടുമുമ്പുള്ള ഒരു വർഷം നടത്തിയ വിദേശ സന്ദർശനങ്ങളുടെ വിവരങ്ങൾ ചെന്നമനേനി മറച്ചുവെച്ചതായി ഉത്തരവിൽ പറയുന്നു. ‘അപേക്ഷ സമർപ്പിക്കുന്നതിനു മുമ്പ്, ഒരു വർഷം ‌ഇന്ത്യയിൽ താമസിച്ചിരുന്നില്ല എന്ന വസ്തുത വെളിപ്പെടുത്തിയിരുന്നെങ്കിൽ അദ്ദേഹത്തിനു പൗരത്വം നൽകുമായിരുന്നില്ല. എംഎൽഎയുടെ പെരുമാറ്റം, നിയമസഭാംഗമെന്ന നിലയിൽ അദ്ദേഹം പ്രതിനിധീകരിക്കുന്ന ജനങ്ങൾക്ക് മാതൃകയാകണം’– ഉത്തരവിൽ പറയുന്നു. </p>
      <p>എന്നാൽ, തനിക്ക് അനുകൂലമായി തെലങ്കാന ഹൈക്കോടതി ഉത്തരവിട്ടിരുന്നതായി ചെന്നമനേനി പ്രതികരിച്ചു. ‘ആഭ്യന്തര മന്ത്രാലയം അതു പരിഗണിച്ചില്ല. വീണ്ടും പൗരത്വം റദ്ദാക്കി. അതിനാൽ, പൗരത്വം സംരക്ഷിക്കുന്നതിനായി വീണ്ടും ഹൈക്കോടതിയെ സമീപിക്കും. വീണ്ടും സമീപിക്കാനുള്ള അവസരം കോടതി നൽകിയിട്ടുണ്ട്’– അദ്ദേഹം പറഞ്ഞു. 2017 ൽ അദ്ദേഹം ആഭ്യന്തര മന്ത്രാലയ ഉത്തരവിനെ ചോദ്യം ചെയ്തിരുന്നു.</p>
      <p>തെലങ്കാനയിലെ വെമുലവാഡ മണ്ഡലത്തിൽ നിന്നുള്ള എംഎൽഎയാണ് ചെന്നമനേനി. അവിഭക്ത ആന്ധ്രാപ്രദേശിൽ 2009 ൽ എൻ. ചന്ദ്രബാബു നായിഡുവിന്റെ തെലുങ്കുദേശം പാർട്ടി (ടിഡിപി) യിൽ നിന്ന് എം‌എൽ‌എയായി തിരഞ്ഞെടുക്കപ്പെട്ടതു മുതൽ അദ്ദേഹത്തിന്റെ പൗരത്വ കേസ് പരിഗണനയിലാണ്. പിന്നീട് മുഖ്യമന്ത്രി കെ. ചന്ദ്രശേഖർ റാവുവിന്റെ ടിആർഎസിൽ ചേർന്നു. 2010 ൽ നടന്ന ഉപതിരഞ്ഞെടുപ്പിൽ വീണ്ടും തിരഞ്ഞെടുക്കപ്പെട്ടു. 2014 ലും 2018 ലും തെലങ്കാന നിയമസഭയിലേക്ക് തിരഞ്ഞെടുക്കപ്പെട്ടു.</p>
      <p>ഇന്ത്യയിൽ ഇരട്ട പൗരത്വത്തിനു വ്യവസ്ഥയില്ല. ഇന്ത്യൻ പൗരനല്ലാത്ത ഒരാൾക്ക് തിരഞ്ഞെടുപ്പിൽ മത്സരിക്കുന്നതിനോ വോട്ടുചെയ്യാനോ അവകാശമില്ല.</p>
      <p><b>English Summary: </b>Telangana MLA's Citizenship Cancelled "For Public Good", Says Government</p>
    </article>
  </body>
</html>