<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019604/%D9%82%D8%AF%D8%B1%D8%AF%D8%A7%D9%86%DB%8C-%D9%86%D8%A7%D8%AC%D8%A7-%D8%A7%D8%B2-%D9%85%D9%84%D8%AA-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%A7%D9%82%D8%AF%D8%A7%D9%85%D8%A7%D8%AA-%D8%AE%D8%B4%D9%88%D9%86%D8%AA-%D8%A2%D9%85%DB%8C%D8%B2-%D9%88-%D8%AE%D8%B1%D8%A7%D8%A8%DA%A9%D8%A7%D8%B1%D8%A7%D9%86%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-21T11:14:11+00:00"/>
    <meta property="og:title" content="قدردانی ناجا از ملت در محکومیت اقدامات خشونت آمیز و خرابکارانه اشرار"/>
    <meta property="og:description" content="نیروی انتظامی جمهوری اسلامی ایران با صدور اطلاعیه‌ای ضمن قدردانی از ملت فهیم و انقلابی ایران اسلامی در محکومیت اقدامات خشونت آمیز و خرابکارانه اشرار اعلام کرد: به حول و قوه الهی بار دیگر دشمنان نظام و انقلاب اسلامی در دست‌یابی اهداف شوم خود ناکام ماندند."/>
  </head>
  <body>
    <article>
      <h1>قدردانی ناجا از ملت در محکومیت اقدامات خشونت آمیز و خرابکارانه اشرار</h1>
      <address>
        <time datetime="2019-11-21T11:14:11+00:00">21 Nov 2019, 11:14</time>
      </address>
      <p>نیروی انتظامی جمهوری اسلامی ایران با صدور اطلاعیه‌ای ضمن قدردانی از ملت فهیم و انقلابی ایران اسلامی در محکومیت اقدامات خشونت آمیز و خرابکارانه اشرار اعلام کرد: به حول و قوه الهی بار دیگر دشمنان نظام و انقلاب اسلامی در دست‌یابی اهداف شوم خود ناکام ماندند.</p>
      <p>به گزارش ایسنا، بر اساس اعلام سایت پلیس در متن اطلاعیه نیروی انتظامی آمده است:</p>
      <p> « دشمنان قسم خورده ملت ایران اسلامی در جدیدترین پروژه دشمنی خود سعی کردند در بستر اظهار نگرانی و عدم رضایت مردم نسبت به افزایش قیمت بنزین،"موج سواری" کنند و با سوء استفاده از مطالبات به حق شهروندان دست به شرارت زده و با بکارگیری پس مانده های جریان جنایت کار نفاق و وابستگان رژیم منقرض پهلوی و تطمیع اراذل و اوباش به قصد برهم زدن نظم و امنیت عمومی، خسارت‌های گسترده مالی و نیز جانی به بار آورده و در جامعه ایجاد رعب و وحشت کنند.   </p>
      <p> در این میان، نیروی انتظامی جمهوری اسلامی ایران با همکاری سایر دستگاه‌های امنیتی و اجتماعی به ویژه جان برکفان بسیج، توطئه از قبل طراحی شده دشمنان این مرز و بوم را به حول و قوه الهی، مقتدرانه و با هوشیاری و همراهی مردم عزیز در مدت زمان کوتاهی خارج از تصور آنها خنثی و آتش فتنه را خاموش کرد.   </p>
      <p> اتخاذ راهبردهای اطلاعاتی، انتظامی و عملیاتی با  مدیریت جو هیجانی، جلوگیری از تعرض به جان و مال مردم که بویژه با بیانات حکیمانه، روشنگرانه و آرامش بخش رهبر معظم انقلاب تسریع گردید، همچنین، جداسازی صف مردم از اشرار در کنار مدیریت بحران و اقدامات بازدارنده، شناسایی عناصر اصلی و میدان دار آشوب‌ها، دستگیری گروه‌هایی از عوامل و عناصر آشوبگر و تحویل آنها به مقامات قضائی مهمترین بخش از این مأموریت خطیر بود که بواسطه ایثار و جانفشانی نیروهای انتظامی و امنیتی حاصل شد.</p>
      <p>بی شک مطالبات و توقعات برحق مردم از مسئولان اجرایی و تصمیم گیرنده در گره گشایی از مشکلات معیشتی و صیانت از کرامت انسانی آنان مورد تائید و غیرقابل انکار بوده، طبیعی است برای تحقق خواسته‌های مشروع ملت، فضای امن به دور از التهاب، پیش نیاز ضروری و حتمی است.</p>
      <p>در پایان ضمن قدردانی از آگاهی و هوشمندی مردم شریف ایران اسلامی در حمایت از فرزندان خود، به روان پاک شهدای گرانقدر این روزها که برای صیانت از امنیت و حقوق شهروندان جانفشانی کردند، درود فرستاده و علو درجات آنها را خواهانیم.»</p>
      <p>انتهای پیام</p>
    </article>
  </body>
</html>