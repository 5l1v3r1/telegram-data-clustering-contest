<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58738/playstation-5-data-premiery-wsteczna-kompatybilnosc-cena-plotka.html"/>
    <meta property="og:site_name" content="CD-Action"/>
    <meta property="article:published_time" content="2019-11-21T11:30:00+00:00"/>
    <meta property="og:title" content="PlayStation 5: Data premiery, wsteczna kompatybilność, cena? [PLOTKA]"/>
    <meta property="og:description" content="Oj, chcielibyśmy, żeby to była prawda."/>
  </head>
  <body>
    <article>
      <h1>PlayStation 5: Data premiery, wsteczna kompatybilność, cena? [PLOTKA]</h1>
      <address><time datetime="2019-11-21T11:30:00+00:00">21 Nov 2019, 11:30</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Oj, chcielibyśmy, żeby to była prawda.</p>
      <p>O PS5 niby wiemy dużo, ale tak naprawdę to nic. Usłyszeliśmy co nieco na temat <a href="https://www.cdaction.pl/news-56376/playstation-5-oficjalnie-poznalismy-szczegoly-techniczne-.html"><b>wnętrzności konsoli</b></a>, zdradzono nam trochę informacji o <b><a href="https://www.cdaction.pl/news-58292/playstation-5-premiera-pod-koniec-2020-i-duzo-informacji-o-nowym-kontrolerze.html">kontrolerze</a> </b>(nawet zobaczyliśmy, jak <a href="https://www.cdaction.pl/news-58715/playstation-5-pad-do-nowej-konsoli-na-rysunkach-patentowych.html"><b>wygląda</b></a>... no, prawie), a i mieliśmy okazję rzucić okiem na <a href="https://www.cdaction.pl/news-58424/playstation-5-pierwsze-zdjecie-devkitu.html"><b>devkit „piątki”</b></a>. Wciąż jednak Sony nie powiedziało nam najważniejszego: w co zagramy po premierze, ile zapłacimy za sprzęt i kiedy właściwie będziemy mogli w końcu to zrobić (no dobra, na to ostatnie odpowiedź brzmi „pod koniec 2020”).</p>
      <p>Kiedy oficjalne źródła milczą, trzeba sięgać po inne środki. Niejaki PSErebus, użytkownik Twittera, w przeszłości zasłynął podzieleniem się ze światem datą premiery The Last of Us Part II, zanim została ogłoszona przez Naughty Dog (tą pierwszą, nie przesuniętą). Dodaje mu to pewnej wiarygodności, chociaż chyba nie muszę przypominać, że tego rodzaju doniesienia zawsze należy traktować z pewną ostrożnością.</p>
      <p>Zdaniem PSErebusa Sony zamierza wypuścić PlayStation 5 na rynek <b>20 listopada 2020 </b>w Stanach – o innych krajach wiadomo jedynie, że firma celuje z premierą w okres świąteczny (przypomnijmy: Amerykanie rozpoczynają go w okolicach Święta Dziękczynienia, czyli w listopadzie). Konsola ma kosztować<b> 500 dolarów/euro </b>i zawierać dysk SSD o pojemności 2TB. Tego samego dnia ma zadebiutować Gran Turismo 7. Dodatkowo użytkownik zdradził, że Xbox Scarlett ma być sprzedawany w identycznej cenie.</p>
      <p>Jeżeli tego byłoby mało, PSErebus potwierdził, iż PS5 będzie w kompatybilne wstecznie (o czym <a href="https://www.cdaction.pl/news-55867/playstation-5-kompatybilnosc-wsteczna-jest-niemal-pewna.html"><b>plotki krążą od dawna</b></a>) z „prawie wszystkimi” nośnikami z PlayStation, PlayStation 2, PlayStation 3 i PlayStation 4. Gdyby okazało się to prawdą, „piątka” już na dzień dobry mogłaby się pochwalić porównywalną chyba tylko z pecetami biblioteką tytułów.</p>
      <figure>
        <iframe data-src="https://twitter.com/PSErebus/status/1197251198803415040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pamiętajmy: to tylko plotka, nawet jeżeli jej źródło wydaje się wiarygodne. Zresztą polecam poczytać <a href="https://twitter.com/PSErebus">wszystkie wpisy PSErebusa na ten temat</a>, bo i sama forma jest dość oryginalna (a przy tym chaotyczna).</p>
      <p>Do czasu oficjalnego potwierdzenia (lub zdementowania) umówmy się: o premierze PlayStation 5 wiemy tyle, że będzie miała miejsce w <b>końcówce 2020</b>.</p>
      <related>
        <h4>Podobne newsy</h4>
        <a href="https://www.cdaction.pl/news-58715/playstation-5-pad-do-nowej-konsoli-na-rysunkach-patentowych.html"/>
        <a href="https://www.cdaction.pl/news-58424/playstation-5-pierwsze-zdjecie-devkitu.html"/>
      </related>
    </article>
  </body>
</html>