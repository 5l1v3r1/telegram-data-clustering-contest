<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/asfalistika/125723/ti-allazei-se-ergosimo-kai-titloys-ktisis"/>
    <meta property="og:site_name" content="Insider"/>
    <meta property="article:published_time" content="2019-11-21T11:25:00+00:00"/>
    <meta property="og:title" content="Τι αλλάζει σε εργόσημο και τίτλους κτήσης"/>
    <meta property="og:description" content="Αλλαγές στο θεσμικό πλαίσιο που διέπει όσους αμείβονται με εργόσημα ή τίτλους κτήσης (πρώην απόδειξη δαπάνης) προωθεί το υπουργείο Εργασίας."/>
  </head>
  <body>
    <article>
      <h1>Τι αλλάζει σε εργόσημο και τίτλους κτήσης</h1>
      <h2>Αλλαγές στο θεσμικό πλαίσιο που διέπει όσους αμείβονται με εργόσημα ή τίτλους κτήσης (πρώην απόδειξη δαπάνης) προωθεί το υπουργείο Εργασίας.</h2>
      <address><time datetime="2019-11-21T11:25:00+00:00">21 Nov 2019, 11:25</time> by <a rel="author">Αγγελική Μαρίνου</a></address>
      <p><b>Αλλαγές στο θεσμικό πλαίσιο που διέπει όσους αμείβονται με εργόσημα ή τίτλους κτήσης (πρώην απόδειξη δαπάνης) </b>προωθεί το υπουργείο Εργασίας.</p>
      <p>Ήδη έχει συσταθεί ομάδα εργασίας που θα αξιολογήσει και κωδικοποιήσει τις διατάξεις που αφορούν στις δύο αυτές μορφές αμοιβής περιστασιακά ή εποχικά εργαζόμενων, το πόρισμα της οποίας πρέπει να παραδοθεί το αργότερο <b>έως το τέλος Ιανουαρίου 2020</b>.</p>
      <p>Σύμφωνα με πληροφορίες, στις προθέσεις του υπουργείου είναι ο περιορισμός του εισοδήματος που θα μπορεί κάποιος να εισπράξει ετησίως όταν αμείβεται με εργόσημο ή τίτλο κτήσης, <b>κάτω από τις 10.000 ευρώ που ισχύει σήμερα.</b></p>
      <p>Μάλιστα για ιδιαίτερα χαμηλά ποσά (κάτω από 3.000 ευρώ) συζητείται η πρόταση κατάργησης της υποχρέωσης καταβολής ασφαλιστικών εισφορών.</p>
      <p>Υπενθυμίζεται πως με <b>εργόσημο</b> ασφαλίζονται εκτός από τους εργάτες γης άλλες 23 κατηγορίες εποχικά απασχολούμενων και στις σκέψεις του υπουργείου είναι να ενταχθούν και άλλες επαγγελματικές ομάδες σε αυτόν τον τρόπο πληρωμής.</p>
      <p>Σήμερα στις ρυθμίσεις του εργοσήμου μπορούν να υπαχθούν και καθηγητές που παραδίδουν ιδιαίτερα μαθήματα, αισθητικοί, παιδαγωγοί, οικιακές βοηθοί κ.α.</p>
      <p>Το εργόσημο εκδίδεται υπό τύπο πολύπτυχης ή δίπτυχης επιταγής αντιστοιχεί σε συγκεκριμένη χρηματική αξία και κατά την εξαργύρωσή του από τον εργαζόμενο στις τράπεζες ή στα ΕΛΤΑ παρακρατούνται και οι ασφαλιστικές κρατήσεις.</p>
      <p>Ο<b> τίτλος κτήσης </b>αντικατέστησε σε πολλές περιπτώσεις τα μπλοκάκια, αφορά 24 κατηγορίες περιστασιακά εργαζόμενων, ενώ χρησιμοποιείται και από συνταξιούχους που δραστηριοποιούνται ευκαιριακά στην αγορά εργασίας.</p>
      <p>Για όσους αμείβονται με τίτλους κτήσης, η υποχρέωση για ασφαλιστικές κρατήσεις ξεκίνησε τον Φεβρουάριο του 2019 και αφορά ποσά που ετησίως δεν ξεπερνούν τα 10.000 ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/125557/pote-plironontai-syntaxeis-kai-epidomata"/>
        <a href="https://www.insider.gr/hristika/asfalistika/125339/epitahynetai-i-ekdosi-epikoyriki"/>
        <a href="https://www.insider.gr/hristika/asfalistika/125304/reuters-i-kybernisi-bazei-politirio-se-lixiprothesma-hrei-pros-ta"/>
      </related>
    </article>
  </body>
</html>