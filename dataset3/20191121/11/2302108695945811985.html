<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/nou-sef-al-bisericii-catolice-din-romania-ioan-robu-s-a-retras-dupa-36-de-ani.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T11:30:50+00:00"/>
    <meta property="og:title" content="Nou șef al Bisericii Catolice din România. Ioan Robu s-a retras după 36 de ani"/>
    <meta property="og:description" content="Papa Francisc a acceptat renunțarea la conducerea arhidiecezei romano-catolice de București prezentată pentru limită de vârstă de monseniorul Ioan Robu și"/>
  </head>
  <body>
    <article>
      <h1> Nou șef al Bisericii Catolice din România. Ioan Robu s-a retras după 36 de ani </h1>
      <address><time datetime="2019-11-21T11:30:50+00:00">21 Nov 2019, 11:30</time> by <a rel="author">Redacția</a></address>
      <p>Papa Francisc a acceptat renunțarea la conducerea arhidiecezei romano-catolice de București prezentată pentru limită de vârstă de monseniorul Ioan Robu și l-a numit, joi, arhiepiscop și mitropolit pentru aceeași arhidieceză pe episcopul auxiliar de Iași, monseniorul Aurel Percă, relatează Vatican News.</p>
      <p>Arhiepiscopul emerit Ioan Robu a condus timp de 36 de ani Biserica Catolică din România.</p>
      <p>Potrivit sursei citate, monseniorul Ioan Robu rămâne la conducerea Arhidiecezei Romano-Catolice de București ca Administrator Apostolic, până la preluarea în posesie a Arhidiecezei de către noul Arhiepiscop Mitropolit numit de Suveranul Pontif.</p>
      <p>Monseniorul Aurel Percă, noul arhiepiscop mitropolit de București, s-a născut la Săbăoani, județul Neamț, în dieceza romano-catolică de Iași, pe 15 august 1951. În 1973 a intrat la Seminarul ”Sf. Iosif” din Iași (”Școala de cantori”) și, după studiile de filosofie și teologie, a fost sfințit preot la Iași pe 29 iunie 1979. A fost vicar parohial la parohia ”Sf. Nicolae” din Bacău între 1979-1980. Trimis la Roma pentru studii în anii 1980-1985, a urmat cursuri de specializare în teologie patristică și a obținut licența în teologie la Institutul Pontifical Oriental (1983) și licența în teologie morală la Academia Alfonsiană (1985), din cadrul Universității Pontificale din Lateran (Roma).</p>
      <p>Numit cancelar al Ordinariatului de Iași în 1985, a predat teologie morală și teologie patristică la Seminarul ”Sf. Iosif” din Iași. Între 1984 – 1994 a fost rectorul Seminarului, iar în 1994 a fost numit vicar general al diecezei de Iași. Pe 29 septembrie 1999 a fost numit episcop auxiliar de Iași, primind titlul episcopal de Mauriana. A fost consacrat episcop pe 8 decembrie 1999, luându-și ca deviză episcopală cuvintele Sfântului Apostol Paul adresate Efesenilor: ”In caritate radicati et fundati” – ”Înrădăcinați și întemeiați în iubire” (Ef 3,17).</p>
      <p>Monseniorul Ioan Robu s-a născut la 6 noiembrie 1944 la Târgu Secuiesc, unde au venit pentru o scurtă vreme din motive de serviciu părinții săi, originari din Traian, județul Neamț, în dieceza de Iași. A absolvit Institutul Teologic Romano-Catolic de grad universitar din Iași și a fost sfințit preot pe 15 august 1968. După ce a îndeplinit slujirea de vicar parohial la Craiova și la catedrala ”Sf. Iosif” din București, a fost trimis la studii de specializare la Roma în anii 1973-1977 pe care le-a încheiat cu doctoratul în teologie la Academia Alfonsiană din cadrul Universității Pontificale din Lateran (Roma). Paroh la Buzău, după întoarcerea în țară, monseniorul Robu a fost profesor și apoi rector la Institutul Teologic din Iași între anii 1977-1983. Pe 1 decembrie 1983 a fost ales la conducerea arhiepiscopiei romano-catolice de București, mai întâi ca administrator diecezan și, din 25 octombrie 1984, ca episcop – administrator apostolic. A fost consacrat episcop titular de Celle Proconsulari pe 8 decembrie 1984 la Roma de cardinalul secretar de stat Agostino Casaroli. În 29 aprilie 1990 a fost numit și instalat arhiepiscop-mitropolit de București, având ca deviză episcopală cuvintele Mântuitorului ”Et veritas liberavit vos” – ”Adevărul vă va face liberi” (In 8,32).</p>
      <p>
        <i>Sursa foto: Vatican News</i>
      </p>
    </article>
  </body>
</html>