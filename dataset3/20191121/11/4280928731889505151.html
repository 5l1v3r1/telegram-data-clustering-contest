<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/automation/varldens-forsta-3d-metallskrivare-for-rymden-utvecklas-i-trollhattan-6979264"/>
    <meta property="og:site_name" content="Ny Teknik"/>
    <meta property="article:published_time" content="2019-11-21T11:35:00+00:00"/>
    <meta property="og:title" content="Världens första 3d-metallskrivare för rymden utvecklas i Trollhättan"/>
    <meta property="og:description" content="Senast 2033 är det meningen att världens första bemannade Marsresa ska avgå. Och enligt Trollhättanbaserade startupen Procada, ska deras 3d-skrivare finnas med ombord."/>
  </head>
  <body>
    <article>
      <h1>Världens första 3d-metallskrivare för rymden utvecklas i Trollhättan</h1>
      <address><time datetime="2019-11-21T11:35:00+00:00">21 Nov 2019, 11:35</time> by <a rel="author">Tommy Harnesk</a></address>
      <slideshow>
        <figure>
          <img src="https://www.nyteknik.se/ponIltIpIv-1574325749/tekniknyheter/i546vf-92b2ebb3-3593-4ee8-9b0f-ff545ce7270e/binary/original/92b2ebb3-3593-4ee8-9b0f-ff545ce7270e"/>
          <figcaption>Procada utvecklar världens första 3d-metallskrivare för rymden. Här en flexibel 3d-skrivare baserad på en industrirobot och Procadas teknik. Foto: Procada</figcaption>
        </figure>
        <figure>
          <img src="https://www.nyteknik.se/ponIltIpIv-1574325750/tekniknyheter/yhpdf3-750c08cf-9fb5-4ea9-ad23-ffde869f7a2a/binary/original/750c08cf-9fb5-4ea9-ad23-ffde869f7a2a"/>
          <figcaption>Fabrikationskoncept för kompressorhus till flygmotor. Foto: Procada</figcaption>
        </figure>
        <figure>
          <img src="https://www.nyteknik.se/ponIltIpIv-1574325752/tekniknyheter/bco5ea-6ee0ac20-a217-4e38-97b1-b50e312e2821/binary/original/6ee0ac20-a217-4e38-97b1-b50e312e2821"/>
          <figcaption>Additiv tillverkning enligt trådtekniken, som utvecklats i ett forskningsprojekt mellan GKN Aerospace och Högskolan Väst. Foto: Procada</figcaption>
        </figure>
      </slideshow>
      <h4>Senast 2033 är det meningen att världens första bemannade Marsresa ska avgå. Och enligt Trollhättanbaserade startupen Procada, ska deras 3d-skrivare finnas med ombord.</h4>
      <p>NASA har som mål att världens första bemannade resa till Mars ska avgå 2033. Och Procada siktar på att deras 3d-metallskrivare ska finnas med ombord, för att hjälpa teamet att bygga reservdelar och verktyg.</p>
      <p>De vanliga pulverbäddsmetoderna för additiv tillverkning i metall fungerar inte i tyngdlöst tillstånd, och kan heller inte användas för att lägga till detaljer på befintliga komponenter.</p>
      <p>Procadas skrivare använder en form av trådteknik, som utvecklats i ett forskningsprojekt mellan GKN Aerospace och Högskolan Väst, och som har använts till raketmotorer.</p>
      <p>– Den baseras på svetsteknik där man smälter metalltråd med hjälp av en värmekälla, till exempel en högeffektslaser. Materialet deponeras i strängar sida vid sida, och sedan i lager på lager. Med denna metod kan man också addera utstickande detaljer på existerande komponenter, även på stora delar som exempelvis meterlånga vingbalkar, säger Almir Heralic, vd och medgrundare på Procada.</p>
      <related>
        <a href="https://www.nyteknik.se/automation/storsatsning-pa-svensk-3d-utskrift-for-rymdindustrin-6920525"/>
      </related>
      <p>Tekniken har fler fördelar, enligt Almir Heralic.</p>
      <p>– Med tråd kan man dessutom få upp bygghastigheten jämfört med pulverskrivarnas några gram per timme, till flera kilo per timme för medelkomplexa detaljer. När det handlar om stora bulkiga komponenter kan man uppnå tiotals kilo per timme, säger han.</p>
      <p>Det finns dock utmaningar med att använda tekniken.</p>
      <p>– Den här typen av process kräver konstant processåterkoppling och reglering, speciellt om man vill uppnå hög materialintegritet, vilket ju ofta är fallet inom exempelvis aerospace. Det har hittills hämmat teknikens framväxt, den är idag begränsad till stora företag inom rymd och flyg som har resurser att utveckla, kvalificera och köra den här typen av utrustning, säger Almir Heralic.</p>
      <p>Men Procada tror att tekniken har potential även utanför rymd- och flygindustrierna.</p>
      <p>– Kan vi föra in den i en helautomatisk lösning, så kan vi få ut den till fler verksamheter. Exempelvis produktion och reparation av högvärdeskomponenter i kärnkraftsindustrin, gruvbranschen, olja och gas, med flera sektorer där både driftsavbrott, lagerhållning av reservdelar, och komponenterna i sig är väldigt dyra, säger Almir Heralic.</p>
      <related>
        <a href="https://www.nyteknik.se/automation/svenska-robothandsken-till-biljattens-fabriker-6788098"/>
      </related>
      <p>I skrivande stund har Procada tagit fram en prototyp för mätning och reglering av en deponeringsprocess, som möjliggör 3d-printing av godtyckliga former baserat på självlärande styrprogram.</p>
      <p>– Inom en månad räknar vi med att göra en demo hos Produktionstekniskt centrum i Trollhättan, där vi visar upp några av utmaningarna och möjligheterna med tekniken, säger Almir Heralic.</p>
      <hr/>
      <h3>Fakta: Det här är Procada</h3>
      <p>Procada AB grundades 2018 av Petter Hagqvist och Almir Heralic, som båda doktorerat inom mät- och styrsystem och jobbat med FoU av additiv tillverkning på GKN Aerospace.</p>
      <p>De vidareutvecklar 3d-printing i trådteknik som tidigare använts till raketmotorer, och målet är att ha en skrivare med på den första bemannade färden till Mars. Men ytterst siktar Procada på att bidra till kostnadsbesparingar, minskad materialåtgång, kortare ledtider, förbättrad viktoptimering och övergripande lägre miljöpåverkan, inom en rad olika branscher här på jorden.</p>
      <p>Under 2019 har Procada antagits till Innovatum Startups inkubator i Trollhättan, för att få stöd att utveckla sin produkt, och till den nationella rymdinkubatorn ESA-BIC. Startups som antas till ESA-BIC erhåller över en halv miljon kronor för produktutveckling, och får dessutom tillgång till många av Europeiska rymdorganisationens (ESA) IP-rättigheter inom rymdteknik, elektronik och säkerhet.</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/premium/2-8-kilometer-svetsfog-i-munstycket-till-europas-nya-barraket-6969701"/>
        <a href="https://www.nyteknik.se/automation/storsatsning-pa-svensk-3d-utskrift-for-rymdindustrin-6920525"/>
        <a href="https://www.nyteknik.se/automation/toyotas-nya-robot-speglar-dina-rorelser-6887740"/>
        <a href="https://www.nyteknik.se/automation/svenska-robothandsken-till-biljattens-fabriker-6788098"/>
      </related>
    </article>
  </body>
</html>