<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/zapasowy-rurociag-do-oczyszczalni-czajka-czeka-na-rozbiorke,135334.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-21T11:35:00+00:00"/>
    <meta property="og:title" content="Zapasowy rurociąg do oczyszczalni Czajka czeka na rozbiórkę"/>
    <meta property="og:description" content="Trzy firmy chcą rozbierać zapasowy rurociąg, który zbudowano po awarii kolektora odprowadzającego ścieki do stołecznej oczyszczalni &quot;Czajka&quot;. Trwa procedura przetargowa, w wyniku której zostanie wyłoniony wykonawca – poinformował rzecznik Państwowego Gospodarstwa Wodnego Wody Polskie Sergiusz Kieruzel."/>
  </head>
  <body>
    <article>
      <h1>Zapasowy rurociąg do oczyszczalni Czajka czeka na rozbiórkę</h1>
      <address><time datetime="2019-11-21T11:35:00+00:00">21 Nov 2019, 11:35</time> by <a rel="author">PAP/KM  </a></address>
      <h4>Trzy firmy chcą rozbierać zapasowy rurociąg, który zbudowano po awarii kolektora odprowadzającego ścieki do stołecznej oczyszczalni "Czajka". Trwa procedura przetargowa, w wyniku której zostanie wyłoniony wykonawca – poinformował rzecznik Państwowego Gospodarstwa Wodnego Wody Polskie Sergiusz Kieruzel.</h4>
      <hr/>
      <p>- Obecnie procedowany jest przetarg na rozbiórkę stałych elementów rurociągu. Zgłosiło się trzech oferentów - poinformował Sergiusz Kieruzel. Dodał, że do czasu wyłonienia wykonawcy, który zdemontuje całą konstrukcję, będą prowadzone prace z zabezpieczeniem terenu nad Wisłą.</p>
      <p>Przeczytaj: <a href="https://www.portalsamorzadowy.pl/gospodarka-komunalna/stoleczny-ratusz-za-quot-czajke-quot-winne-mpwik-nie-miasto,133472.html">Stołeczny ratusz: za "Czajkę" winne MPWiK, nie miasto</a></p>
      <p>Rzecznik wyjaśnił, że nadal prowadzone są prace demontażowe i wywóz sprzętu ruchomego z awaryjnej przepompowni zbudowanej koło mostu Marii Skłodowskiej-Curie. W przepompowni było 12 pomp o wielkiej wydajności, które tłoczyły ścieki do rurociągu.</p>
      <p>Rzecznik prasowy Wydziału Działań Komunikacyjnych Dowództwa Generalnego Rodzajów Sił Zbrojnych ppłk Marek Pawlak przekazał w środę, że po rozebraniu rurociągu, który został ułożony na moście pontonowym, rozpocznie się demontaż przeprawy przez rzekę. W akcji tej weźmie udział 170 żołnierzy z 2. pułku inżynieryjnego i 2. pułku saperów.</p>
      <p>Zobacz więcej: <a href="https://www.portalsamorzadowy.pl/gospodarka-komunalna/170-zolnierzy-zdemontuje-most-pontonowy-przez-wisle,135287.html">170 żołnierzy zdemontuje most pontonowy przez Wisłę</a></p>
      <p>Pod koniec sierpnia doszło do awarii dwóch nitek kolektora odprowadzającego ścieki do oczyszczalni "Czajka". Miejskie Przedsiębiorstwo Wodociągów i Kanalizacji zdecydowało, by zrzucać ścieki do Wisły. W reakcji na to premier Mateusz Morawiecki podjął decyzję o budowie tymczasowego rurociągu, którym ścieki były przepompowywane do oczyszczalni.</p>
      <p>Bypass tworzyły dwie nitki rurociągu o długości ponad 1 km każda i średnicy 1 m. Część przechodząca przez Wisłę została ułożona na moście pontonowym, który zbudowało wojsko. W tym czasie na zlecenie MPWiK naprawiono kolektor. W minioną sobotę popłynęły nim ścieki. </p>
      <p>Przeczytaj: <a href="https://www.portalsamorzadowy.pl/gospodarka-komunalna/pawel-rabiej-o-odszkodowaniu-za-awarie-w-czajce-czekamy-na-raport,134981.html">Paweł Rabiej o odszkodowaniu za awarię w "Czajce": czekamy na raport</a></p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>