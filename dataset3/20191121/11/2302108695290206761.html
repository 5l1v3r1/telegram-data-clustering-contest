<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/romanii-din-diaspora-voteaza-incepand-de-vineri-pentru-al-doilea-tur-al-alegerilor-prezidentiale.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-21T11:44:00+00:00"/>
    <meta property="og:title" content="Românii din diaspora votează începând de vineri pentru al doilea tur al alegerilor prezidențiale"/>
    <meta property="og:description" content="Românii din diaspora pot vota începând de vineri, de la ora locală 12.00, pentru al doilea tur al alegerilor prezidențiale. În primul tur, s-a înregistrat"/>
  </head>
  <body>
    <article>
      <h1> Românii din diaspora votează începând de vineri pentru al doilea tur al alegerilor prezidențiale </h1>
      <address><time datetime="2019-11-21T11:44:00+00:00">21 Nov 2019, 11:44</time> by <a rel="author">Ioana Milonean</a></address>
      <p>Românii din diaspora pot vota începând de vineri, de la ora locală 12.00, pentru al doilea tur al alegerilor prezidențiale. În primul tur, s-a înregistrat o prezență record la urne a românilor din străinătate.</p>
      <p>La fel ca în turul întâi, în cadrul celor 835 de secții organizate în străinătate votarea se desfășoară pe parcursul a trei zile: vineri, 22 noiembrie 2019, în intervalul orar 12.00 – 21.00, și sâmbătă (23 noiembrie) și duminică (24 noiembrie) în intervalul orar 07.00 – 21.00.</p>
      <p>Ministerul Afacerilor Externe le recomandă cetățenilor aflați în străinătate pe durata celui de-al doilea tur al alegerilor prezidențiale de a se prezenta la vot pe durata celor trei zile (vineri, sâmbătă și duminică) pentru a evita aglomerarea în ultima zi.</p>
      <p>În primul tur al alegerilor prezidențiale, s-a înregistrat o participare record a românilor din diaspora la vot. Astfel, 650.159 de români au votat la secțiile din străinătate, iar 25.189 au votat prin corespondență.</p>
      <p>Ministerul Afacerilor Externe a finalizat luni, 18 noiembrie 2019, expedierea materialelor necesare votării către misiunile diplomatice şi oficiile consulare ale României, în vederea asigurării bunei desfășurări a procesului de votare în cadrul secțiilor de votare din străinătate în contextul celui de-al doilea tur al alegerilor prezidențiale. Lista secțiilor de votare organizate în străinătate și harta interactivă a acestora pot fi consultate pe pagina de internet a MAE: <a href="http://www.mae.ro/node/49479">http://www.mae.ro/node/49479</a>.</p>
      <p>Pentru cele 835 de secții de votare organizate pentru alegătorii români din străinătate, Ministerul Afacerilor Externe a trimis, pentru turul al doilea al alegerilor prezidențiale, 4.608.175 de buletine de vot și 2.866.260 de timbre autocolante cu mențiunea ”VOTAT”. Aceste cantități sunt rezultatul informării de către misiunile diplomatice și consulare, la solicitarea Centralei MAE, cu privire la necesarul de buletine de vot și alte materiale pentru turul al doilea. Numărul de buletine de vot solicitat de misiuni pentru turul al doilea este mai mare cu 107.068 decât cel solicitat pentru primul tur.</p>
      <p>Odată cu buletinele de vot, Ministerul Afacerilor Externe a expediat şi celelalte materiale necesare votării în cadrul secțiilor de votare din străinătate: modele de liste electorale suplimentare, procese-verbale pentru consemnarea rezultatelor votării, modele de procese-verbale ce trebuie completate în anumite situații specifice în cadrul procesului de votare.</p>
      <p>
        <i>Sursa foto: Ministerul Afacerilor Externe</i>
      </p>
    </article>
  </body>
</html>