<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/ettermekben-ismerkedhetnek-a-gasztronomiaval-es-a-vendeglatassal-gyerekek-2044362/"/>
    <meta property="og:site_name" content="SZOLJON"/>
    <meta property="article:published_time" content="2019-11-21T11:48:00+00:00"/>
    <meta property="og:title" content="Éttermekben ismerkedhetnek a gasztronómiával és a vendéglátással gyerekek"/>
    <meta property="og:description" content="A kezdeményezés a vendéglátói szakma munkaerőhiányát is csökkentheti."/>
  </head>
  <body>
    <article>
      <h6 class="kicker">ORSZÁGOS PROGRAM</h6>
      <h1>Éttermekben ismerkedhetnek a gasztronómiával és a vendéglátással gyerekek</h1>
      <address>
        <time datetime="2019-11-21T11:48:00+00:00">21 Nov 2019, 11:48</time>
      </address>
      <h4>A kezdeményezés a vendéglátói szakma munkaerőhiányát is csökkentheti.</h4>
      <blockquote>Mosolyt fakaszt néven országos program indul a gyermekvédelem rendszerében lévő fiatalok és a vendéglátás összekötésére</blockquote>
      <p>– közölte az Emberi Erőforrások Minisztériumának szociális ügyekért felelős államtitkára hétfőn Budapesten, sajtótájékoztatón.</p>
      <p>Fülöp Attila azt mondta, hogy a kezdeményezés során – amely egy miskolci vendéglátóhelyről indult ki és a Stílusos Vidéki Éttermiség (Svét) Egyesület együttműködésével valósul meg – a gyerekek éttermekbe látogathatnak el, ahol megismerkedhetnek a gasztronómiával és a vendéglátással.</p>
      <p>Az államtitkár szerint ez azért fontos,</p>
      <blockquote>mert a gyermekvédelem rendszerében lévő gyerekek traumákon mentek és mennek keresztül, amelyek feldolgozásához kapaszkodókra van szükségük, ez a program pedig mérföldköve lehet azok kiépítésének.</blockquote>
      <p>A kormány feladata, hogy minél több ilyen kapaszkodót építsen, azonban ahhoz, hogy ezeknek a gyerekeknek a rendszerből való kikerülés után is rendezett életük legyen, közösségre és összefogásra van szükség – emelte ki.</p>
      <p>Ruprecht László, a Svét elnöke arról beszélt, hogy</p>
      <blockquote>a program a gyerekek segítése mellett a vendéglátói szakma munkaerőhiányát is csökkentheti.</blockquote>
      <p>Az egyesület ennek érdekében – a kezdeményezés kiterjesztése mellett – pártfogolja is azokat a gyerekeket, akik érdeklődnek a szakma iránt. Ennek keretében az éttermeknek egy-egy pártfogoltja lesz – tette hozzá.</p>
      <p>Halász Norbert, a kezdeményező Zip’s Brewhouse ügyvezetője közölte:</p>
      <blockquote>a programot júliusban indították el, hogy hétről hétre gasztroélményt adjanak a gyermekotthonban élő fiataloknak, és ezzel segítsék az útkeresésüket és pályaválasztásukat.</blockquote>
      <p>Mivel a gyermekvédelem rendszerében országosan 23 ezer gyermek van, a kezdeményezéssel szeretnének példát mutatni más ágazatoknak is – mondta.</p>
      <p>
        <i>Borítókép: illusztráció</i>
      </p>
    </article>
  </body>
</html>