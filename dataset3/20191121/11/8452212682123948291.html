<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/nicio-zi-fara-atentat-la-buzunar/"/>
    <meta property="og:site_name" content="Cotidianul"/>
    <meta property="article:published_time" content="2019-11-21T11:35:56+00:00"/>
    <meta property="og:title" content="Nicio zi fără atentat la buzunar!"/>
    <meta property="og:description" content="Leul a demarat o tendinţă de depreciere faţă de euro în ultimele două luni şi jumătate, mai precis începând cu luna septembrie."/>
  </head>
  <body>
    <article>
      <h1>Nicio zi fără atentat la buzunar!</h1>
      <address><time datetime="2019-11-21T11:35:56+00:00">21 Nov 2019, 11:35</time> by <a rel="author">(D.V.)</a></address>
      <p>O nouă veste proastă pentru cei care fac plăți sau au credite în euro. Cursul de schimb al monedei naționale a atins joi al patrulea minim istoric la rând în raport cu euro, fiind cotat de către Banca Națională a României (BNR) la 4,7808 lei/euro, de la 4,7776 lei în sedința de miercuri. Deprecierea față de ședința precedentă este de 0,07%.</p>
      <p>
        <b>Euro se vinde joi şi cu peste 4,85 lei la cele mai mari bănci din România, după ce BNR a anunţat un curs de 4,7808 lei/euro, un nou nivel record.</b>
      </p>
      <p>Minimul semnificativ anterior evoluției din ultima perioadă, de 4,7648 lei/euro a fost atins în data de 25 ianuarie, la câteva săptămâni după adoptarea OUG 114/2018.</p>
      <p>Leul a demarat o tendinţă de depreciere faţă de euro în ultimele două luni şi jumătate, mai precis începând cu luna septembrie.</p>
      <p>Banca Națională a României se așteaptă la o acomodare lentă a monedei naționale în raport cu poziția economiei, a declarat, marți, pentru Mediafax, Dan Suciu, purtător de cuvânt al BNR.</p>
      <p>Dolarul american a fost cotat de BNR la 4,3144 lei, în ușoară scădere față de referința din ziua anterioară.</p>
      <related>
        <h4>Articole asemănătoare</h4>
        <a href="https://www.cotidianul.ro/o-mare-dilema-a-autoritatilor-cand-vom-adopta-moneda-euro/"/>
        <a href="https://www.cotidianul.ro/indicele-robor-la-3-luni-se-intoarce-la-maximul-anului/"/>
        <a href="https://www.cotidianul.ro/iohannis-cheama-guvernul-si-bnr-la-mediere/"/>
      </related>
    </article>
  </body>
</html>