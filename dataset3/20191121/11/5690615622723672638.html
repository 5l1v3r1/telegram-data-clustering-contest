<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837008-sogodni-rozpochalisya-pershi-slukhannya-tribunalu-schodo-porushennya-imunitetu-ukrayinskikh-suden"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-21T11:44:00+00:00"/>
    <meta property="og:title" content="Сьогодні розпочалися перші слухання трибуналу щодо порушення імунітету українських суден"/>
    <meta property="og:description" content="КИЇВ. 21 листопада. УНН. Сьогодні розпочалися перші слухання арбітражного трибуналу у справі щодо порушення імунітету трьох українських військово-морських …"/>
  </head>
  <body>
    <article>
      <h1>Сьогодні розпочалися перші слухання трибуналу щодо порушення імунітету українських суден</h1>
      <address><time datetime="2019-11-21T11:44:00+00:00">21 Nov 2019, 11:44</time> by <a rel="author">Олексій Супрун</a></address>
      <p><b>КИЇВ. 21 листопада. УНН.</b> Сьогодні розпочалися перші слухання арбітражного трибуналу у справі щодо порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права, пише <b>УНН</b>.</p>
      <p>У Гаазі о 10:00 (11:00 за київським часом) стартували перші процесуальні слухання Арбітражного трибуналу, сформованого відповідно до додатку VII Конвенції ООН з морського права у справі щодо порушення імунітету трьох українських військово-морських суден та членів їхніх екіпажів.</p>
      <p>Процес проходить у Постійному арбітражному суді, що знаходиться у Палаці миру. Це процедурні слухання, тому вони відбуваються у закритому режимі. Українська сторона сподівається на оперативний розгляд справи по суті.</p>
      <p>Раніше, заступниця міністра закордонних справ України Олена Зеркаль <a href="https://www.unn.com.ua/uk/news/1836401-u-chetver-proydut-pershi-slukhannya-tribunalu-schodo-porushennya-imunitetu-ukrayinskikh-suden">нагадала</a>, що 1 квітня 2018 року згідно з вимогами Міжнародної Конвенції ООН з морського права Україна повідомила РФ про спір за Конвенцією ООН з морського права, що “захоплення і утримування українських військово-морських кораблів та членів їхніх екіпажів є грубим порушенням Росією імунітетів військових кораблів, гарантованих нормами міжнародного звичаєвого і морського права”.</p>
      <p>Міжнародний трибунал з морського права 25 травня 2019 року на запит України зобов’язав Росію негайно повернути під контроль України “Нікополь”, “Бердянськ” і “Яни Капу” та 24 члени їхніх екіпажів, зауважила заступниця міністра.</p>
      <p>“Проте, наказ Міжнародного трибуналу не був і не є самоціллю. Наша мета — встановлення порушення права, відновлення його і отримання належної компенсації. Саме це і закладено в позові МЗС від 1 квітня 2019 року”, — підкреслила дипломат.</p>
    </article>
  </body>
</html>