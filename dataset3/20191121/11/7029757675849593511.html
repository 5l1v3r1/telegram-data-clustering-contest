<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/tech/golyama-avariya-na-shumno-reklamiranata-raketa-starship-na-spacex.html"/>
    <meta property="og:site_name" content="News.bg"/>
    <meta property="article:published_time" content="2019-11-21T11:12:03+00:00"/>
    <meta property="og:title" content="Голяма авария на шумно рекламираната ракета Starship на SpaceX"/>
    <meta property="og:description" content="Този прототип на космическия кораб ще бъде пенсиониран"/>
  </head>
  <body>
    <article>
      <h1>Голяма авария на шумно рекламираната ракета Starship на SpaceX</h1>
      <address>
        <time datetime="2019-11-21T11:12:03+00:00">21 Nov 2019, 11:12</time>
      </address>
      <p>Ракетата прототип <b>Starship на американската компания SpaceX претърпя голяма авария</b> по време на изпитания за налягането, съобщават американските медии.</p>
      <p>Видео от аварията в американския щат Тексас показа <b>разкъсването на горната част на космическия кораб.</b></p>
      <p>Криогенните горива, с които е бил зареждан кораба по това време, са се разпръснали из съоръжението Бока Чика в огромен облак.</p>
      <figure>
        <iframe src="https://www.youtube.com/embed/3nTSubYzQOM" width="640" height="360" data-service="Youtube" scrolling="no"/>
      </figure>
      <p>Американската космическа компания афишира <b>Starship като универсална транспортна система на бъдещето</b>. Ракетата ще бъде използвана да превозва хора и товари извън Земята и за дестинации по целия свят.</p>
      <p>Прототипът Mk-1 трябваше да започне практически полети до 20 км надморска височина през следващите седмици. В "Туитър" изпълнителният директор на SpaceX Илън Мъск обяви, че това вече не може да се случи и <b>корабът ще бъде пенсиониран.</b></p>
      <p><b>Работата по разработването на ракетата вече е насочена към друг прототип</b>, обозначен като Mk-3.</p>
      <p>"[Mk-1] имаше известна стойност като производствен пионер, но дизайнът на полетите е съвсем различен", коментира Мъск пред множеството си фенове в социалната мрежа.</p>
      <p>В изявление на SpaceX се уточнява: "Целта на днешното изпитание беше да натовари системите до максимум, така че <b>резултатът не беше напълно неочакван</b>."</p>
      <p>Илън Мъск предоставяше редовни актуализации на плановете си за Starship, като най-скорошната беше през септември, когато говори подробно за инженеринга на машината и вероятните приложения.</p>
      <p>По думите му Mk-3 може да бъде изграден много по-бързо от Mk-1. Той също бил в състояние да излезе в орбита.</p>
      <p>Подобно на ракетите Falcon-9 на SpaceX, Starship е проектиран да бъде използван многократно. Още повече, всъщност.</p>
      <p>Starship беше рекламиран шумно за конкурент на голямата нова ракета на американската космическа агенция НАСА, наречена Space Launch System (SLS), която ще бъде използвана за изпращане на астронавти на Луната и Марс.</p>
      <p>Засега НАСА разглежда Starship само като потенциален товарен кораб за доставката на товар до лунната повърхност.</p>
    </article>
  </body>
</html>