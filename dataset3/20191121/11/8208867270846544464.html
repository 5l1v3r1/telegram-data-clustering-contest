<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/21/news/deputata_m5s_aggredita_al_supermercato_a_nuoro_la_procura_chiede_l_archiviazione-241559364/"/>
    <meta property="og:site_name" content="Repubblica.it"/>
    <meta property="article:published_time" content="2019-11-21T11:10:00+00:00"/>
    <meta property="og:title" content="Deputata M5S &quot;aggredita&quot; al supermercato a Nuoro, la procura chiede l'archiviazione"/>
    <meta property="og:description" content="Non sono emersi elementi a riscontro della denuncia di Mara Lapia, che disse di essere stata insultata e picchiata dopo una lite alla cassa ma venne smentita"/>
  </head>
  <body>
    <article>
      <h1>Deputata M5S "aggredita" al supermercato a Nuoro, la procura chiede l'archiviazione</h1>
      <h2>Non sono emersi elementi a riscontro della denuncia di Mara Lapia, che disse di essere stata insultata e picchiata dopo una lite alla cassa ma venne smentita da diversi testimoni. I quali, tra l'altro, dissero di averle sentito pronunciare anche l'odioso "lei non sa chi sono io"</h2>
      <address>
        <time datetime="2019-11-21T11:10:00+00:00">21 Nov 2019, 11:10</time>
      </address>
      <p><b>NUORO.</b> La procuratrice di Nuoro, Patrizia Castaldini, ha chiesto l'archiviazione per Daniele Imperatore, 40 anni, accusato dalla deputata del M5s Mara Lapia di averla aggredita lo scorso dicembre in un supermercato di Nuoro. Era accusato di lesioni personali e minacce. Dalle indagini svolte, però, non sono emersi elementi tali da suffragare il racconto fornito dalla deputata, smentito da diversi testimoni. I legali di Lapia - che intanto ha presentato opposizione al provvedimento - sostengono che siano state "ignorate prove documentali come i certificati medici e alcune testimonianze".<br/><br/>Il caso era scoppiato all'indomani della denuncia della parlamentare quando il capogruppo alla Camera del M5s Francesco D'Uva parlò di una brutale aggressione alla collega. Le conferme erano arrivate poi dalla stessa deputata alla stampa. Dopo un battibecco iniziato con l'uomo alla cassa, e proseguito nella piazzola di un supermercato, Imperatore - secondo il racconto della deputata - l'aveva colpita con un pugno e poi con un calcio quando era a terra. In seguito alla vicenda si erano scatenati i social, e diversi testimoni hanno smentito radicalmente la ricostruzione della Lapia raccontando che si sarebbe invece alterata per una banale lite alla cassa esibendo anche il classico "lei non sa chi sono io", e fingendo un'aggressione mai avvenuta.<br/><br/>La parlamentare pubblicò su <i>Facebook</i> il referto dell'ospedale San Francesco, che parlava dell'infrazione all'arco anteriore di una costola con prognosi di 30 giorni; ma modificò la sua versione dell'accaduto parlando solo di insulti, minacce e di uno svenimento dopo un colpo ricevuto su una mano nel tentativo di farle cadere il telefono che voleva usare per scattare fotografie.</p>
    </article>
  </body>
</html>