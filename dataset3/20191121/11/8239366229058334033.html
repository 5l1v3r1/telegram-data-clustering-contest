<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/prezentuvaly_knygu_garet_dzhons_tsina_pravdy_331302.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-21T11:46:00+00:00"/>
    <meta property="og:title" content="У Києві презентували книгу &quot;Ґарет Джонс. Ціна правди&quot;"/>
    <meta property="og:description" content="У Києві відбулася презентація книги видавництва ʺЖнецьʺ ʺҐарет Джонс. Ціна правдиʺ, куди увійшли вибрані статті та хроніка життя британського журналіста, який розповів світу про Голодомор в Україні."/>
  </head>
  <body>
    <article>
      <h1>У Києві презентували книгу "Ґарет Джонс. Ціна правди"</h1>
      <h2>У Києві відбулася презентація книги видавництва ʺЖнецьʺ ʺҐарет Джонс. Ціна правдиʺ, куди увійшли вибрані статті та хроніка життя британського журналіста, який розповів світу про Голодомор в Україні.</h2>
      <address>
        <time datetime="2019-11-21T11:46:00+00:00">21 Nov 2019, 11:46</time>
      </address>
      <figure>
        <img src="https://galinfo.com.ua/media/gallery/intxt/c/i/cinapravdy.jpeg"/>
        <figcaption>Презентували книгу "Ґарет Джонс. Ціна правди"</figcaption>
      </figure>
      <figure>
        <img src="https://galinfo.com.ua/media/gallery/intxt/c/i/cinapravdy1.jpeg"/>
        <figcaption>Презентували книгу "Ґарет Джонс. Ціна правди"</figcaption>
      </figure>
      <figure>
        <img src="https://galinfo.com.ua/media/gallery/intxt/c/i/cinapravdy2.jpeg"/>
        <figcaption>Презентували книгу "Ґарет Джонс. Ціна правди"</figcaption>
      </figure>
      <p>Книгу презентували у Музеї Голодомору-геноциду, повідомляє <a href="https://www.ukrinform.ua/">Укрінформ</a>.</p>
      <p>ʺМи можемо вчити багато теоретичних історій, але потрібно обов'язково прочитати ʺҐарет Джонс. Ціна правдиʺ, щоб відчути ці тексти, які засвідчують, як треба поводитися в дуже складних ситуаціяхʺ, - розповіла доцент кафедри видавничої справи та редагування Інституту журналістики КНУ імені Тараса Шевченка Ярослава Прихода.</p>
      <p>Джонс побачив <a href="https://www.ukrinform.ua/tag-golodomor">Голодомор</a> в Україні на власні очі, написав про це в десятки світових видань, а у 1933 році організував пресконференцію у Берліні, де розповів світу правду про сталінський режим та геноцид українського народу. Але його викриття спростували: прорадянський журналіст Волтер Дюранті надрукував кілька замовних матеріалів, в яких заперечував факт Голодомору в радянській Україні. Втім, Джонс й далі продовжував публікувати статті про голод в Україні.</p>
      <p>ʺМи багато чого не знаємо, але це був такий час, коли не кожен мав сміливість таке розповісти. Знання політичної ситуації, вміння розповісти про цю ситуацію. У нього надзвичайно гарний стиль, у нього треба вчитися, він лаконічний, і його тексти просто надзвичайніʺ, - наголосила Прихода.</p>
      <p>Вона підкреслила, що ця книжка - не для насолоди, вона дуже важка. Але, за її словами, коли занурюєшся в ці тексти, просто починаєш відчувати цей біль, і вчишся читати між рядками.</p>
      <p>Книга видана двома мовами — українською та англійською — до виходу у широкий прокат історичного трилера "Ціна правди", що розповідає історію журналіста Ґарета Джонса та показує найтрагічніші події України його очима — радянський Голодомор-геноцид проти української нації в 1932-1933 рр.</p>
      <p>В основі книги — бакалаврський книжковий проєкт студенток Інституту журналістики КНУ імені Тараса Шевченка Валентини Пасічної та Олени Тищук "Журналіст Ґарет Джонс".</p>
      <p>Також під час презентації Музей Голодомору-геноциду оголосив про запуск Всеукраїнської акції, яка поширюватиметься в соціальних мережах за хештегом #Голодомор_МояІсторія. Кожен може розповісти власну сімейну історію про Голодомор, а згодом дана акція переросте в загальнодоступний архів, щоб жодна деталь цього страшного злочину не була втрачена.</p>
      <p>Ґарет Джонс – британський журналіст валлійського походження. Його батько Едгар був директором місцевої школи, а мати Енні Гвен Джонс у молодості працювала в Україні тьютором (наставником) Артура Юза — одного з синів Джона Юза, засновника Юзівки – майбутнього Донецьку. Джонс із дитинства чув розповіді про Україну.</p>
      <p>Він не дожив до свого 30-ліття лише один день. 12 серпня 1935 року, репортера було вбито за нез’ясованих обставин.</p>
      <p>Історичний трилер "Ціна правди" виходить в український прокат 28 листопада 2019 року.</p>
      <p>Нагадаємо, як писало Гал-інфо, в Україні презентували трейлер фільму <a href="https://galinfo.com.ua/news/v_ukraini_prezentuvaly_treyler_filmu_tsina_pravdy_pro_zlochyny_stalinskogo_rezhymu_326785.html">"Ціна правди"</a> про злочини сталінського режиму.</p>
    </article>
  </body>
</html>