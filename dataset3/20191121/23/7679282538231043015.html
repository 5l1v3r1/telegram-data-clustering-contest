<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-india-seeks-repatriation-of-2-indians-arrested-by-pakistan-says-mea-raveesh-kumar-2862314.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-21T23:51:01+00:00"/>
    <meta property="og:title" content="भारत की दो टूक, पाकिस्तान हमारे दो नागरिकों को जल्द रिहा करे"/>
    <meta property="og:description" content="करीब तीन साल पहले गलती से सीमा पार कर पाकिस्तान पहुंचे दो भारतीयों की गिरफ्तारी और पाकिस्तानी मीडिया में उन्हें जासूस बताए जाने पर भारत ने कड़ी आपत्ति जताई है। विदेश मंत्रालय ने गुरुवार (21 नवंबर) को..."/>
  </head>
  <body>
    <article>
      <h1>भारत की दो टूक, पाकिस्तान हमारे दो नागरिकों को जल्द रिहा करे</h1>
      <address><time datetime="2019-11-21T23:51:01+00:00">21 Nov 2019, 23:51</time> by <a rel="author">एजेंसी,नई दिल्ली</a></address>
      <p>करीब तीन साल पहले गलती से सीमा पार कर पाकिस्तान पहुंचे दो भारतीयों की गिरफ्तारी और पाकिस्तानी मीडिया में उन्हें जासूस बताए जाने पर भारत ने कड़ी आपत्ति जताई है। विदेश मंत्रालय ने गुरुवार (21 नवंबर) को कहा कि पाकिस्तान दुष्प्रचार बंद करे और दोनों नागरिकों तक भारतीय राजनयिकों की पहुंच की अनुमति दे। भारत ने इन्हें जल्द से जल्द रिहा करने को भी कहा है।</p>
      <p>विदेश मंत्रालय के प्रवक्ता रवीश कुमार ने कहा कि मीडिया में ऐसी रिपोर्ट आईं हैं कि प्रशांत वेंदम और धारीलाल गलती से सीमा लांघ कर पाकिस्तान चले गए थे। जिस समय हमें पता चला, उसी समय हमने पाकिस्तान को सूचित कर दिया था कि ये लोग उनकी सीमा में हो सकते हैं। इसके लिए अनौपचारिक लिखित सूचना दी गई थी, पाकिस्तान ने उसका कोई जवाब नहीं दिया था। पाकिस्तान द्वारा उनकी गिरफ्तारी की घोषणा हैरान करने वाली है।</p>
      <p>रवीश ने कहा, धारीलाल के सीमा पार चले जाने के बारे में हमने दिसंबर में पाकिस्तान को जानकारी दी थी जबकि मई 2019 में प्रशांत वेंदम के बारे में पाकिस्तान को सूचित किया गया था। तब से पाकिस्तान ने कोई जानकारी नहीं दी। जब यह बात मीडिया में सामने आई तो हमने उसी दिन पाकिस्तान से तत्काल राजनयिक मदद देने को कहा। आशा है कि यह मामला हल हो जाएगा। </p>
      <p>पाक मीडिया की खबरों के अनुसार, वहां के अधिकारियों ने कथित रूप से देश में अवैध प्रवेश के लिए भारत के दो नागरिक गिरफ्तार किए हैं। इनकी पहचान तेलंगाना निवासी धारीलाल, मध्य प्रदेश निवासी प्रशांत वेंदम बताई गई है। पुलिस के हवाले से कहा गया है कि दोनों को बहावलपुर में हिरासत में लेकर केस दर्ज कर लिया गया। उनके पास उचित दस्तावेज नहीं थे। </p>
      <p><b>सुरक्षा सुनिश्चित की जाए</b><br/>रवीश कुमार ने कहा कि हमने पाकिस्तान को तुरंत ही पत्र लिखा है और कहा है कि ये लोग किसी दुष्प्रचार का औजार न बनें, इसलिए शीघ्र-अतिशीघ्र उनसे राजनयिक संपर्क की अनुमति दी जाए। उन्हें तुरंत रिहा किया जाए ताकि वे अपने परिवार से मिल सकें। विदेश मंत्रालय ने पाकिस्तान से उनकी सुरक्षा सुनिश्चत करने के लिए कहा है।</p>
    </article>
  </body>
</html>