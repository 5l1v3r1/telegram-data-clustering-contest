<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/20/protest-against-Muslim-Professor-For-teaching-Sanskrit-in-banaras-university.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-21T23:03:00+00:00"/>
    <meta property="og:title" content="സംസ്കൃതം പഠിപ്പിക്കാൻ മുസ്‌ലിം; ബനാറസ് വാഴ്സിറ്റിയിൽ വിവാദം"/>
    <meta property="og:description" content="വാരാണസി ∙ ബനാറസ് ഹിന്ദു സർവകലാശാലയിൽ (ബിഎച്ച്‌യു) സംസ്കൃതം പഠിപ്പിക്കാൻ മുസ്‌ലിം അധ്യാപകനെ നിയമിച്ച നടപടി പിൻവലിക്കണമെന്നാവശ്യപ്പെട്ട് ഒരുകൂട്ടം.Banaras Hindu University. muslim professor for teaching sanskrit. Malayalam News. Manorama Online.India News. National News. Malayalam News. Manorama Online"/>
  </head>
  <body>
    <article>
      <h1>സംസ്കൃതം പഠിപ്പിക്കാൻ മുസ്‌ലിം; ബനാറസ് വാഴ്സിറ്റിയിൽ വിവാദം</h1>
      <address><time datetime="2019-11-21T23:03:00+00:00">21 Nov 2019, 23:03</time> by <a rel="author">പൂജ അവസ്‌തി</a></address>
      <p>വാരാണസി ∙ ബനാറസ് ഹിന്ദു സർവകലാശാലയിൽ (ബിഎച്ച്‌യു) സംസ്കൃതം പഠിപ്പിക്കാൻ മുസ്‌ലിം അധ്യാപകനെ നിയമിച്ചതിൽ പ്രതിഷേധിച്ച് എബിവിപിയുടെ നേതൃത്വത്തിൽ ഒരുകൂട്ടം വിദ്യാർഥികൾ സമരം നടത്തുന്നതിനിടെ, സമരത്തെ എതിർത്ത് മറ്റു വിദ്യാർഥി സംഘടനകൾ മാർച്ച് നടത്തി. വിസിയുടെ ഓഫിസിനു മുൻപിൽ എബിവിപിയുടെ ധർണ തുടങ്ങിയിട്ട് രണ്ടാഴ്ചയായി.</p>
      <p>സംസ്കൃത വിഭാഗം പ്രവർത്തിക്കുന്ന കെട്ടിടത്തിലെ ഫലകത്തിൽ ഹിന്ദു ഇതര മതവിശ്വാസികൾ പ്രവേശിക്കരുതെന്ന് എഴുതിയിട്ടുണ്ട്. ഹിന്ദു, ആര്യ സമാജ്, ജയിൻ, ബുദ്ധ, സിഖ് തുടങ്ങിയ വിഭാഗങ്ങളിൽ പെട്ടവർക്ക് സാംസ്കാരിക കാര്യങ്ങൾക്കും മതപരമായ പഠനത്തിനും പരിശീലനത്തിനും മറ്റും മാത്രമേ ഈ മന്ദിരം ഉപയോഗിക്കാവൂ എന്നും ഫലകത്തിൽ രേഖപ്പെടുത്തിയിട്ടുണ്ട്.</p>
      <p>സംസ്കൃതം പഠിപ്പിക്കാൻ മുസ്‌ലിം അധ്യാപകനെ നിയമിച്ചതിനെയല്ല തങ്ങൾ എതിർക്കുന്നതെന്നും ഹൈന്ദവ മന്ത്രോച്ചാരണം നടത്തുകയും ഹൈന്ദവാചാരങ്ങൾ അനുഷ്ഠിക്കുകയും ചെയ്യുന്ന കെട്ടിടത്തിൽ അനുവദിക്കാനാവില്ലെന്നു മാത്രമാണ് തങ്ങൾ പറയുന്നതെന്നും സമരനേതാവായ ചക്രപാണി ഓജ പറഞ്ഞു. എന്നാൽ മതാചാരങ്ങളല്ല, സംസ്കൃത സാഹിത്യം മാത്രം പഠിപ്പിക്കാനാണ് രാജസ്ഥാൻ സ്വദേശി ഫിറോസ് ഖാനെ അസിസ്റ്റന്റ് പ്രഫസറായി നിയമിച്ചിട്ടുള്ളതെന്നും ബിഎച്ച്‌യു വെബ്സൈറ്റിൽ എല്ലാ മതങ്ങളെയും ഉൾക്കൊള്ളുന്ന കാര്യം പറഞ്ഞിട്ടുള്ളതായും അധികൃതർ ചൂണ്ടിക്കാട്ടി.</p>
      <p>മുസ്‌ലിം അധ്യാപകനെ നിയമിച്ച നടപടി പിൻവലിക്കാനാവില്ലെന്ന് സർവകലാശാല വ്യക്തമാക്കി. രാജസ്ഥാനിലെ രാജകീയ സംസ്കൃത വിദ്യാലയത്തിലും സർവകലാശാലയിലും പഠിച്ച് മാസ്റ്റർ ബിരുദവും പിഎച്ച്ഡിയും നേടിയ ഫിറോസിനെ ബിഎച്ച്‌യു വൈസ് ചാൻസലർ രാകേഷ് ഭട്നഗർ അടങ്ങിയ കമ്മിറ്റിയാണ് ചട്ടപ്രകാരം നിയമിച്ചത്. സംസ്കൃതം പഠിച്ചിട്ടുള്ള ഫിറോസിന്റെ പിതാവ് നാട്ടിലെ ക്ഷേത്രത്തിൽ ഭജന പാടാറുണ്ട്.</p>
    </article>
  </body>
</html>