<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176023/beekmanklinieken-in-financiele-problemen"/>
    <meta property="og:site_name" content="omroep flevoland"/>
    <meta property="article:published_time" content="2019-11-21T23:52:00+00:00"/>
    <meta property="og:title" content="BeekmanKlinieken in financiële problemen"/>
    <meta property="og:description" content="BeekmanKlinieken met vestigingen in Lelystad, Emmeloord, Hilversum en Amsterdam verkeert in financiële nood. De rechtbank in Lelystad heeft de praktijk voor plastische chirurgie en cosmetische behandelingen uitstel van betaling gegeven."/>
  </head>
  <body>
    <article>
      <h1>BeekmanKlinieken in financiële problemen</h1>
      <address>
        <time datetime="2019-11-21T23:52:00+00:00">21 Nov 2019, 23:52</time>
      </address>
      <p>
        <b>BeekmanKlinieken met vestigingen in Lelystad, Emmeloord, Hilversum en Amsterdam verkeert in financiële nood. De rechtbank in Lelystad heeft de praktijk voor plastische chirurgie en cosmetische behandelingen <a href="https://insolventies.rechtspraak.nl/#!/details/16.mne.19.23.S.3300.1.19">uitstel van betaling</a> gegeven.</b>
      </p>
      <p>Het is niet bekend wat de oorzaak van de problemen is. Het bedrijf en de bewindvoerder waren niet bereikbaar voor commentaar. Donderdag werd Omroep Flevoland op de hoogte gesteld van een patiënt wiens behandeling werd afgezegd.</p>
      <p>BeekmanKlinieken maakte onderdeel uit van de MC Groep van zorgondernemer Loek Winter die vorig jaar in de problemen kwam. De praktijk kon dankzij nieuwe investeerders <a href="https://www.omroepflevoland.nl/nieuws/166318/doorstart-voor-plastische-chirurgie">blijven bestaan</a>. Vervolgens ging het ziekenhuis in Lelystad, waar Beekman in gevestigd was, failliet. In de nasleep daarvan ontstond tussen St Jansdal dat het ziekenhuis overnam en BeekmanKlinieken ruzie over de <a href="https://www.omroepflevoland.nl/nieuws/170304/beekmanklinieken-spant-kort-geding-aan-tegen-st-jansdal">medische dossiers</a>. Vlak voor een rechtszaak bereikten de partijen een <a href="https://www.omroepflevoland.nl/nieuws/170703/beekmanklinieken-krijgt-patientendossiers-terug">akkoord</a>.</p>
      <p>Niet veel later ontstond opnieuw ruzie. Toen ging het over het vermeend ronselen van patiënten van BeekmanKlinieken door St Jansdal. Een rechter stelde Beekman <a href="https://www.omroepflevoland.nl/nieuws/171121/beekmanklinieken-verliest-kort-geding-tegen-st-jansdal">in het ongelijk</a>. Er was onvoldoende bewijs dat St Jansdal cliënten van de kliniek had benaderd om over te stappen naar het ziekenhuis.</p>
      <p>In augustus dit jaar verhuisde Beekman naar een eigen locatie aan de Middendreef in Lelystad. St Jansdal had het huurcontract met de kliniek opgezegd omdat het ziekenhuis eigen plastische chirurgen in dienst heeft.</p>
      <p>Nu dreigt een faillissement voor BeekmanKlinieken als de bewindvoerder geen oplossing weet te vinden voor de financiële problemen.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>