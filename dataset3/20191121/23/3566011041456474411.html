<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549064.html/%D9%81%D8%B9%D8%A7%D9%84%DB%8C%D8%AA-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A8%D8%AE%D8%B4-%D8%AE%D8%B5%D9%88%D8%B5%DB%8C--%D8%AC%D9%87%D8%A7%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%B3%D8%AA--%D8%A7%D8%B1%D8%A7%D8%A6%D9%87-%D9%85%DB%8C%D8%B2%D8%A7%D9%86-%D8%AA%D8%AD%D9%82%D9%82--%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF--%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A7%D8%B2-%D8%B3%D9%88%DB%8C-%D9%85%D8%B3%D8%A6%D9%88%D9%84%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-21T23:19:00+00:00"/>
    <meta property="og:title" content="فعالیت تولیدکنندگان بخش خصوصی، جهاد اقتصادی است/ ارائه میزان تحقق «رونق تولید» در مازندران از سوی مسئولان"/>
    <meta property="og:description" content="نماینده ولی فقیه در مازندران گفت: بخش خصوصی در کشور ما درحال جهاد اقتصادی هستند یعنی باوجود شرایطی که به خوبی به امکانات توجه نمی‌شود، با سختی در کسب موافقت‌نامه‌ها، کلنجار با بانک‌ها و بالا بودن سود وام همچنان به فعالیت ادامه می‌دهند که این جهاد واقعی نام دارد."/>
  </head>
  <body>
    <article>
      <h1>فعالیت تولیدکنندگان بخش خصوصی، جهاد اقتصادی است/ ارائه میزان تحقق «رونق تولید» در مازندران از سوی مسئولان</h1>
      <h2>نماینده ولی فقیه در مازندران:</h2>
      <address>
        <time datetime="2019-11-21T23:19:00+00:00">21 Nov 2019, 23:19</time>
      </address>
      <p>نماینده ولی فقیه در مازندران گفت: بخش خصوصی در کشور ما درحال جهاد اقتصادی هستند یعنی باوجود شرایطی که به خوبی به امکانات توجه نمی‌شود، با سختی در کسب موافقت‌نامه‌ها، کلنجار با بانک‌ها و بالا بودن سود وام همچنان به فعالیت ادامه می‌دهند که این جهاد واقعی نام دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، آیت‌الله محمدباقر محمدی لائینی امشب در دیدار با جمعی از تولیدکنندگان و بازرگانان مازندران، اظهار کرد: تولیدکنندگان در عرصه جنگ اقتصادی با روحیه بسیجی، جهادی و استشهادی از کیان و بنیه اقتصادی نظام جمهوری اسلامی دفاع شایسته موجب رضایت خداوند، امام زمان(عج) و رهبری می‌کنند.<br/><br/>وی افزود: باید از تولیدکنندگانی که در این شرایط سخت اقتصادی عرصه را رها نکردند و حاضر نشدند تا پول خود را در بانک گذارده و سود آن را بدون دردسر استفاده کنند و از سوی دیگر بسیاری از خانواده‌ها را بدون نان بگذارند تقدیر کرد.<br/><br/>نماینده ولی فقیه در مازندران وابستگی به دولت و نفت را دو مشکل اصلی اقتصاد برشمرد و خاطرنشان کرد: اگر بنا است به فرموده رهبر معظم انقلاب تولیدکنندگان افسران میدان جنگ اقتصادی باشند، این افسر با دست بسته چه کاری می‌تواند انجام دهد بنابراین باید موانع را بر طرف ساخت.<br/><br/>این مسئول اضافه کرد: هر معلولی دارای علتی و هر عارضه‌ای دارای مسئله است که باید به جای برخورد با معلول و عارضه‌ها، علت‌ها و مسائل را یافته و با آن برخورد کنیم در این شرایط وابستگی به نفت و دولت، دو مسئله اصلی اقتصاد کشور ما است که کاش می‌شد مانند کشورهای بدون نفت از نفت خود استفاده نمی‌کردیم.<br/><br/>وی اهتمام به تولید را کار بسیار با ارزشی توصیف کرد و گفت: از مدیران، مسئولان اتاق بازرگانی و تولیدکنندگان مازندران درخواست می‌کنم تا میزان تحقق رونق تولید در مازندران را در قالب گزارش جامعی ارائه دهند.<br/><br/>محمدی لائینی عمل کننده به برنامه‌ها را لازمه تحقق رهنمودها دانست و تصریح کرد: برای برنامه‌هایی که به مسئولان ارائه می‌دهید ضمانت اجرا بخواهید چراکه همیشه مشکلات ما در حوزه اجرا است.<br/><br/>وی برخی قوانین ناکارآمد را دیگر معضلات این عرصه خواند و افزود: قوانینی نیز وجود دارد که سالیان بسیار قبل به تصویب رسیده‌اند و نه تنها به درد شرایط امروز اقتصاد کشور نمی خورند بلکه کاملا دست و پا گیر نیز هستند.<br/><br/>امام جمعه مرکز مازندران تأکید کرد: مجلس شورای اسلامی باید با تعامل سازنده با فعالان اقتصادی معبرهای سخت و تنگ اقتصادی کشور را روان کند چراکه انگیزه، اخلاق و وجدان چندان ضمانت اجرا ندارد بلکه خود مجلس باید ناظر بر اجرا و پشتیبان آن باشد.<br/><br/>این مسئول اضافه کرد: خیلی وقت‌ها می‌نویسیم و تصویب می‌کنیم اما فقط روی کاغذ است و در عمل چیزی پیدا نمی‌شود درحالی که خوب باید عرصه‌ها را ببینیم و برنامه‌ها را به خوبی عملیاتی کنیم.<br/><br/>وی گفت: بخش خصوصی بخش بسیار مهمی است که در زمینه‌هایی از بخش‌های دولتی و نیمه‌دولتی نیز حتی مهمتر است البته این به معنای جدایی دولت از اقتصاد نیست اما واقعا باید به بخش خصوصی میدان و بها داده شود.<br/><br/>محمدی لائینی تأکید کرد: به جز تعداد اندکی باقی اعضای بخش خصوصی در کشور ما درحال جهاد اقتصادی هستند یعنی باوجود شرایطی که به خوبی به امکانات توجه نمی‌شود، با سختی در کسب موافقت‌نامه‌ها، کلنجار با بانک‌ها و بالا بودن سود وام همچنان به فعالیت ادامه می‌دهند که این جهاد واقعی نام دارد.<br/><br/>وی به برخی سودجویی‌ها در فعالیت بخش خصوصی نیز اشاره کرد و افزود: در موارد اندکی مانند هپکو در اراک و یا کارخانه چیت‌سازی شهرستان بهشهر در همین مازندران سو استفاده‌هایی صورت گرفت و این مراکز تولیدی تعطیل و کارگران آن نیز بیکار شدند.<br/><br/>نماینده ولی فقیه در مازندران بیان کرد: البته گاه خود شرکت‌های خصوصی نیز با تولید اجناس تقلبی و بی‌کیفیت بازارهای خارجی را از دست می‌دهند که همین نیز خود صدمه جدی به شمار می‌آید که باید در این زمینه‌ها از تجربه کشورهای ضعیفی که تبدیل به قدرت اقتصادی دنیا شدند الگو گرفته و پیشرفت کنیم.<br/><br/>این مسئول به دو عامل نارضایتی مردم پرداخت و خاطرنشان کرد: مشاهده مظاهر رشد و توسعه یافتگی کشورهای خارجی و مقایسه آن با درون کشور خودمان در کنار سو استفاده‌ها، مفاسد و اختلاس‌ها دو عاملی هستند که ذهنیت منفی ایجاد کرده و باید با جدیت برای بر طرف کردن آن‌ها تلاش کرد.<br/><br/>وی خواستار ترویج فعالیت بخش تعاونی و خصوصی در کشور شد و گقت: باید بررسی کنیم که چطور می‌شود این زمینه‌ها را در کشور رشد داده و موانع را کم کنیم برای دستیابی به این مهم نیز باید با برگزاری جلسات دیگر و طرح گره‌های اصلی در راستای رفع موانع تلاش کنیم.<br/><br/>انتهای پیام/</p>
    </article>
  </body>
</html>