<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/21/serbia-condemns-russia-for-spying"/>
    <meta property="og:site_name" content="euronews"/>
    <meta property="article:published_time" content="2019-11-21T23:23:33+00:00"/>
    <meta property="og:title" content="صربستان روسیه را به جاسوسی متهم کرد"/>
    <meta property="og:description" content="«ما سیاست دوستانه و برادرانهٔ خود را در قبال روسیه تغییر نخواهیم داد اما حفاظت اطلاعاتی خود را تقویت خواهیم کرد.»"/>
  </head>
  <body>
    <article>
      <h1>صربستان روسیه را به جاسوسی متهم کرد</h1>
      <address><time datetime="2019-11-21T23:23:33+00:00">21 Nov 2019, 23:23</time> by <a rel="author">یورونیوز </a></address>
      <p>صربستان اعلام کرد سازمان‌های اطلاعاتی صربستان پرده از یک عملیات گستردهٔ جاسوسی برداشتند که با مداخلهٔ جاسوسان روس و شماری از نظامیان صربستان صورت می‌گرفت.</p>
      <p>سخنان الکساندر ووچیچ، رئیس جمهوری صربستان در حالی ابراز می‌شود که در روزهای گذشته ویدئویی روی یوتیوب قرار گرفت که در آن یک افسر اطلاعاتی روسیه به یک شهروند صرب در بلگراد پول پرداخت می‌کند.</p>
      <p>مقامات صرب، افسر روسی حاضر در این ویدئو گرگوری کلبان، مشاور نظامی اسبق سفارت روسیه در بلگراد معرفی کردند و فرد دیگر را نیز زد.کا، یک افسر بازنشستهٔ ارتش صربستان.</p>
      <p>
        <a href="https://t.me/euronewspe">
          <b>به تلگرام یورونیوز فارسی بپیوندید</b>
        </a>
      </p>
      <p>رئیس جمهوری صربستان روز پنج‌شنبه ضمن اعلام این خبر گفت‌: «در موارد بسیاری سازمان‌های اطلاعاتی صربستان صدا و تصاویر ویدیویی یافته‌اند که رابطهٔ میان برخی اعضای ارتش و سرهنگ روسی به نام کلبان را نشان می‌دهد.»</p>
      <p>مقامات صربستان همچنین اعلام کرده‌اند که مأموران اطلاعاتی این کشور همچنین توانسته‌اند اسنادی از حضور و فعالیت چند جاسوس دیگر روسیه در صربستان به دست بیاورند.</p>
      <p>آقای ووچیچ در بخش دیگری از کنفرانس خبری‌اش گفت:‌ «رئیس جمهور پوتین در جریان این موضوع نبوده» وی افزود: «ما سیاست دوستانه و برادرانهٔ خود را در قبال روسیه تغییر نخواهیم داد اما حفاظت اطلاعاتی خود را تقویت خواهیم کرد.»</p>
      <p>سخنگوی وزارت خارجه روسیه در واکنش به ویدئوی پخش شده اعلام کرد که این رویداد را باید نوعی «تحریک» دانست که برای ایجاد «تأثیری خاص» صورت گرفته است.</p>
      <p>کارشناسان می‌گویند رویداد اخیر می‌تواند روابط دو همپیمان قدیمی یعنی روسیه و صربستان را تحت تأثیر قرار بدهد.</p>
      <p>این دو کشور پیوندهای عمیق سیاسی، نظامی، فرهنگی و اقتصادی با یکدیگر دارند و مسکو در حمایت از بلگراد استقلال کوزوو از صربستان را به رسمیت نمی‌شناسد.</p>
    </article>
  </body>
</html>