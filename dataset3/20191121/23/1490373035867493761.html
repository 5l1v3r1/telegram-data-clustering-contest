<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/zlute-vesty-francie-policie_1911212337_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-21T23:37:00+00:00"/>
    <meta property="og:title" content="Kvůli zásahu při protestech žlutých vest je u soudu první policista. K demonstrantům hodil kus dlažby"/>
    <meta property="og:description" content="Policistu při incidentu natočil kameraman nezávislé agentury Line Press, z videa není patrné, kam úlomek dlažby z chodníku dopadl a zda někoho zranil."/>
  </head>
  <body>
    <article>
      <h1>Kvůli zásahu při protestech žlutých vest je u soudu první policista. K demonstrantům hodil kus dlažby</h1>
      <address><time datetime="2019-11-21T23:37:00+00:00">21 Nov 2019, 23:37</time> by <a rel="author">ČTK</a></address>
      <p>
        <b>Tříměsíční vězení v případě porušení podmínky požaduje francouzská prokuratura pro 44letého strážce zákona, který je prvním členem bezpečnostních složek souzeným kvůli policejnímu násilí při demonstracích takzvaného hnutí žlutých vest. Proces začal ve čtvrtek u soudu v Paříži, verdikt bude oznámen 19. prosince. Informovala o tom agentura AFP.</b>
      </p>
      <p>Obžalovaný policista během vyhrocené prvomájové manifestace ve francouzské metropoli hodil směrem k demonstrantům kus dlažby. Natočil ho při tom kameraman nezávislé agentury Line Press, z videa však není patrné, kam úlomek dlažby z chodníku dopadl a zda někoho zranil.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/zlute-vesty-se-v-parizi-shromazdily-na-vyroci-protestu_1911161250_elev"/>
      </related>
      <p>O několik minut dříve velitele dané policejní jednotky vážně zranil kus dlažby, který hodil demonstrant.</p>
      <p>Obžalovaný u soudu uvedl, že jeho jednání pramenilo ze strachu, „rozhodně ne“ z hněvu. Projektil podle něj směřoval do „neutrální zóny“ a nebyl hozen s úmyslem kohokoli zranit. Šlo prý o reflexivní čin.</p>
      <p>„Pramálo záleží na výsledku, jestliže obžalovaný hodí dlažební kostku. Nemůže si neuvědomovat, že může zavinit vážné zranění,“ řekla podle AFP státní zástupkyně. Policista podle ní nejednal přiměřeně dané situaci. Prokuratura požaduje trest v podobě podmínečného tříměsíčního odnětí svobody, obhajoba žádá zproštění obžaloby.</p>
      <h3>Rok od první mobilizace</h3>
      <p>Násilné střety mezi policií a demonstranty provází působení žlutých vest už od jeho počátků na konci loňského roku. Hnutí začalo jako projev nespokojenosti s plánovaným zvýšením ceny pohonných hmot, postupně ale přešlo v obecnější protest proti prezidentovi Emmanuelu Macronovi a současným poměrům ve Francii.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/zlute-vesty-protesty-skody-90-miliard-korun-emmanuel-macron_1907171548_jgr"/>
      </related>
      <p>Naposledy se žluté vesty střetly s policisty minulý víkend, kdy uplynul rok od jejich první celostátní mobilizace, jak to členové hnutí sami nazvali.</p>
      <p>Strážci zákona opakovaně na manifestacích používají slzný plyn a vrhače gumových projektilů, jejich metody byly hlasitě kritizovány. Před soud se dnes dostal první z více než 200 případů, kterými se v souvislosti s hnutím žlutých vest zabývala policejní inspekce. Podle vládních čísel při nepokojích utrpělo zranění na 2500 protestujících a 1800 členů bezpečnostních složek.</p>
      <related>
        <h4>Související články</h4>
        <a href="https://www.irozhlas.cz/zpravy-svet/francie-emmanuel-macron-vojenska-prehlidka-zlute-vesty-demonstrace-policie_1907141534_nkr"/>
        <a href="https://www.irozhlas.cz/zpravy-svet/reportaz-francie-zlute-vesty-demonstrace-volby-do-evropskeho-parlamentu_1905220825_nkr"/>
        <a href="https://www.irozhlas.cz/zpravy-svet/francie-zlute-vesty-macron-projev-reformy_1904271621_jak"/>
      </related>
    </article>
  </body>
</html>