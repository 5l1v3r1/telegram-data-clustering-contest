<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520882-dopravci-planuji-pro-cestujici-zmenu-jizdenku-nove-zaplatite-i-kartou/"/>
    <meta property="og:site_name" content="KurzyCZ"/>
    <meta property="article:published_time" content="2019-11-21T23:34:28+00:00"/>
    <meta property="og:title" content="Dopravci plánují pro cestující změnu. Jízdenku nově zaplatíte i kartou"/>
    <meta property="og:description" content=" "/>
  </head>
  <body>
    <article>
      <h1>Dopravci plánují pro cestující změnu. Jízdenku nově zaplatíte i kartou</h1>
      <address><time datetime="2019-11-21T23:34:28+00:00">21 Nov 2019, 23:34</time> by <a rel="author">TNBiz</a></address>
      <p>
        <b>Cestující se do konce roku dočkají jednoduššího placení jízdného například ve vlacích Českých drah, RegioJetu nebo v Arrivě. Pokud u sebe nebudete mít hotovost, postačí vám platební karta. Nemusíte se také bát zavřených pokladen na nádražích. Jízdenku tak pořídíte kdykoliv.</b>
      </p>
      <p>České dráhy platbu kartou kontaktně i nekontaktně zavedou celoplošně od 15. prosince. Nově tak u průvodčího nemusíte jízdenku kupovat jen v hotovosti. "Vlakové čety vybavíme mobilními platebními terminály (více než 1600)," uvedla pro TN.cz Gabriela Novotná, mluvčí Českých drah.</p>
      <p> </p>
      <p>Nákup kartou bude možný jen v místech, kde je signál. "Bezhotovostní platby jsou standardem v kamenných pokladnách a již nějaký čas je postupně zavádíme do vlaků. Celoplošné bezhotovostní platby jsou tedy dalším krokem ke zjednodušení odbavení cestujících," dodala Novotná.</p>
      <p> </p>
      <p>Změnu také ve svých vlacích plánuje RegioJet. Zatím bezhotovostně jízdenku pořídíte jen v konkrétních linkách. "Od 15. prosince spustíme na nových trasách platbu kartou," vysvětlil mluvčí Aleš Ondrůj.</p>
      <p> </p>
      <p> </p>
      <p>Ze začátku si koupíte od personálu jízdenku v rychlíku na trase <a href="https://www.kurzy.cz/obec/brno/">Brno</a> – <a href="https://www.kurzy.cz/obec/ostrava/">Ostrava</a> – <a href="https://www.kurzy.cz/obec/bohumin/">Bohumín</a> a u regionálních spojů v <a href="https://regiony.kurzy.cz/kraj/ustecky/">Ústeckém kraji</a>. "Na nových trasách budou nová zařízená, kde půjde i platit kartou. V ostatních spojích budeme starší zařízení postupně nahrazovat novými," doplnil Ondrůj.</p>
      <p> </p>
      <p>Bezhotovostní platbu zavede také dopravce Arriva. "Ve všech našich vlacích, které budeme provozovat od 15. prosince, budeme akceptovat platbu pomocí platebních karet," napsal TN.cz mluvčí Martin Farář. Leo Express tuto možnost nabízí už od roku 2012. "Plaťte platební kartou, mobilem nebo i hodinkami za jízdenky a catering," informuje Leo Express na svém webu.</p>
      <related>
        <h4>Příbuzné stránky</h4>
        <a href="https://www.kurzy.cz/tema/5629881.html"/>
        <a href="https://www.kurzy.cz/tema/5406018.html"/>
        <a href="https://www.kurzy.cz/tema/5647294.html"/>
        <a href="https://rejstrik-firem.kurzy.cz/14500493/agp-nova-sro/zmeny/"/>
        <a href="https://www.kurzy.cz/tema/5208099.html"/>
        <a href="https://www.kurzy.cz/tema/5117007.html"/>
        <a href="https://www.kurzy.cz/zpravy/405439-stat-planuje-velke-zmeny-v-pojisteni-usetri-vam-tisice-korun/"/>
        <a href="https://zpravy.kurzy.cz/245370-ln-petr-kellner-planuje-pro-cesko-zbrusu-novou-banku-pro-drobne-klienty/"/>
        <a href="https://www.kurzy.cz/zpravy/367039-obama-planuje-radikalni-zmenu-energeticke-politiky-usa/"/>
        <a href="https://www.kurzy.cz/zpravy/nazory/A-V-T-20086/"/>
        <a href="https://zpravy.kurzy.cz/111933-dell-udajne-planuje-novou-tovarnu-ve-vychodni-evrope/"/>
        <a href="https://zpravy.kurzy.cz/356755-tv-nova-i-prima-planuji-zvyseni-cen-reklamy-v-pristim-roce-o-cca-10/"/>
      </related>
    </article>
  </body>
</html>