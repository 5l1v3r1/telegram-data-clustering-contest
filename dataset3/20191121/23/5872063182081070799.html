<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/1560964/me-emfanisi-apo-ta-palia-o-olubiakos-nikise-tin-alba/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T23:10:30+00:00"/>
    <meta property="og:title" content="Με εμφάνιση από τα παλιά ο Ολυμπιακός νίκησε την Άλμπα"/>
    <meta property="og:description" content="Οι ερυθρόλευκοι επικράτησαν 80-99 στο Βερολίνο για την 10η αγωνιστική της διοργάνωσης…"/>
  </head>
  <body>
    <article>
      <h1>Με εμφάνιση από τα παλιά ο Ολυμπιακός νίκησε την Άλμπα</h1>
      <address><time datetime="2019-11-21T23:10:30+00:00">21 Nov 2019, 23:10</time> by <a rel="author">Πετρούτσου Μαρία</a></address>
      <p>
        <b>Οι ερυθρόλευκοι επικράτησαν 80-99 στο Βερολίνο για την 10η αγωνιστική της διοργάνωσης…</b>
      </p>
      <p>Ο Ολυμπιακός πραγματοποίησε την καλύτερη φετινή του εμφάνιση σε άμυνα κι επίθεση στο Βερολίνο, πέτυχε 14 τρίποντα, είχε 23 ασίστ, 10 περισσότερες από τον μέσο όρο του σε 9 αγωνιστικές και πήρε μία εύκολη και επιβλητική νίκη επί της Άλμπα με 80-99.<br/><br/>Οι «ερυθρόλευκοι» ξεκίνησαν παίζοντας πολύ καλή άμυνα, Παπανικολάου και Σπανούλης είχαν από 1 εύστοχο τρίποντο και βρέθηκαν από νωρίς σε θέση οδηγού (8-16, 5’). Με πολύ καλό διάβασμα σε άμυνα και επίθεση, οι φιλοξενούμενοι πατούσαν πολύ καλύτερα στο παρκέ και με τρίποντα του Παπανικολάου η διαφορά ανέβηκε στο +14 (11-25, 8’), με την πρώτη περίοδο να ολοκληρώνεται στο 17-30.</p>
      <figure>
        <img src="https://www.neakriti.gr/files/2019-11-21/oly_alba3.jpg"/>
      </figure>
      <p>Ο Ρότσεστι δημιουργούσε εκπληκτικά για τους συμπαίκτες του, έφτασε τις 5 ασίστ, με τον Ολυμπιακό να έχει φτάσει σε double score (17-34, 12’) έχοντας κυριαρχήσει και στα ριμπάουντ (5-11). H ευστοχία από την περιφέρεια καλά κρατούσε, ο Σπανούλης με το δεύτερο δικό του έκανε το 23-42 (15’), με τον Βεζένκοφ να σκοράρει κάτω από το καλάθι για το +21 (32-53, 18’). Οι γηπεδούχοι έμοιαζαν ανήμποροι να αντιδράσουν, την ώρα που ο Ολυμπιακός έκανε ό,τι ήθελε στις δύο άκρες του παρκέ και πήγε στα αποδυτήρια με το υπέρ του 38-55.</p>
      <p>Με το... μαχαίρι στα δόντια μπήκαν και στο δεύτερο ημίχρονο οι φιλοξενούμενοι, ο Ρούμπιτ ευστόχησε και αυτός από την περιφέρεια για το 40-65 (24’). Οι γηπεδούχοι αντέδρασαν, στη συνέχεια, βρήκαν 4 μαζεμένα τρίποντα και μείωσαν τη διαφορά στους 16 (57-76) με την ολοκλήρωση της τρίτης περίοδου. Ο Μέισον είχε βρει ρυθμό, πέτυχε και τρίτο τρίποντο, με την Άλμπα να κάνει σερί 8-0 για το -14 (65-79), ο Ρότσεστι όμως απάντησε με τον ίδιο τρόπο δίνοντας ανάσα στον Ολυμπιακό (65-82, 32’). Ο «καυτός» Πολ με δύο σερί τρίποντα ανέβασε και πάλι τη διαφορά στο +20 (68-88, 35'). Οι παίκτες του Κεμζούρα διατήρησαν την ψυχραιμία τους, διαχειρίστηκαν καλα το προβάδισμα και ο Ρότσεστι με 2 βολές δαιτήρησε το μεγάλο προβάδισμα (73-94, 37'). Στα τελευταία δευτερόλεπτα οι δύο ομάδες κατέβασαν ρυθμό, με το τελικό αποτέλεσμα να έχει κριθεί εδώ και ώρα, με τον Ολυμπιακό να εξασφαλίζει τη νίκη επικρατώντας με 80-99.</p>
      <p>Δεκάλεπτα: 17-30, 38-55, 57-76, 80-99</p>
      <figure>
        <img src="https://www.neakriti.gr/files/2019-11-21/oly_alba2.jpg"/>
      </figure>
      <p>Πηγή: <a href="http://www.superbasket.gr/">superbasket.gr </a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/basket/euroleague/1560801/euroleague/"/>
        <a href="https://www.neakriti.gr/article/sport/basket/euroleague/1559869/apogoiteutikos-o-olubiakos-ehase-sto-sef-apo-tin-anadolou/"/>
      </related>
    </article>
  </body>
</html>