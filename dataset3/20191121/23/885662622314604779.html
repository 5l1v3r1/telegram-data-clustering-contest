<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125785/nees-rythmiseis-gia-tin-agora-energeias"/>
    <meta property="og:site_name" content="Insider"/>
    <meta property="article:published_time" content="2019-11-21T23:25:00+00:00"/>
    <meta property="og:title" content="Νέες ρυθμίσεις για την αγορά ενέργειας"/>
    <meta property="og:description" content="Τροπολογία για τις ΑΠΕ στο ενεργειακό νομοσχέδιο."/>
  </head>
  <body>
    <article>
      <h1>Νέες ρυθμίσεις για την αγορά ενέργειας</h1>
      <h2>Τροπολογία για τις ΑΠΕ στο ενεργειακό νομοσχέδιο.</h2>
      <address>
        <time datetime="2019-11-21T23:25:00+00:00">21 Nov 2019, 23:25</time>
      </address>
      <p>Με τροπολογία που κατατέθηκε σήμερα στο σχέδιο νόμου «Απελευθέρωση αγοράς ηλεκτρικής ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ», ρυθμίζονται σειρά θεμάτων ενδιαφέροντος του τομέα Ενέργειας. Συγκεκριμένα:</p>
      <ul>
        <li>Εισάγεται το πλαίσιο για την προτεραιότητα στην εξέταση αιτήσεων για προσφορά όρων σύνδεσης σταθμών ΑΠΕ και ΣΗΘΥΑ (Συμπαραγωγή Ηλεκτρισμού και Θερμότητας Υψηλής Απόδοσης), με στόχο την αντιμετώπιση των προβλημάτων που έχουν προκύψει το τελευταίο διάστημα. Ειδικότερα, το ισχύον θεσμικό πλαίσιο προβλέπει προτεραιότητα στην εξέταση αιτημάτων αδειοδότησης ή/και προσφοράς σύνδεσης σε διάφορες κατηγορίες έργων ΑΠΕ (όπως για παράδειγμα τις Ενεργειακές Κοινότητες, σε Στρατηγικές Επενδύσεις κλπ.). Το γεγονός αυτό, σε συνδυασμό με τον πολύ μεγάλο αριθμό αιτήσεων για αδειοδότηση ή/και όρους σύνδεσης που κατατίθενται στον ΔΕΔΔΗΕ έχουν δημιουργήσει προβλήματα στην ομαλή αδειοδοτική διαδικασία έργων που κρίνονται ιδιαίτερα σημαντικά, όπως –μεταξύ άλλων- έργα που σχετίζονται με τη διαχείριση απορριμμάτων εφαρμογή ενεργειακού συμψηφισμού από αυτοπαραγωγούς ή Ενεργειακές Κοινότητες. Στο πλαίσιο αυτό, κρίνεται σκόπιμο να οριστεί η προτεραιότητα με την οποία θα εξετάζονται οι αιτήσεις που υποβάλλονται αλλά και όσες θα βρίσκονται σε στάδιο αξιολόγησης κατά την έναρξη ισχύος της προτεραιότητας. Προς τούτο δίνεται νομοθετική εξουσιοδότηση για έκδοση Υπουργικής Απόφασης εντός διμήνου για τον επανακαθορισμό των προτεραιοτήτων σε ειδικές κατηγορίες σταθμών, συνεκτιμώντας όλες τις σχετικές παραμέτρους.</li>
        <li>Προκειμένου να επιταχυνθεί η υλοποίηση σταθμών ΑΠΕ, για τη σύναψη Σύμβασης Λειτουργικής Ενίσχυσης με τον ΔΑΠΕΕΠ δεν θα αποτελεί πλέον προαπαιτούμενο η σύναψη σύμβασης με τον ΔΕΔΔΗΕ ή τον ΑΔΜΗΕ όπως ισχύει μέχρι τώρα, αλλά θα αρκεί η αποδοχή της οριστικής προσφοράς σύνδεσης. Και τούτο διότι έχει αποδειχθεί ότι η σύναψη των συμβάσεων σύνδεσης είναι χρονοβόρα και καθυστερεί αντίστοιχα και τη σύμβαση Λειτουργικής Ενίσχυσης, με αποτέλεσμα να καθυστερεί και η χρηματοδότηση και υλοποίηση του έργου από τον παραγωγό ΑΠΕ που έχει λάβει οριστική Προσφορά Σύνδεσης και έχει καταθέσει εγγυητική επιστολή.</li>
        <li>Προστίθενται υποκατηγορίες σταθμών ΑΠΕ που προέκυψαν από την πρόσφατη νομοθεσία (ν. 4414/2016 και παρόν νομοσχέδιο) ως υπόχρεων για την καταβολή του Μεταβατικού Τέλους Ασφάλειας Εφοδιασμού (διακοψιμότητα), ώστε να εκδοθεί η Υπουργική Απόφαση με κατάλληλα διαφοροποιημένους συντελεστές , ανάλογα με τα χαρακτηριστικά του κάθε σταθμού και να είναι αναλογικές και δίκαιες οι χρεώσεις. Οι συντελεστές των νέων κατηγοριών τίθενται σε ισχύ από 1.1.2020.</li>
        <li>Απλοποιείται η διαδικασία καθορισμού των εγγυήσεων που χρειάζεται να καταβάλουν οι προμηθευτές ηλεκτρικής ενέργειας προς τον ΔΕΔΔΗΕ και τον ΔΑΠΕΕΠ, καθώς μένει μόνο το στάδιο της απόφασης του ΥΠΕΝ για το είδος, τον ύψος και τον τρόπο παροχής των εγγυήσεων και δεν απαιτείται πλέον η γνώμη της ΡΑΕ.</li>
        <li>Προκειμένου να βελτιωθεί η διαδικασία εκκαθάρισης των συναλλαγών των συμμετεχόντων στην αγορά ηλεκτρικής ενέργειας και φυσικού αερίου με τους Διαχειριστές των Συστημάτων Μεταφοράς και Δικτύου Διανομής (ΑΔΜΗΕ, ΔΕΔΔΗΕ, ΔΕΣΦΑ) και με τον Διαχειριστή ΑΠΕ και Εγγυήσεων Προέλευσης (ΔΑΠΕΕΠ) δίνεται η δυνατότητα στους Διαχειριστές να συμψηφίζουν απαιτήσεις που αφορούν τον ίδιο υπόχρεο/δικαιούχο. Παρέχεται εξουσιοδότηση στον Υπουργό Περιβάλλοντος και Ενέργειας για την έκδοση απόφασης, με την οποία καθορίζονται οι όροι και προϋποθέσεις, η διαδικασία και ο χρόνος συμψηφισμού των απαιτήσεων.</li>
      </ul>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125784/neo-symbolaio-polisis-aerioy-sto-israil-gia-tin-energean"/>
        <a href="https://www.insider.gr/epiheiriseis/energeia/125740/mytilinaios-anoigei-biblio-prosforon-gia-omologo-ypsoys-500-ekat-eyro"/>
        <a href="https://www.insider.gr/epiheiriseis/energeia/125710/komision-anamenei-anatheorimeni-desmi-metron-gia-tin-agora-ilektrismoy"/>
      </related>
    </article>
  </body>
</html>