<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/germania-skandalo-i-silipsi-tou-tourkou-dikigorou-tis-germanikis-presvias-stin-agira"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-21T23:14:00+00:00"/>
    <meta property="og:title" content="Γερμανία: «Σκάνδαλο» η σύλληψη του Τούρκου δικηγόρου της γερμανικής πρεσβείας στην Άγκυρα"/>
    <meta property="og:description" content="Για «σκάνδαλο» κάνει λόγο η γερμανική Ομοσπονδιακή Υπηρεσία για την Μετανάστευση (BAMF) αναφορικά με τη σύλληψη από τις τουρκικές αρχές ενός Τούρκου δικηγόρου που εργάζεται για την πρεσβεία της Γερμανίας στην Άγκυρα, ο οποίος προσέφερε βοήθεια στην πρεσβεία στις έρευνές της για τους Τούρκους πολίτες που υποβάλουν αιτήσεις για τη χορήγηση πολιτικού ασύλου στη Γερμανία."/>
  </head>
  <body>
    <article>
      <h1>Γερμανία: «Σκάνδαλο» η σύλληψη του Τούρκου δικηγόρου της γερμανικής πρεσβείας στην Άγκυρα</h1>
      <address>
        <time datetime="2019-11-21T23:14:00+00:00">21 Nov 2019, 23:14</time>
      </address>
      <p>Για «σκάνδαλο» κάνει λόγο η γερμανική Ομοσπονδιακή Υπηρεσία για την Μετανάστευση (BAMF) αναφορικά με τη σύλληψη από τις τουρκικές αρχές ενός Τούρκου δικηγόρου που εργάζεται για την πρεσβεία της Γερμανίας στην Άγκυρα, ο οποίος προσέφερε βοήθεια στην πρεσβεία στις έρευνές της για τους Τούρκους πολίτες που υποβάλουν αιτήσεις για τη χορήγηση πολιτικού ασύλου στη Γερμανία.</p>
      <p>Ο δικηγόρος, ο οποίος συνελήφθη στα μέσα Σεπτεμβρίου, πιστεύεται ότι μετέφερε φακέλους με ευαίσθητες πληροφορίες για τους ανθρώπους που υποβάλουν αιτήσεις για τη χορήγηση πολιτικού ασύλου στη Γερμανία, σύμφωνα με ανακοίνωση της BAMF.</p>
      <p>Οι φάκελοι πλέον εικάζεται ότι βρίσκονται στα χέρια Τούρκων αξιωματούχων, υπογραμμίζει η ανακοίνωση.</p>
      <p>Σύμφωνα με δημοσίευμα του Spiegel, Γερμανοί αξιωματούχοι «φοβούνται ότι ευαίσθητα δεδομένα και ολόκληροι φάκελοι έως και 50 αιτούντων άσυλο έχουν πέσει στα χέρια της τουρκικής υπηρεσίας πληροφοριών».</p>
      <p>Ο επικεφαλής της Ομοσπονδιακής Υπηρεσίας Χανς Εκχαρντ Σόμερ δήλωσε πως η σύλληψη συνιστά «ένα σκάνδαλο εξωτερικής πολιτικής».</p>
      <p>Η BAMF με έδρα την Νυρεμβέργη και το υπουργείο Εξωτερικών στο Βερολίνο χρησιμοποιεί τη βοήθεια αντίστοιχων δικηγόρων για να συγκεντρώσει πληροφορίες για τους λόγους που οι μετανάστες δραπετεύουν από τη χώρα προέλευσής τους και για τους πιθανούς κινδύνους που ενδέχεται να αντιμετωπίσουν οι αιτούντες άσυλο αν επιστρέψουν στις χώρες τους.</p>
      <p>Σύμφωνα με δημοσιεύματα γερμανικών μέσων ενημέρωσης, ο δικηγόρος κατηγορείται για κατασκοπεία και είχε στην κατοχή του πληροφορίες για Κούρδους ακτιβιστές και υποστηρικτές του Φετουλάχ Γκιουλέν, του μουσουλμάνου ιεροκήρυκα που η Άγκυρα κατηγορεί για την ενορχήστρωση του αποτυχημένου πραξικοπήματος του 2016.</p>
      <p>Το γερμανικό υπουργείο Εξωτερικών δήλωσε την Πέμπτη ότι όλες οι παρόμοιες συνεργατικές εργασίες με Τούρκους δικηγόρους διεκόπησαν εξαιτίας της σύλληψης.</p>
      <p>Την Τετάρτη πηγή προσκείμενη στο γερμανικό ΥΠΕΞ, χαρακτήρισε «ακατανόητο» το μέτρο αυτό των τουρκικών αρχών και πως οι Αρχές της Γερμανίας εργάζονται «εντατικά» για να «αρθούν οι κατηγορίες» σε βάρος του νομικού συμβούλου της πρεσβείας στην Άγκυρα και να αφεθεί ελεύθερος.</p>
    </article>
  </body>
</html>