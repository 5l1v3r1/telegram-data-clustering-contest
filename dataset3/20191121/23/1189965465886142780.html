<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260204/o-maikl-mploympergk-diekdikei-episimos-to-proedriko-xrisma-ton-dimokratikon"/>
    <meta property="og:site_name" content="LiFO"/>
    <meta property="article:published_time" content="2019-11-21T23:30:00+00:00"/>
    <meta property="og:title" content="Ο Μάικλ Μπλούμπεργκ διεκδικεί επισήμως το προεδρικό χρίσμα των Δημοκρατικών"/>
    <meta property="og:description" content="Και επισήμως υποψήφιος για το προεδρικό χρίσμα των Δημοκρατικών ο Μάικλ Μπλούμπεργκ, καθώς σήμερα κατέθεσε τα απαραίτητα έγγραφα"/>
  </head>
  <body>
    <article>
      <h1>Ο Μάικλ Μπλούμπεργκ διεκδικεί επισήμως το προεδρικό χρίσμα των Δημοκρατικών</h1>
      <h2>Και επισήμως υποψήφιος για το προεδρικό χρίσμα των Δημοκρατικών ο Μάικλ Μπλούμπεργκ, καθώς σήμερα κατέθεσε τα απαραίτητα έγγραφα</h2>
      <address><time datetime="2019-11-21T23:30:00+00:00">21 Nov 2019, 23:30</time> by <a rel="author">NEWSROOM</a></address>
      <p>
        <b>Ο <a href="https://www.lifo.gr/tags/%CE%9C%CE%AC%CE%B9%CE%BA%CE%BB+%CE%9C%CF%80%CE%BB%CE%BF%CF%8D%CE%BC%CF%80%CE%B5%CF%81%CE%B3%CE%BA">Μάικλ Μπλούμπεργκ</a> κατέθεσε σήμερα τα απαιτούμενα έγγραφα στην Ομοσπονδιακή Εκλογική Επιτροπή για να διεκδικήσει το χρίσμα των Δημοκρατικών για τις προεδρικές εκλογές του 2020.</b>
      </p>
      <p>Η κατάθεση των εγγράφων επιτρέπει στον Μπλούμπεργκ να συγκεντρώσει χρήματα για την προεκλογική του εκστρατεία, αλλά ένας βοηθός του σημείωσε σήμερα πως δεν έχει ληφθεί οριστική απόφαση κατά πόσον θα κατέβει υποψήφιος.</p>
      <p>Ο 77χρονος δισεκατομμυριούχος μεγιστάνας των μέσων ενημέρωσης είχε ήδη αναφέρει πως εξετάζει να ριχθεί στην κούρσα ανάδειξης του υποψήφιου του κόμματος των Δημοκρατικών για τις ερχόμενες εκλογές.</p>
      <p>Ο Μπλούμπεργκ είχε ήδη καταθέσει έγγραφα για να εμφανιστεί το όνομά του στα ψηφοδέλτια στην Αλαμπάμα, στο Αρκάνσας και το Τέξας. Ένας άλλος σύμβουλός του τόνισε σήμερα πως ο μεγιστάνας των μέσων ενημέρωσης έχει ήδη καταθέσει δικαιολογητικά για να συμμετάσχει στην εσωκομματική ψηφοφορία των Δημοκρατικών στην Τζόρτζια και το Μίσιγκαν.</p>
      <p>Δήμαρχος της Νέας Υόρκης επί 12 χρόνια, ο Μπλούμπεργκ είναι ο πρόεδρος και ιδρυτής του ομώνυμου οικονομικού ειδησεογραφικού πρακτορείου και σύμφωνα με το περιοδικό Forbes είναι ο ένατος πλουσιότερος άνθρωπος του κόσμου, με περιουσία ύψους 55,5 δισεκατομμυρίων δολαρίων. Στις εκλογές του 2016 σκεφτόταν να κατέβει ως ανεξάρτητος όμως στη συνέχεια δήλωσε ότι δεν ήθελε να διχάσει τους Δημοκρατικούς απέναντι στην υποψηφιότητα του Ντόναλντ Τραμπ.</p>
      <p>Σχεδόν όλη του τη ζωή Ρεπουμπλικάνος ο μεγιστάνας δήλωνε για ένα διάστημα ανεξάρτητος πριν ενταχθεί στους Δημοκρατικούς.</p>
      <p>Με πληροφορίες από ΑΠΕ-ΜΠΕ, Reuters, dpa</p>
    </article>
  </body>
</html>