<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914673"/>
    <meta property="og:site_name" content="Dnevnik"/>
    <meta property="article:published_time" content="2019-11-21T23:24:00+00:00"/>
    <meta property="og:title" content="Sprejemanje proračuna v jutranjih urah ob strogi poslanski disciplini"/>
    <meta property="og:description" content="Politične negotovosti pred odločanjem o proračunih za leti 2020 in 2021 so se pomirile, potem ko je postalo jasno, da ima koalicija na svoji strani tudi poslance SNS in poslanca narodnih manjšin. Sporno vprašanje povprečnin za občine so pozno zvečer vendarle razrešili."/>
  </head>
  <body>
    <article>
      <h1>Sprejemanje proračuna v jutranjih urah ob strogi poslanski disciplini</h1>
      <address><time datetime="2019-11-21T23:24:00+00:00">21 Nov 2019, 23:24</time> by <a rel="author">Zoran Potič</a></address>
      <p>
        <b>Politične negotovosti pred odločanjem o proračunih za leti 2020 in 2021 so se pomirile, potem ko je postalo jasno, da ima koalicija na svoji strani tudi poslance SNS in poslanca narodnih manjšin. Sporno vprašanje povprečnin za občine so pozno zvečer vendarle razrešili.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/21/1223461.jpg"/>
          <figcaption>Vlada Marjana Šarca se je danes v državnem zboru borila za proračun – državno blagajno. Fotografija je simbolična.<cite>Foto: Jaka Gasar</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223460.jpg"/>
          <figcaption>Ker so poslanci danes prerazporedili za nekaj milijonov evrov denarja, je minister za finance Andrej Bertoncelj državni zbor obvestil, da so proračunski dokumenti neusklajeni.<cite>Foto: Matjaž Rušt</cite></figcaption>
        </figure>
        <figure>
          <img src="https://www.dnevnik.si/i/ag/2019/11/21/1223374.jpg"/>
          <figcaption>
            <cite>Foto: Bojan Velikonja</cite>
          </figcaption>
        </figure>
      </slideshow>
      <p>Poslanci so dobro uro pred polnočjo potrdili proračuna za leti 2020 in 2021, oba z 49 glasovi, 41 pa jih je bilo proti. Potrjevanje proračunskih dokumentov v državnem zboru je potekalo po črnem scenariju: spremljale so ga prekinitve dela zaradi uskladitev proračunskih dokumentov z zakonom o izvrševanju proračuna. Poslanci so namreč sprejeli štiri dopolnila za proračun leta 2020 in tri dopolnila za proračun leta 2021, pri čemer se je najbolj zapletlo pri dopolnilu SDS, s katerim namenjajo dodatnih pet milijonov evrov za sanacijo odlagališča strupenih in nevarnih odpadkov Leženj v Savinjski dolini. Ministrstvo za finance najprej ni imelo natančnih podatkov o projektu, nato pa, ko je državnemu sekretarju ministrstva za okolje uspelo priti na sejo odbora za finance (potekala je ob 22. uri), so poslanci izvedeli, da projekt nima vse projektne dokumentacije in mu zato še ni mogoče namenjati proračunskih sredstev. V nadaljevanju dela državnega zbora so poslanci začeli usklajevati proračunske dokumente o povprečninah občin za prihodnji dve leti. Kot je znano, so na odboru za finance pred tednom dni s pomočjo poslancev SDS, NSi in Levice ob podpori poslanca DeSUS Roberta Polajnarja sprejeli dopolnilo, da občinam primaknejo za 140 milijonov evrov povprečnin.</p>
      <p>Minister za finance <b>Andrej Bertoncelj</b> je ocenil, da tolikšen znesek ruši strukturo proračunov, zato je koalicija vložila dopolnilo, s katerim bi odpravili opozicijski poseg v proračuna za leti 2020 in 2021.</p>
      <p>Pred potrjevanjem proračunov za leti 2020 in 2021 je bilo na hodnikih državnega zbora čutiti napetost zaradi političnih špekulacij o možnostih oblikovanja drugačne večine. Ta je bila posledica dejstva, da proračuna nista bila usklajena s spremenjenim zakonom o izvrševanju proračunov, ki so ga pred tednom dni glede izračuna povprečnin za občine spremenile opozicijske poslanske stranke SDS, NSi in Levica s pomočjo poslanca DeSUS, pa tudi zaradi informacij, da se je predsednik SMC Zdravko Počivalšek v tem tednu sestal s prvakom SDS Janezom Janšo.</p>
      <h3>Janša: Vladi so šteti dnevi</h3>
      <p>Zato ne presenečajo Janševe izjave, ki jih je izrekel ob robu kongresa Evropske ljudske stranke v Zagrebu, da so dnevi manjšinski vladi, potem ko jo je zapustila Levica, šteti. »Ne vemo, ali se bo to zgodilo jutri, čez leto ali leto in pol, ampak zgodilo se bo, ta koalicija ne bo zdržala do konca. Ali bo prej prišlo do rekonstrukcije vladne koalicije, do drugačne prerazporeditve sil v parlamentu ali pa do predčasnih volitev,« je dejal Janša.</p>
      <p>Vendar potek glasovanja v državnem zboru ni potrdil Janševih besed. Napetosti v koaliciji so se sprostile po koordinacijskem sestanku sredi dneva, kjer so se poslanci LMŠ, SD, SMC, SAB in DeSUS prešteli. Izkazalo se je, da ima manjšinska vlada dovolj glasov za potrditev proračunskih dokumentov; to se je ves večer potrjevalo tudi ob glasovanjih o več kot 120 dopolnilih k proračunu. Da je šlo za ključni zakonodajni paket za vlado Marjana Šarca, je pričala popolna mobilizacija koalicijskih in opozicijskih vrst, saj je bilo na svojih sedežih vseh 90 poslancev. Na televizijskem ekranu osrednje dvorane državnega zbora, na katerem se izpisujejo rezultati glasovanj, se je najpogosteje, ko je šlo za pomembna glasovanja, prikazoval rezultat 49 za in 41 proti. To je pomenilo, da je na eni strani 43 poslancev petih koalicijskih strank, štirje glasovi opozicijske SNS in glasova poslancev madžarske in italijanske narodne manjšine.</p>
      <h3>Dopolnila SNS, SDS in NSi</h3>
      <p>Predsednik SNS <b>Zmago Jelinčič</b> je glasovanje poslancev svoje stranke napovedal že pred dnevi z argumentom, da ne podpirajo vlade, ampak Slovenijo. Država namreč, pravi Jelinčič, potrebuje proračun. K tej odločitvi pa je verjetno prispevalo tudi dejstvo, da je vladna koalicija podprla dopolnilo SNS, s katerim so za obnovo Žičke kartuzije namenili milijon evrov. Poslanci so sicer med številnimi dopolnili, ki so jih vlagale opozicijske stranke, podprli štiri. Dodatnih 400.000 evrov so na pobudo SDS ob podpori vseh poslancev dodelili ministrstvu za gospodarstvo, ki naj bi jih namenilo obnovi planinskih domov na Korošici in Okrešlju. Uspelo je tudi NSi, ki je z dopolnilom predlagala, da se dodatnih šest milijonov evrov nameni občinam za obnovo vrtcev. Nekaj sprememb je doživel tudi proračun za leto 2021. Na predlog SDS so poslanci sklenili, da se nameni ministrstvu za okolje in prostor dodatnih pet milijonov evrov za sanacijo odlagališča strupenih in nevarnih odpadkov Leženj v Savinjski dolini, na predlog NSi pa so ministrstvu za delo dodali pol milijona evrov za okrepitev sistema dolgotrajne oskrbe.</p>
      <p>Ker so poslanci prerazporedili za nekaj milijonov evrov denarja, je minister za finance <b>Andrej Bertoncelj </b>obvestil državni zbor, da so proračunski dokumenti neusklajeni. Ministrstvo za finance si je nato vzelo čas za uskladitev dokumentov, nato pa se je usklajevanja lotilo še pristojno delovno telo državnega zbora. Zaradi tega se je seja državnega zbora zavlekla pozno v noč. Proračun za prihodnje leto naj bi znašal 10,358 milijarde evrov (ob 10,773 milijarde evrov prilivov), v letu 2021 pa naj bi potrošili 10,45 milijarde evrov (ob 11 milijardah evrov prilivov).</p>
      <blockquote><b>Nominalna uskladitev pokojnin<br/></b>Na zanimiv način se je danes razpletlo tudi glasovanje o načinu izrednega usklajevanja pokojnin v prihodnjih dveh letih. Na eni strani je bila rešitev, ki jo je predlagala SAB, in sicer, da vsak upokojenec prejme 6,5 evra dodatka, na drugi strani alternativna rešitev SMC in DeSUS, da bi se vse pokojnine uskladile (ob pogoju vsaj 2,5-odstotne gospodarske rasti) za en odstotek. Obveljal je predlog SAB.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914770/mnenja/komentarji/padec-vlade-ni-ustrezal-nikomur"/>
        <a href="https://www.dnevnik.si/1042914571/slovenija/po-navedbah-zidana-in-pocivalska-koalicija-dorekla-boljse-sodelovanje-in-prioritete"/>
        <a href="https://www.dnevnik.si/1042914576/slovenija/kaj-so-jedli-pri-sarcu-in-za-koliko"/>
      </related>
    </article>
  </body>
</html>