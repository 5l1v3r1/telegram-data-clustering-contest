<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-mikolajivshchini-u-kolishnogo-viyskovogo-viluchili-granatometi-ta-narkotiki-641574.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-21T23:57:33+00:00"/>
    <meta property="og:title" content="На Миколаївщині у колишнього військового вилучили гранатомети та наркотики"/>
    <meta property="og:description" content="Під час патрулювання поліція виявила чоловіка, який ніс у мішку гранатомети, які перебували у вибухонебезпечному стані"/>
  </head>
  <body>
    <article>
      <h1>На Миколаївщині у колишнього військового вилучили гранатомети та наркотики</h1>
      <address>
        <time datetime="2019-11-21T23:57:33+00:00">21 Nov 2019, 23:57</time>
      </address>
      <h4>Під час патрулювання поліція виявила чоловіка, який ніс у мішку гранатомети, які перебували у вибухонебезпечному стані</h4>
      <p>На Миколаївщині за незаконне поводження зі зброєю правоохоронці оголосили про підозру колишньому військовому, у якого виявили та вилучили три гранатомети, набої та наркотичні речовини.</p>
      <p>Про це повідомляє відділ комунікації ГУНП області.</p>
      <p>«Співробітники Вітовського відділу поліції та співробітники оперативно-пошукового відділу Управління карного розшуку ГУНП в Миколаївській області спільно зі співробітниками контррозвідки УСБУ в Миколаївській області встановили колишнього військовослужбовця, який зберігав три ручні протитанкові гранатомети та 14 набоїв до автомата Калашникова», — йдеться у повідомленні.</p>
      <p>Вказано, що влітку під час патрулювання поліція виявила чоловіка, який ніс у мішку гранатомети, які перебували у вибухонебезпечному стані.</p>
      <p>«Небезпечна знахідка була вилучена та направлена на дослідження із подальшим знищенням. У результаті вжитих оперативних заходів особу чоловіка правоохоронці встановили, ним виявився 32-річний місцевий мешканець, який проходив контрактну службу в одній із військових частин Миколаївського гарнізону. Отримавши дозвіл суду, 21 листопада правоохоронці провели обшуки за місцем мешкання зловмисника, під час яких вилучили кулеметну стрічку з 14 бойовими патронами калібру 7,62 та один калібру 308 зразка НАТО, а також наркотичну речовину — солі», — повідомили у пресслужбі.</p>
      <p>Вказано, що, зі слів злочинця, гранатомети та набої він здобув під час тренувальних навчань на полігоні.</p>
      <p>«Наразі, за погодженням із військовою прокуратурою, зловмиснику повідомлено про підозру за вчинення злочину, передбаченого ч. 1 ст. 263 КК України (незаконне поводження зі зброєю, бойовими припасами або вибуховими речовинами), санкціями яких передбачено покарання у вигляді позбавлення волі на строк до семи років«, — додали у пресслужбі.</p>
      <p>Також зазначається, що після проведення експертизи вирішуватиметься питання щодо притягнення чоловіка до кримінальної відповідальності за вчинення злочину передбаченого ч. 1 ст. 309 КК України (незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту).</p>
      <p>Санкція статті передбачає покарання від накладення штрафу до обмеженням волі на строк до трьох років, або позбавленням волі на той самий строк.</p>
      <p>Триває слідство.</p>
      <related>
        <a href="https://glavcom.ua/kyiv/news/u-kijevi-vikrito-chergovu-narkolaboratoriyu-foto-599887.html"/>
        <a href="https://glavcom.ua/kyiv/news/kiyanin-zbuvav-psihotropni-rechovini-cherez-internet-552288.html"/>
        <a href="https://glavcom.ua/columns/bogomolec/ukrajini-zagrozhuje-povzucha-legalizaciya-narkotichnih-rechovin-489916.html"/>
      </related>
    </article>
  </body>
</html>