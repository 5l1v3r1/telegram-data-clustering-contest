<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23506332-report-news-boeing-trebuie-modifice-7-000-avioane-dupa-pasagera-fost-expulzata-printr-fereastra-murit-general-motors-acuza-fiat-chrysler-mituit-sefii-sindicatului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-21T23:19:00+00:00"/>
    <meta property="og:title" content="Corporate News: Boeing trebuie să modifice 7.000 de avioane după ce o pasageră a fost expulzată printr-o fereastră și a murit; General Motors o acuză pe Fiat Chrysler că i-a mituit pe șefii sindicatului"/>
    <meta property="og:description" content="Ruperea unei palete de ventilator a provocat desprinderea unei ferestre în timpul zborului / GM denunță practici mafiote ale lui Fiat Chrysler care au costat-o miliarde și cere despăgubiri de"/>
  </head>
  <body>
    <article>
      <h1>Corporate News: Boeing trebuie să modifice 7.000 de avioane după ce o pasageră a fost expulzată printr-o fereastră și a murit; General Motors o acuză pe Fiat Chrysler că i-a mituit pe șefii sindicatului</h1>
      <address><time datetime="2019-11-21T23:19:00+00:00">21 Nov 2019, 23:19</time> by <a rel="author">A.Th.C.</a></address>
      <p><b>Ruperea unei palete de ventilator a provocat desprinderea unei ferestre în timpul zborului / GM denunță practici mafiote ale lui Fiat Chrysler care au costat-o miliarde și cere despăgubiri de trei ori mai mari.<br/></b><br/><b>Boeing trebuie să modifice 7.000 de avioane după ce o pasageră a fost expulzată printr-o fereastră și a murit.</b> Problemele cu Boeing 737 s-au multiplicat dramatic. Noul model Max este reținut la sol de multe luni după două prăbușiri catastrofale, iar acum producătorul a acceptat să modifice 7.000 de avioane mai vechi pentru a evita repetarea unei tragedii în timpul zborului.<br/><br/>Cursa 1380 a lui Southwest Airlines se îndrepta de la New York spre Dallas pe 18 aprilie 2018. Pe când avionul 737-700 evolua la o altitudine de 32.000 de picioare (aproape 11.000 m), o paletă de turbină cu o fisură nedetectată s-a rupt și a lovit carcasa motorului. Investigatorii accidentului au tras concluzia că forța impactului a provocat dezintegrarea nacelei, mai degrabă o componentă a structurii avionului decât a motorului.<br/><br/>Sfărâmăturile au perforat exteriorul avionului în zona scaunului 14A, ceea ce „a provocat desprinderea ferestrei de avion”, conform raportului lui National Transportation Safety Board (NTSB). Întrucât cabina s-a depresurizat rapid, Jennifer Riordan, pasagera de pe locul 14A, a fost parțial absorbită în afara ferestrei. Pasageri și echipajul au reușit s-o tragă înapoi, dar a murit mai târziu din cauza rănilor.<br/><br/>NTSB a concluzionat că există o vulnerabilitate structurală potențială în carcasa motoarelor tuturor avioanelor Boeing „Next Generation” (NG). Acestea sunt versiuni ale bimotoarelor cu sufix -600, -700, -800 și -900. Southwest are peste 700 de astfel de avioane, mai multe decât oricare alt transportator. Ryanair este cel mai mare operator cu acest tip din Europa: toate cele 450 de avioane din flota sa sunt Boeing 737-800.<br/><br/>Pentru a evita orice repetare a accidentului fatal, NTSB a impus o reproiectare a structurii: „Acest accident demonstrează că o paletă de ventilator poate ceda și fi ejectată altfel decât s-a observat în timpul testelor de motor”. <br/><br/>Boeing a spus că va face modificările necesare și a insistat: „Toate avioanele 737 NG sunt sigure pentru a continua operarea normală, problema fiind complet eliminată prin examinarea lamelor de ventilator”. (The Independent) <br/><br/><b>General Motors o acuză pe Fiat Chrysler că i-a mituit pe șefii sindicatului. </b>GM a dat-o în judecată pe Fiat Chrysler Automobile NV (FCA), pretinzând că rivala sa i-a mituit ani de zile pe oficialii sindicatului United Auto Workers (UAW) pentru a perturba procedurile de negociere a contractelor de muncă și a câștiga avantaje, ceea ce a costat-o miliarde de dolari pe General Motors. GM acuză și că fostul CEO de la Fiat Chrysler, Sergio Marchionne (decedat între timp), a jucat un rol principal în această schemă.<br/><br/>Principalul producător american a declarat că va cere „despăgubiri substanțiale” de la FCA care vor fi reinvestite în SUA pentru a crea locuri de muncă, dar nu a specificat suma.<br/><br/>Procesul intervine într-un moment delicat pentru FCA, care lucrează la o fuziune plănuită cu fabricantul francez PSA și negociază un contract de muncă pe patru ani cu UAW. FCA a declarat că se va apăra viguros în timpul procesului: „Suntem uluiți de acțiunea în instanță, atât de conținut, cât și de moment. Nu putem decât presupune că urmărește să perturbe fuziunea cu PSA, ca și negocierile cu UAW”. FCA și PSA au anunțat luna trecută o fuziune 50-50 care va crea al patrulea mare producător din lume, căutând anvergură pentru a face față noilor tehnologii costisitoare și cererii globale în declin.<br/><br/>UAW a abordat-o ultima pe FCA dintre cei trei producători din Detroit pentru negocieri ale contractului de muncă. Muncitorii UAW de la Ford Motor au ratificat un nou contract săptămâna trecută, în vreme ce cei de la General Motors au aprobat o nouă înțelegere la sfârșitul lui octombrie, punând capăt unei greve de 40 de zile.<br/><br/>În proces sunt acuzați trei foști executivi de la FCA care au pledat ca vinovați într-o cercetare federală în curs la UAW și FCA. GM a afirmat că cercetarea, cuplată cu propriile investigații, a condus la deschiderea procesului. Avocatul general al lui GM, Craig Glidden, a afirmat că „presiuni criminale” de la FCA între 2009 și 2015 au făcut ca GM să plătească salarii mai mari decât FCA și i-au permis ultimei să folosească mai mulți muncitori temporari sau mai prost plătiți decât GM.<br/><br/>Plângerea penală pretinde că în conformitate cu prevederile legii federale Racketeer Influenced and Corrupt Organizations Act (RICO) FCA ar fi pasibilă să-i plătească lui GM triplul daunelor provocate, plus dobânzi, sume punitive și onorarii ale avocaților.<br/><br/>UAW este în centrul unei cercetări federale tot mai extinse pentru corupție. Gary Jones, președintele lui UAW care intrase recent în concediu, a demisionat miercuri imediat după ce sindicatul a anunțat că va urmări îndepărtare sa din funcție, a declarat pentru Reuters o sursă. Un purtător de cuvânt de la UAW nu a putut confirma demisia. (Reuters)</p>
    </article>
  </body>
</html>