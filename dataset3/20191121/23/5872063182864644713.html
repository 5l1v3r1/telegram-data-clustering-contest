<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/1560961/seminario-karate-me-upsilous-proskeklimenous-sta-duo-aorakia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-21T23:00:00+00:00"/>
    <meta property="og:title" content="Σεμινάριο καράτε με υψηλούς προσκεκλημένους στα &quot;Δύο Αοράκια&quot;"/>
    <meta property="og:description" content="Εκπαιδευτές από οκτώ χώρες θα διδάξουν στο Yamada-ha Shito-ryu Shukokai karatedo που διοργανώνει ο Παγκρήτιος Σύλλογος Μαχητικών Τεχνών..."/>
  </head>
  <body>
    <article>
      <h1>Σεμινάριο καράτε με υψηλούς προσκεκλημένους στα "Δύο Αοράκια"</h1>
      <address><time datetime="2019-11-21T23:00:00+00:00">21 Nov 2019, 23:00</time> by <a rel="author">Πετρούτσου Μαρία</a></address>
      <p>
        <b>Εκπαιδευτές από οκτώ χώρες θα διδάξουν στο Yamada-ha Shito-ryu Shukokai karatedo που διοργανώνει ο Παγκρήτιος Σύλλογος Μαχητικών Τεχνών...</b>
      </p>
      <p>Ένα διήμερο με πλούσια δράση με αφορμή τα 35 χρόνια καράτε στην Κρήτη πραγματοποιείται το προσεχές Σαββατοκύριακο στο κλειστό Γυμναστήριο στα «Δύο Αοράκια» με διοργανωτή τον Παγκρήτιο Αθλητικό Σύλλογο Μαχητικών Τεχνών. Οι εκδηλώσεις αφορούν σεμινάρια επιμόρφωσης από τους κορυφαίους του Yamada-ha Shito-ryu Shukokai karatedo. Συγκεκριμένα θα διδάξουν εκπαιδευτές από την Ελλάδα, την Ιαπωνία, την Αργεντινή, την Γερμανία, την Αγγλία, την Ουαλία, την Πορτογαλία και την Γαλλία.<br/>«Τον Σεπτέμβρη του 1984 έγινε το πρώτο ουσιαστικό ξεκίνημα για το καράτε στην Κρήτη. Φυσικά υπήρξαν μεταγενέστερα και άλλοι δάσκαλοι με άλλα στιλ και όλοι μαζί έχουμε κάνει εξαιρετική δουλειά πηγαίνοντας το καράτε πολύ πιο ψηλά. Το καράτε στην Κρήτη αυτή τη στιγμή αγγίζει τα παγκόσμια επίπεδα. Έχουμε αθλητές-τριες που έχουν διακριθεί παγκοσμίως όπως είναι η Κέλλυ Κυδωνάκη που θα μας εκπροσωπήσει στην Ολυμπιάδα το 2020», τόνισε στην εκπομπή «Κρήτη Σήμερα» ο Νίκος Καραϊσκάκης(7ο Dan), αρχηγός της Ελληνικής Ένωσης και συνέχισε: «Είναι μεγάλες οι διαφορές από τα πρώτα χρόνια μέχρι σήμερα. Ο κόσμος έχει αναγνωρίσει την ποιότητα του καράτε και αυτό φαίνεται από την προσέλευση των μαθητών ενώ είναι πολλοί και οι μικροί μαθητές».</p>
      <figure>
        <iframe src="https://www.youtube.com/embed/Da5CEJuWDV8" width="640" height="360" data-service="Youtube" scrolling="no"/>
      </figure>
      <p>Για την προοδευτική ανοδική πορεία του καράτε στην Κρήτη μίλησε και ο Ιάπωνας δάσκαλος (9o Dan) Tsutomomu Kamohara, αρχηγός κόσμου και πρόεδρος της οργάνωσης. «Αν κάνουμε μία σύγκριση με το σήμερα, αυτά τα 35 χρόνια, υπήρξε μεγάλη εξέλιξη στο κρητικό καράτε. Στην ποιότητα του καράτε έχει γίνει πολύ μεγάλη πρόοδος».<br/>Υψηλόβαθμα στελέχη του Yamada-ha Shito-ryu Shukokai karatedo θα βρεθούν το επόμενο διήμερο στο Ηράκλειο και ο Δημήτρης Πετράκης (5o Dan), γενικός γραμματέας της παγκόσμιας ένωσης εξηγεί περί τίνος πρόκειται: «Έρχονται οι μεγαλύτεροι βαθμοί απ΄όλο τον κόσμο στην δική μας οργάνωση. Για όσους δεν ξέρουν, ουσιαστικά μετά την μαύρη ζώνη ξεκινάει το καράτε. Σαν να μπαίνεις στο πανεπιστήμιο του καράτε. Από κει αρχίζουμε να καταλαβαίνουμε τι εστί καράτε. Όταν ξεκινάνε τα Dan, μέχρι και το 10ο όπου βέβαια υπάρχουν χρονικά και ηλικιακά όρια». <br/>Στη συνέχεια αφού ο κ. Καραϊσκάκης εξήγησε ότι στο καράτε όλα τα μέλη λειτουργούν ως οικογένεια τόνισε ότι το άθλημα τους είναι κάτι πολύ περισσότερο από μία τέχνη αυτοάμυνας μιας και το ντότζο (χώρος εξάσκασκησης) λειτουργεί ως χώρος μεθοδικής προπόνησης, πνευματικής και ομαδικής εξάσκησης. <br/>Σε ότι αφορά την παρουσία του δάσκαλου Kamoxara στο Ηράκλειο, ο ίδιος τονίζει: «Είμαστε εδώ για να μεταφέρουμε στον κόσμο το πραγματικό νόημα, τη σημασία του καράτε. Το σημαντικό είναι να έχουμε καλή υγεία, να μαθαίνουμε αυτοάμυνα και να μπορούμε να προοδεύουμε ως άνθρωποι». <br/>Μάλιστα ο Δημήτρης Πετράκης θέλησε να συμπληρώσει τον μεγάλο δάσκαλο του καράτε, μεταφέροντας τη φιλοσοφία του για την οργάνωση τους. «Πάντα έλεγε ο δάσκαλος Kamoxara ότι το σημαντικό για εκείνο, ως αρχηγός, είναι να φτιάξει μία παγκόσμια οργάνωση που θα αποτελείται από gentleme, Κυρίους και μετά τεχνίτες… Πρέπει να είμαστε περήφανοι που μας εκπροσωπούν αυτοί οι άνθρωποι. Άνθρωποι με σωστό πρόσωπο στην κοινωνία».</p>
      <figure>
        <img src="https://www.neakriti.gr/files/2019-11-21/KARATE_PHOTO_1.jpg"/>
      </figure>
      <p>Ο Ιάπωνας δάσκαλος λοιπόν μαζί με άλλους επιφανείς εκπαιδευτές θα μεταφέρουν ένα μέρος των πολύτιμων γνώσεων τους στους παρευρισκόμενους. «Τώρα που επέστρεψα στο Ναγκασάκι, μετά από 45 χρόνια στην Γαλλία, μπορώ να αφιερωθώ ώστε να μεταλαμπαδεύσω την ευγενή Ιαπωνική κουλτούρα του καράτε, που είναι ένας καλός συνδυασμός με την ελληνική, στον κόσμο για τα μάθει όλα τα θετικά στοιχεία που πρεσβεύει το παραδοσιακό καράτε».</p>
      <p>Τα σεμινάρια του Yamada-ha Shito-ryu Shukokai karatedo θα πραγματοποιηθούν το Σάββατο 10:00- 13:00 και 17:00- 20:30 και την Κυριακή 10:00-13:00 ενώ για τις 19:00 έχει προγραμματιστεί η επίδειξη παρουσία και επίσημων φορέων. Η είσοδος είναι ελεύθερη για κάθε ενδιαφερόμενο.</p>
      <figure>
        <img src="https://www.neakriti.gr/files/2019-11-21/afissa.jpg"/>
      </figure>
    </article>
  </body>
</html>