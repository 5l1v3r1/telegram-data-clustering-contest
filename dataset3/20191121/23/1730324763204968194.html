<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242705/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-21T23:30:29+00:00"/>
    <meta property="og:title" content="‘โทดิช’ แจงไม่มีเจตนาหมิ่น ‘โค้ชเวียดนาม’ ยืดอกขอโทษหากทำให้เข้าใจผิด"/>
    <meta property="og:description" content="ควันหลงจากเกมที่ทีมชาติไทย ออกไปเสมอ เวียดนาม 0-0 ในฟุตบอลโลก 2022 รอบคัดเลือก โซนเอเชีย รอบสอง กลุ่ม จี เมื่อวันที่ 19 พ.ย.ที่ผ่านมา ซึ่งหลังเกมมีภาพที่ ซาชา โทดิช โค้ชผู้รักษาประตูของ “ช้างศึก” ทำท่าบางอย่างใส่ปาร์ค ฮัง ซอ กุนซือเวียดนาม สร้างความไม่พอใจกับเจ้าตัวที่ปรี่ตรงเข้ามาจะหาเรื่อง ก่อนที่ทุกอย่างจะคลี่คลาย"/>
  </head>
  <body>
    <article>
      <h1>‘โทดิช’ แจงไม่มีเจตนาหมิ่น ‘โค้ชเวียดนาม’ ยืดอกขอโทษหากทำให้เข้าใจผิด</h1>
      <address><time datetime="2019-11-21T23:30:29+00:00">21 Nov 2019, 23:30</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>ควันหลงจากเกมที่ทีมชาติไทย ออกไปเสมอ เวียดนาม 0-0 ในฟุตบอลโลก 2022 รอบคัดเลือก โซนเอเชีย รอบสอง กลุ่ม จี เมื่อวันที่ 19 พ.ย.ที่ผ่านมา ซึ่งหลังเกมมีภาพที่ ซาชา โทดิช โค้ชผู้รักษาประตูของ “ช้างศึก” ทำท่าบางอย่างใส่ปาร์ค ฮัง ซอ กุนซือเวียดนาม สร้างความไม่พอใจกับเจ้าตัวที่ปรี่ตรงเข้ามาจะหาเรื่อง ก่อนที่ทุกอย่างจะคลี่คลาย</p>
      <figure>
        <img src="https://www.thebangkokinsight.com/wp-content/uploads/2019/11/ccc.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>สื่อเวียดนามรายงานว่า สมาคมฟุตบอลเวียดนามได้ส่งเรื่องปัญหาท้ายเกมดังกล่าวไปให้ เอเอฟซี พิจารณาเรียบร้อยแล้วหลังจากมองว่า โทดิช แสดงท่าทีดูหมิ่น และหยามเกียรติ ปาร์ค ฮัง ซอ ล่าสุดโค้ชผู้รักษาประตูชาวเซอร์เบียของทีมชาติไทยยืนยันว่าเขาไม่ได้หมิ่นโค้ชชาวเกาหลีใต้แต่อย่างใด</p>
      <p>โดยระบุว่า เมื่อพิจารณาจากความจริง มีการพูดกันมากมายเกี่ยวกับเหตุการณ์ที่เกิดขึ้นหลังเกมระหว่างเวียดนามกับไทย ผมต้องออกมาและแสดงถึงสิ่งที่ถูกต้องในเหตุการณ์นี้ ทุกอย่างที่เผยแพร่ทางสื่อต่างๆและโซเชียลมีเดียไม่เป็นความจริง โดยเฉพาะอย่างยิ่งไม่มีการเหยียดเชื้อชาติอย่างที่บางสื่อนำเสนอ มีคลิปวิดีโอที่เห็นปฏิกิริยาของผมและทีมงานไทยทั้งหมดชัดเจนที่ม้านั่งสำรองเช่นกัน เราโดนด่าทั้งที่อยู่ในพื้นที่ของเรา ตรงหน้าม้านั่งสำรอง เราทุกคนมีปฏิกิริยา แต่กระแสพุ่งตรงมาที่ผมคนเดียวอย่างที่มีรูปปรากฏออกมา</p>
      <p><b>ผมทำท่าวัดความสูงของโค้ช นั่นคือสิ่งที่สื่อใช้ทำให้เกิดเรื่องอื้อฉาว</b> ถึงแม้จะมีคลิปวิดิโอที่ปฏิเสธเรื่องนี้ได้ เพราะเห็นได้เลยว่าผมทำมือขึ้นลง ผมกำลังคิดว่าเวียดนามตอนนี้อยู่ที่หนึ่งของกลุ่มแต่จะร่วงลงมาในตอนหลัง เพราะไทยจะแซงพวกเขาขึ้นไป ท่าทางของผมในวิดีโอไม่ได้ตั้งใจที่จะทะเลาะหรือดูหมิ่นใคร แต่พูดด้วยรอยยิ้มและทำมือแสดงท่าทางว่าเวียดนามจะหล่นลงมาจากอันดับหนึ่งมาอันดับต่ำกว่าเราในภายหลัง</p>
      <p>
        <b>ผมขอใช้โอกาสนี้ขอโทษคนที่เข้าใจท่าทางของผมผิดความคิดเห็นจากแฟนบอลชาวเวียดนามจำนวนมากที่โจมตีผมโดยได้รับเรื่องที่ไม่จริงจากสื่อ เห็นแค่รูปภาพและไม่รู้ความจริง ตอนนี้คุณได้รู้ความจริงแล้วก็ได้โปรดยอมรับคำขอโทษของผมด้วย</b>
      </p>
      <p>มีเรื่องขัดแย้งและความตึงเครียดระหว่างเราอยู่เสมอ แต่ไม่จำเป็นที่ผมจะไม่บอกความจริงและทำให้ทุกคนโกรธ</p>
      <p>
        <b>ในอาชีพของผม ผมทำงานมาแล้วมากกว่า 400 นัดในเกมลีกและเกมทีมชาติ ผมไม่เคยมีความขัดแย้งกับใครทั้งในฐานะนักเตะและการเป็นโค้ชในภายหลัง ผมยุติธรรมกับเพื่อนร่วมงานและนักเตะของผม และรวมถึงเพื่อนร่วมงานและนักเตะของคู่แข่งด้วย ทั้งหมดนี้คือเรื่องจริง</b>
      </p>
      <p>ต้องขอโทษอีกครั้งสำหรับความวุ่นวายที่สื่อเขียนขึ้นมา ต่อผู้คนและแฟนบอลเวียดนาม, สมาคมฟุตบอลเวียดนาม, ทีมงานและนักเตะเวียดนาม</p>
      <p>
        <b>ด้วยความเคารพ</b>
      </p>
      <p>
        <b>ซาชา โทดิช โค้ชผู้รักษาประตู</b>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242705%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/242947/"/>
        <a href="https://www.thebangkokinsight.com/242753/"/>
        <a href="https://www.thebangkokinsight.com/242574/"/>
        <a href="https://www.thebangkokinsight.com/242092/"/>
      </related>
    </article>
  </body>
</html>