<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904666/verzet-tegen-feyenoord-city-groeit-rotterdammers-fluisteren-over-exit-strategie-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-21T23:14:00+00:00"/>
    <meta property="og:title" content="Verzet tegen Feyenoord City groeit: 'Rotterdammers fluisteren over exit-strategie'"/>
    <meta property="og:description" content="Hoewel Feyenoord al tientallen miljoenen investeerde en De Kuip zelfs als onderpand dient, is de komst van een nieuw stadion allerminst zeker. Volgens Voetbal International 'broeit er iets' in Rotterdam-Zuid, waar zelfs 'wordt gefluisterd over een exit-strategie'. Voor de nieuwe president Toon van Bodegom zou Feyenoord City geen obsessie zijn, al hebben veel mensen met wie hij werkt er wél belang bij. &quot;Van Bodegom is niet gek. Hij weet precies wat hij wil en is realistisch&quot;, zegt sportmarketeer Chris Woerts, voormalig marketing directeur in De Kuip, over de nieuwe Feyenoord-baas tegen VI. &quot;Hij wil gas geven en daarbij is vooral veel geld nodig.&quot;"/>
  </head>
  <body>
    <article>
      <h1>Verzet tegen Feyenoord City groeit: 'Rotterdammers fluisteren over exit-strategie'</h1>
      <address>
        <time datetime="2019-11-21T23:14:00+00:00">21 Nov 2019, 23:14</time>
      </address>
      <p>
        <b>Hoewel Feyenoord al tientallen miljoenen investeerde en De Kuip zelfs als onderpand dient, is de komst van een nieuw stadion allerminst zeker. Volgens Voetbal International 'broeit er iets' in Rotterdam-Zuid, waar zelfs 'wordt gefluisterd over een exit-strategie'.</b>
      </p>
      <p>Voor de nieuwe president Toon van Bodegom zou Feyenoord City geen obsessie zijn, al hebben veel mensen met wie hij werkt er wél belang bij. "Van Bodegom is niet gek. Hij weet precies wat hij wil en is realistisch", zegt sportmarketeer Chris Woerts, voormalig marketing directeur in De Kuip, over de nieuwe Feyenoord-baas tegen <i>VI</i>. "Hij wil gas geven en daarbij is vooral veel geld nodig."</p>
      <p>"En ik snap wel dat het algehele idee van mensen is dat Feyenoord achter de stadionmakers aan zó ver de fuik is ingezwommen, dat je er niet meer uit kunt. Dan zeg ik: beter korte pijn dan lange pijn", aldus Woerts. "Het kost je op korte termijn geld, dat moet dan maar. Wat je nodig hebt, is stabiliteit en een heldere visie."</p>
      <p>Feyenoord zou in een gunstig scenario 25 miljoen euro gegarandeerd krijgen. Veel te weinig om aan te haken bij Ajax, meent Woerts. "Tja, om mee te doen moet dat echt 40 tot 45 miljoen zijn. Je hebt trouwens ook helemaal geen groot stadion meer nodig. Juventus heeft voor dik tweehonderd miljoen al gekozen voor een andere route. Feyenoord moet maar naar één ding kijken; welk stadion levert het grootste spelersbudget op? Voor 25 miljoen moet je dit allemaal niet doen."</p>
      <p>Volgens Woerts heeft Van Bodegom het 'lef' om het hele plan van Feyenoord City af te blazen. "Mijn inschatting is van wel. In sport staat of valt alles bij wel of niet presteren. Het meest loyale publiek komt wel, maar de massa haakt af. We zijn de club van de hoop, altijd geweest, maar zelfs het incasseringsvermogen van een Feyenoord-supporter kent zijn grenzen..."</p>
    </article>
  </body>
</html>