<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.turkiyegazetesi.com.tr/politika/664172.aspx"/>
    <meta property="og:site_name" content="Türkiye Gazetesi"/>
    <meta property="article:published_time" content="2019-11-21T23:11:00+00:00"/>
    <meta property="og:title" content="Cumhurbaşkanı Erdoğan: Gıda güvenliği millî güvenlik gibi"/>
    <meta property="og:description" content="“Milletimizin gıda güvenliğini garanti altına almak, her ülke gibi Türkiye için de bir millî güvenlik meselesi hâline gelmiştir.”"/>
  </head>
  <body>
    <article>
      <h1>Cumhurbaşkanı Erdoğan: Gıda güvenliği millî güvenlik gibi</h1>
      <h2>“Milletimizin gıda güvenliğini garanti altına almak, her ülke gibi Türkiye için de bir millî güvenlik meselesi hâline gelmiştir.”</h2>
      <address>
        <time datetime="2019-11-21T23:11:00+00:00">21 Nov 2019, 23:11</time>
      </address>
      <p>Cumhurbaşkanı Recep Tayyip Erdoğan, küçük ve büyükbaş hayvancılıkta yerli ırkların muhafazasına ve ıslahına yönelik çalışmalara ağırlık vereceklerini belirterek, “Bu anlayışla son bir buçuk senede mecbur kalmadıkça et ithalatı yaptırmadık. Besilik hayvan için kasım ayıyla beraber yeni ithalat müracaatı almıyoruz. İnşallah bu hassasiyetimizi 2020’de de devam ettireceğiz” dedi.<br/>“3. Türkiye Tarım Orman Şûrası” kapanış programında katılımcılara hitap eden Erdoğan, Türkiye’nin tarım ve ormancılığını geliştirmek için şuraya 50 binin üzerinde görüş iletildiğini aktardı. Alınan kararların tarım ve ormancılık sektörünün önümüzdeki beş yılına istikamet çizeceğine işaret eden Erdoğan şunları kaydetti: Arazi toplulaştırma ve sınıflandırma işlemlerini hızlandırarak, bu önemli projeyi 10 yıl içinde tamamlayacağız. Toprak bilgi sistemine dayalı tarımsal arazi kullanım planları hazırlayacağız. Atıl tarım arazilerinin üretime kazandırılması için arazi bankacılığı ve birlikte üretim gibi alternatif modelleri devreye alacağız. “(Ambarın anahtarı kimin elindeyse güç de onun elinde olur) derler. Milletimizin gıda güvenliğini garanti altına almak, her ülke gibi Türkiye için de bir millî güvenlik meselesi hâline gelmiştir. Temel tarım ürünlerinde dışa bağımlı olmak, en az savunma sanayiinde dışa bağımlılık kadar tehlikelidir. Kıtaların ve çıkar mücadelelerinin kesiştiği bir bölgede yer alan bizim gibi bir ülke için bu asla göze alınamayacak bir risktir. Tarım politikalarımızı işte bu gerçeklerin üzerine bina ediyoruz. Ülkemiz için güvenlik riski oluşturacak hiçbir adıma müsaade etmeyeceğiz. Türk tarımını, küresel tarım ve gıda şirketlerinin güdümüne sokacak her türlü teşebbüsün karşısındayız. Türk tarımını küresel şirketlerin sadece kar odaklı çalışan çarkı içinde kesinlikle ezdirmeyeceğiz. Tarımda milli güvenliğimize özellikle öncelik vermeyen her türlü projeye, her türlü dönüşüme, karına-zararına bakmaksızın karşı olduğumuzu altını çizerek bir defa daha ifade etmek istiyorum.</p>
      <p><b>"DEVLET YALAN SÖYLEMEZ"</b><br/>Çiftçilere bugüne kadar toplamda 137,7 milyar lira tutarında tarımsal destek verdiklerini bildiren Erdoğan, şu değerlendirmelerde bulundu: 2020 yılı bütçesinin yüzde 54,5’ini tarımsal desteklere ayırdık. Yani bir önceki yıla göre, tarımsal desteklerimizi yüzde 36,7 oranında artırdık. Tarımsal Gayri Safi Yurt İçi Hasılamız, 37 milyar liradan 213 milyar liraya ulaştı. Şimdi ana muhalefetin başı zaman zaman çıkıyor saçma sapan bir şeyler konuşuyor. Benim rakamlarım resmî rakamlardır. Gazete kupürlerinden toplanan rakamlar değildir. Devlet yalan söylemez. Biz tarımsal hasılada dünyada yedinci, Avrupa’da ise birinci sıradayız.</p>
      <p> </p>
      <p>20 yıl önce ‘Acaba Avrupa’da, Amerika’da nerede tohum buluruz da biz bunu çiftçimize dağıtırız’ diye koşturup duruyorduk. Şimdi neredeyiz? Tohum ihracatımızı, 11 kat artırarak 102 bin tona, ihracat rakamımızı ise 152 milyon dolara yükselttik. Bu dönemde, alan bazında tarımsal üretimin yerli tohumdan karşılanma oranı ise yüzde 80 oldu. ATA Tohumu Projesi ile ülkemiz gen kaynaklarını oluşturan bitki çeşitlerinin koruma altına alınmasını sağlıyoruz. Dünyanın üçüncü büyük tohum gen bankasını, 250 bin örnek kapasitesiyle Ankara’da hizmete açtık. Bugün itibarıyla gen bankasında 3 bin 400 türe ait 121 bin örnek muhafaza altındadır.</p>
      <p> </p>
    </article>
  </body>
</html>