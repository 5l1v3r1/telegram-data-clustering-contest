<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641280/%D9%87%D9%88%D8%A7%D9%88%DB%8C-%D8%A8%D8%B1%D8%A7%DB%8C-%D8%B3%D9%87-%D9%85%D8%A7%D9%87-%D8%AF%DB%8C%DA%AF%D8%B1-%D9%85%D8%B9%D8%A7%D9%81%DB%8C%D8%AA-%D8%AA%D8%AD%D8%B1%DB%8C%D9%85-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-21T23:00:00+00:00"/>
    <meta property="og:title" content="هواوی برای سه ماه دیگر، معافیت تحریم دریافت کرد"/>
    <meta property="og:description" content="هواوی هنوز تحت فشارهای تحریم آمریکا و کشورهای دیگر قرار دارد، اما معافیت سه‌ماهه تا اجرای نهایی تمام تحریم‌های اقتصادی به آن‌ها اعطا شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641280/%D9%87%D9%88%D8%A7%D9%88%DB%8C-%D8%A8%D8%B1%D8%A7%DB%8C-%D8%B3%D9%87-%D9%85%D8%A7%D9%87-%D8%AF%DB%8C%DA%AF%D8%B1-%D9%85%D8%B9%D8%A7%D9%81%DB%8C%D8%AA-%D8%AA%D8%AD%D8%B1%DB%8C%D9%85-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF">هواوی برای سه ماه دیگر، معافیت تحریم دریافت کرد</a>
      </h1>
      <h2>هواوی هنوز تحت فشارهای تحریم آمریکا و کشورهای دیگر قرار دارد، اما معافیت سه‌ماهه تا اجرای نهایی تمام تحریم‌های اقتصادی به آن‌ها اعطا شده است.</h2>
      <address><time datetime="2019-11-21T23:00:00+00:00">21 Nov 2019, 23:00</time> by <a rel="author">بولتن نیوز | bultannews.com</a></address>
      <p><b>گروه IT: هواوی</b> مجددا از دولت آمریکا مهلت دریافت کرد. شرکت چینی که قبلا از سوی<b> ترامپ</b> محکوم به تحریم و ممنوعیت فروش کالا در آمریکا شده بود، مجددا فرصت ارائه‌ی محصول و به‌روزرسانی نرم‌افزاری دریافت کرد. اخبار جدید براساس اسنادی منتشر می‌شود که وزارت بازرگانی آمریکا ارائه داد.   <br/>به گزارش بولتن نیوز به نقل از زومیت،<b> ایالات متحده‌ی آمریکا</b> از ابتدای سال جاری به دلیل آنچه جاسوسی الکترونیکی خوانده شد، محدودیت خرید تجهیزات از شرکت‌های خارجی را اعمال کرد. تصمیم مذکور، به‌صورت مستقیم هواوی را هدف گرفته بود. مقام‌های آمریکایی اعتقاد داشتند<b> دولت چین</b>، از شرکت هواوی برای جاسوسی از آن‌ها سوءاستفاده می‌کند. مدیران هواوی نیز از همان روزها و ماه‌های ابتدایی، هرگونه فعالیت غیرقانونی و جاسوسی را تکذیب می‌کردند.<br/><br/>پس از اعلام اولیه‌ی تحریم، هواوی و زیرمجموعه‌هایش مجوزهای اولیه برای فعالیت در آمریکا دریافت کردند. فرصت ۹۰ روزه‌ی اول، در پایان ماه اوت به اتمام رسید، اما <b>ویلبر راس</b>، وزیر بازرگانی آمریکا فرصتی دیگر به هواوی داد که البته بیشتر با هدف کمک به شرکت‌های آمریکایی بود. درواقع او به اپراتورهای وابسته به هواوی امکان داد تا تجهیزات خود را در مهلت معین، تغییر دهند.<br/><br/>فرصت دوم هواوی برای ادامه‌ی فعالیت در آمریکا، در روزهای آتی به پایان می‌رسد. طبق گزارش منتشرشده، اسناد نشان می‌دهند که آمریکایی‌ها یک فرصت اضافه‌ی دیگر به هواوی اهدا خواهد کرد. باتوجه به فرصت جدید، احتمالا محدودیت‌های نهایی از<b> ۱۶ فوریه‌ی سال ۲۰۲۰</b> شروع خواهند شد.<br/><br/><b>سخنگوی هواوی</b> در واکنش به خبر منتشرشده، طی یک بیانیه اعلام کرد:<br/><br/>افزایش مجوز موقت، تأثیر زیادی روی کسب‌وکار هواوی نخواهد داشت. این تصمیم، واقعیت امر یعنی <b>رفتار ناعادلانه</b> نسبت به هواوی را به‌هیچ‌وجه تغییر نمی‌دهد.<br/><br/>جدیدترین تأخیر در اجرای تحریم‌های هواوی، هم‌زمان با افزایش مذاکرات تجاری بین آمریکا و چین اعلام شد. به‌هرحال کارشناسان هر دو کشور در شرایط کنونی نظرهای گوناگونی نسبت به آینده‌ی<b> درگیری‌های تجاری</b> دارند، اما ترامپ می‌گوید سرنوشت هواوی به مذاکرات تجاری با چین، گره خورده است.</p>
    </article>
  </body>
</html>