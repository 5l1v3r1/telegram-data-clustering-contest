<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-21T23:46:00+00:00"/>
    <meta property="og:title" content="Адвокат родин героїв Небесної сотні оголосила голодування"/>
    <meta property="og:description" content="Євгенія Закревська, адвокат родин героїв Небесної сотні, оголосила голодування, вимагаючи прийняття ВР поправки, яка дозволить продовжити розслідування справ Майдану після втрати Генпрокуратурою слідчих функцій. "/>
  </head>
  <body>
    <article>
      <h1>Адвокат родин героїв Небесної сотні оголосила голодування</h1>
      <h2>Євгенія Закревська, адвокат родин героїв Небесної сотні, оголосила голодування, вимагаючи прийняття ВР поправки, яка дозволить продовжити розслідування справ Майдану після втрати Генпрокуратурою слідчих функцій. </h2>
      <address>
        <time datetime="2019-11-21T23:46:00+00:00">21 Nov 2019, 23:46</time>
      </address>
      <p>Про це Закревська заявила в ефірі програми «Право на владу» на телеканалі «1+1», повідомляє кореспондент Укрінформу.</p>
      <p>«Я відсьогодні, коли припинилося це розслідування, не буду їсти - до того часу, поки не приймуть поправку, не створять це управління (в ДБР – ред.) і не переведуть туди всіх слідчих (які займалися справами Майдану – ред.), я вам це обіцяю», - сказала Закревська.</p>
      <p>Вона нагадала, що розслідування справ Майдану зупинилося, в тому числі через те, що Верховна Рада не ухвалила поправки до закону про <a href="https://www.ukrinform.ua/tag-derzburo-rozsliduvan">ДБР</a>, внаслідок чого не було створено спеціального управління, до якого б перевели слідчих Генпрокуратури, що займалися цими справами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819789-advokati-vimagaut-pozacergovo-sklikati-radu-sob-zberegti-slidstvo-u-spravah-majdanu.html">Справи Майдану: адвокати вимагають позачергово скликати Раду</a>
      </blockquote>
      <p>Як відомо, розслідуванням справ Майдану займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформовано.</p>
      <p>У вересні в ГПУ створили департамент процесуального керівництва у кримінальних провадженнях про злочини, скоєні у зв'язку з масовими протестами у 2013–2014 роках, до нього ввійшли три відділи.</p>
      <p>До кінця листопада більшу частину справ про події на Євромайдані мали передати для розслідування до ДБР, а також СБУ, Нацполіцію і НАБУ. У ГПУ повідомляли, що співробітникам управління спеціальних розслідувань запропонували або перейти на роботу в ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823116-u-spravah-majdanu-gpu-povidomila-pro-pidozru-163-pravoohoroncam.html">У справах Майдану ГПУ повідомила про підозру 163 правоохоронцям</a>
      </blockquote>
      <p>15 листопада Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</p>
      <p>
        <i>Фото: Євгенія Закревська, Facebook</i>
      </p>
    </article>
  </body>
</html>