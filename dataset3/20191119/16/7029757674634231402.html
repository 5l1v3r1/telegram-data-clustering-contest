<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/i-sobstvenikat-i-shofyorat-na-kolata-sa-v-sistemata-bonus-malus.html"/>
    <meta property="og:site_name" content="News.bg"/>
    <meta property="article:published_time" content="2019-11-19T16:16:08+00:00"/>
    <meta property="og:title" content="И собственикът, и шофьорът на колата са в системата &quot;бонус-малус&quot;"/>
    <meta property="og:description" content="Започва се от &quot;неутрален&quot; клас за &quot;бонус-малус&quot;"/>
  </head>
  <body>
    <article>
      <h1>И собственикът, и шофьорът на колата са в системата "бонус-малус"</h1>
      <address>
        <time datetime="2019-11-19T16:16:08+00:00">19 Nov 2019, 16:16</time>
      </address>
      <p><b>Публикуваха предложения модел за системата "бонус-малус" на страницата на Комисията за финансов надзор (КФН) за обществено обсъждане</b>, съобщиха от КФН.</p>
      <p>Отговорни за проекта на системата "Бонус-малус" са три институции: Комисията за финансов надзор (<b>КФН</b>), Министерството на вътрешните работи (<b>МВР</b>) и Министерството на транспорта, информационните технологии и съобщенията (<b>МТИТС</b>). В подготовката участва и Държавна агенция "<b>Безопасност на движението по пътищата</b>".</p>
      <p>От днес, 19 ноември 2019 г., <b>в едномесечен срок, трите институции, ще приемат писмени предложения от всички заинтересовани страни в обществото</b>.</p>
      <p>Припомняме, че при представянето на предложението за системата "бонус-малус" през 2018 г., <a href="https://news.bg/politics/po-evtina-grazhdanska-otgovornost-pri-bonus-malus-obeshtavat-ot-kfn.html">КФН обеща по-евтина Гражданска отговорност</a>. И обещанието, и самото предложение обаче <a href="https://news.bg/finance/shte-poskapva-li-zastrahovkata-grazhdanska-otgovornost.html">не бяха посрещнати с доверие</a> от страна и на застрахователите.</p>
      <p>За да се осигурят равнопоставени условия на всички участници в системата "Бонус-малус" се предлага да бъдат предвидени само нарушенията и престъпленията, извършени след 01 януари 2020 г.</p>
      <p>Системата "Бонус-малус", съгласно предложения проект ще има два етапа. Първият етап е, когато влизат в сила разпоредбите за отчитанена извършените административните нарушения, заложени като фактори за определяне на "бонус-малус" класа на водача и собственика на колата от 01 януари 2020 г.</p>
      <p>Вторият етап е <b>влизане в сила на разпоредбите, които регулират определянето на "Бонус-малус</b>" класа на водача и собственика на колата и коригирането със съответния коефициент на индивидуалната застрахователна полица от 01 януари 2021 г. </p>
      <p>За да се избегне привилегировано третиране или дискриминация се предлага системата да е еднаква <b>в случаите на моторни превозни средства, собственост на физически лица</b>, юридически лица, държавата и общините.</p>
      <p>Според предложения модел носители на "Бонус-малус" класа са на самостоятелно основание собственикът и шофьорът на автомобила.</p>
      <p><b>Предлага се собственикът да бъде носител на класа за "бонус-малус"</b><b> за всяка отделна кола</b>. По такъв начин извършените нарушения с конкретния автомобил няма да натоварват други коли, притежавани от същия собственик и ще се избегне ефектът на разпростиране.</p>
      <p>С придобиването на моторното превозно средство се предвижда новият собственик да се класифицира в базов "<b>неутрален" клас за "бонус-малус</b>", който е равен на базовата застрахователна премия на застрахователя, съгласно тарифата без корекции. </p>
      <p>За да се избегне заобикаляне на системата, чрез фиктивно прехвърляне на автомобила и неговото повторно придобиване от същия собственик с цел изчистване на натрупани "малуси", се предлага, <b>ако колата бъде закупена от същия собсвтеник, да се вземат предвид натрупаните "малуси" през предишните периоди на притежани</b>е при прилагане на правилата за преход. Целта <b>е </b><b>собственикът да се окаже в същия "бонус-малус" клас, който би имал, ако собствеността върху моторното превозно средство не е била прехвърляна</b>.</p>
      <p>Предложението е шофьорът също да е носител на клас "бонус-малус", защото <b>поведението на водача е основният фактор за причиняване на </b><b>катастрофи</b>. Целта на предлаганата система е <b>да противодейства на рисковото поведение на водачите на превозни средства при движението им по пътищата</b>. </p>
      <p>За да може да се отчита "бонус-малус" класът на водача се прави предложение за промени в законодателството. Предвижда се всички шофьори, включително и собственикът на колата, да се вписват в застрахователната полица "Гражданска отговорност".</p>
      <p><b>Ако не бъдат вписани всички шофьори, се предвижда да има административно наказание</b>, както за водача, така и за собственика на автомобила.</p>
      <p>Изключения се правят за шофьорите на линейки, превозни средства със специален режим на движение, собственост на МВР и др. подобни, които имат право да ползват специален режим на движение. <b>Изключението засяга и автомобил, собственост или е предоставено за ползване от лице</b>, което е внедрило система за управление на пътната безопасност БДС ISO 39001, както и шофьорите на учебни автобуси или курсисти за шофиране. </p>
      <p>Това, че не се вписват в полицата, не значи, че шофьорите на тези служебни автомобили се освобождават от системата "бонус-малус". Тяхната система бонус-малус ще се пренася от служебния, на личния им автомобил.</p>
      <p>"Предлага се "бонус-малус" <b>класът на водача да се определя към момента на вписване в застрахователната полица, като се отчитат административните нарушения и престъпления, установени с влезли в сила наказателни постановления, фишове, електронни фишове и присъди към момента на вписването в застрахователната полица</b>", пишат авторите на системата.</p>
      <p>Предложението е при първо вписване в застрахователна полица водач, за който няма информация за влезли в сила такива актове за налагане на наказания да се определя базов "неутрален" клас <b>за "бонус-малус"</b>. </p>
      <p>В проекта се предлагат две алтернативни скали за "бонус-малус": едната с 15 (петнадесет класа) при базов "неутрален" клас 6, пет класа "бонус" и девет класа малус. При нея в най-облагодетелстващия "бонус" клас се реализира отстъпка от 23% от базовата премия а в най-утежняващия "малус" клас се реализира увеличение от 400 % на базовата премия.</p>
      <p>Втората скала съдържа 20 (двадесет класа) при базов "неутрален" клас 8, седем класа "бонус" и дванадесет класа малус. При нея в най-облагодетелстващия "бонус" клас се реализира отстъпка от 25% от базовата премия, а <b>в най-утежняващия "малус" клас се реализира увеличение от 400 % на базовата премия</b>.</p>
      <p>И двете предложени скали са разработени от консултанта и на база на изчисления индекс на издръжливост са сред най-балансираните от всичките единадесет предложени варианта. Скалата на "<b>бонус-малус</b>" класовете заедно с коефициентите за промяна на базовата застрахователна премия се определят в Приложение № 2 към проекта на наредба.</p>
      <p>На сайта на КФН може да бъде разгледан целият пакет документи, включващ проект на Наредба за системата "Бонус-малус" по задължителна застраховка "Гражданска отговорност" на автомобилистите. Там е поместен и проект за последващи промени в <b>Наредба № 49 от 16.10.2014 г. за задължителното застраховане по застраховки "Гражданска отговорност" на автомобилистите</b> и "Злополука" на пътниците в средствата за обществен превоз, мотивите към направените предложения: https://www.fsc.bg/bg/normativna-uredba/obshtestveni-konsultatsii/</p>
      <p>Предложенията за системата бонус-малус могат да бъдат отправени на телефон, КФН: 0800 44 444 и мейл КФН: bonus-malus@fsc.bg</p>
    </article>
  </body>
</html>