<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22793/pri-svetem-tomazu-slovesno-odprli-nov-medgeneracijski-center.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-19T16:25:00+00:00"/>
    <meta property="og:title" content="Pri Svetem Tomažu slovesno odprli nov Medgeneracijski center"/>
    <meta property="og:description" content="V četrtek, 14. novembra, je Občina Sveti Tomaž v telovadnici osnovne šole Sveti Tomaž pripravila svečanost ob otvoritvi Medgeneracijskega centra Sveti Tomaž, katerega se je udeležilo okrog 500 obiskovalcev. Prireditev se je pričela ob 16. uri s himno, ki jo je odigrala godba glasbene šole Ormož. Sledili so pozdravi ..."/>
  </head>
  <body>
    <article>
      <h1>Pri Svetem Tomažu slovesno odprli nov Medgeneracijski center</h1>
      <h2>V centru bo poskrbljeno za najstarejše na jesen življenja, predvideva pa se tudi do 17 novih delovnih mest</h2>
      <address><time datetime="2019-11-19T16:25:00+00:00">19 Nov 2019, 16:25</time> by <a rel="author">Ivan Trunk</a></address>
      <figure>
        <img src="https://www.prlekija-on.net/uploaded/2019_11/pri-svetem-tomazu-slovesno-odprli-medgeneracijski-center_1574176951.jpg"/>
        <figcaption>Odprtje Medgeneracijskega centra pri Svetem Tomažu</figcaption>
      </figure>
      <p>V četrtek, 14. novembra, je Občina Sveti Tomaž v telovadnici osnovne šole Sveti Tomaž pripravila svečanost ob otvoritvi Medgeneracijskega centra Sveti Tomaž, katerega se je udeležilo okrog 500 obiskovalcev. Prireditev se je pričela ob 16. uri s himno, ki jo je odigrala godba glasbene šole Ormož. Sledili so pozdravi in govori povabljenih gostov. Najprej je zbrane pozdravil in nagovoril <b>Mirko Cvetko</b> župan Občine Sveti Tomaž, nato so spregovorili še <b>Bojan Burgar</b> direktor Centra za starejše občane Ormož, <b>Jaka Bizjak</b> predstavnik Skupnosti Socialnih zavodov Slovenije, <b>Gregor Resman</b> predstavnik Ministrstva za delo, družino, socialne zadeve in enake možnosti, <b>Danijel Vrbnjak</b> župan Občine Ormož, <b>Jurij Borko</b> župan Občine Središče ob Dravi in <b>Alojz sok</b> bivši župan Občine Ormož.</p>
      <p>Na svečanosti so pripravili tudi kulturni program, kjer so nastopili mešani otroški pevski zbor Osnovne šole Sveti Tomaž, mešani pevski zbor Društva upokojencev Sveti Tomaž in Pihalna godba glasbene šole Ormož. Po končani svečanosti so gostje in obiskovalci odšli pred Medgeneracijski center, kjer je domači župnik <b>Tomislav Roškarič</b> opravil blagoslov centra, sledilo pa še je svečano odprtje centra s prerezom traku. Sledil je ogled doma ter pogostitev gostov in obiskovalcev, katerega so opravile članice Društva gospodinj Sveti Tomaž.</p>
      <p>Program na svečanosti je vodila <b>Mateja Hržič</b>.</p>
      <h3>»Poskrbeli smo za najmlajše, dajmo narediti korak naprej še za naše starejše«</h3>
      <p>Župan <b>Mirko Cvetko</b> nam je ob tem še povedal: "<i>Dobrih 5 let je od takrat, ko so med nami pričele tleti želje po skrbi za naše prebivalce v jeseni življenja. Tako preprosto smo si rekli, glejte, poskrbeli smo za najmlajše z izgradnjo novega vrtca, dajmo narediti korak naprej še za naše starejše.</i></p>
      <p>
        <i>K temu nas je še posebej navdihnilo bridko spoznanje, da se starostnik, ki sam ne more poskrbeti za svoje življenje enostavno mora posloviti iz svojega domačega kraja, ki ga povečini nikoli več ne vidi. O kako žalostni so bili obiski po različnih domovih, kjer so bivali naši občani in smo jih ob priložnosti tudi obiskali. Stisk roke ob slovesu in solza v očeh je povedala več kot zmore tisočero besed.</i>
      </p>
      <p>
        <i>S soglasjem vseh treh občin Sveti Tomaž, Ormož in Središče ob Dravi ter Centra za starejše občane Ormož smo Tomaževčani stopili na želeno pot, ki nas je preko različnih čeri pripeljala do tako pomembne pridobitve. Naša želja je bila umestitev centra za starejše v samem centru Svetega Tomaža, bolje rečeno v objekt stare šole. Ob predstavitvi te ideje pa smo naleteli na težavo, saj nam Zavod za spomeniško varstvo Maribor ni dovolil nikakršnih posegov v arhitekturo objekta, kar pa bi bil pogoj za doseganje normativnih pogojev gradnje takšnega objekta. Pred nami je bila tako zahtevna naloga, kje umestiti objekt v prostor na način in pod pogoji, ki jih omogoča občinski prostorski akt. Možnost umestitve objekta je tako postala prav na kraju, kjer danes stoji zadevni objekt. S sprejetjem podrobnega prostorskega načrta in potrebnim odkupom zemljišč se je pričelo s postopki, ki so pripeljali zgodbo našega objekta do popolne uresničitve.</i>
      </p>
      <p>
        <i>Za delovanje Medgeneracijskega centra pri Svetem Tomažu je CSO Ormož dobil podeljeno Koncesijo s strani Ministrstva da delo, družino in enake možnosti Ljubljana.</i>
      </p>
      <p>
        <i>Natanko leto dni je od takrat, ko so se pričela gradbena dela s pomočjo katerih je objekt počasi a vztrajno dobival svojo podobo. V njem so se zvrstili številni izvajalci, ki so pridobljena dela opravili vzorno. Glavni izvajalec je tako bilo Cestno podjetje Ptuj z podizvajalci, med ostalimi pa naj omenim še; podjetje MIX iz Ptuja, Lesnina Ljubljana, Atlas oprema, podjetje Soča oprema, Slikarstvo Jurkovič iz Ormoža ter keramičarstvo Kosajnč iz Miklavža pri Ormožu, Podjetje ART POD iz Maribora, Grad Trgo iz Savec, ter Komunalno podjetje iz Ormoža.</i>
      </p>
      <p>
        <i>In kje iskati odgovor na pomenljiv naslov objekta, ki smo ga poimenovali »Medgeneracijski center«? Naše skupno zavedanje je usmerjeno v preprosto dejstvo, da človek v jeseni življenja ne potrebuje le zdravja, kar je sicer izrednega pomena, ampak potrebuje sočloveka s katerim bo ohranjal potreben stik z zunanjim svetom in tistim življenjem, kateremu je bil predan skozi svoja aktivna leta.</i>
      </p>
      <p><i>S tem namenom smo kot občina vstopili kot soinvestitor izgradnje doma, ter za potrebno druženje in prijaznejšo bivanje prihajajočih stanovalcev poskrbeli za večnamenski prostor v mansardi objekta, ki smo ga enostavno poimenovali mesto medgeneracijskega druženja. Da bo to povezovanje doseglo svoj želeni cilj je v tem istem mansardnem prostoru poskrbljeno za umestitev zdravstvene ambulante, v kateri bo svoj nov prostor našla tako zobozdravstvena ambulanta kot ambulanta splošnega zdravnika</i>."</p>
      <h3>Predvideva se do 17 novih delovnih mest</h3>
      <p>Medgeneracijski center Sveti Tomaž meri dobrih 1200 m2 in je zgrajen v treh etažah. Dve etaži - pritličje in 1. nadstropje je namenjeno za domsko oskrbo, mansarda pa za potrebe Zdravstvene ambulante in za medgeneracijsko povezovanje. Premore 16 sob z 32 ležišči ter vse ostale prostore potrebne za delovanje. Ob polni zasedenosti doma se predvideva do 17 novih delovnih mest.</p>
      <p>Vrednost investicije je določena na podlagi sklenjenih pogodb s posameznimi izvajalci, kar znese v skupni vrednosti 1,85 milijona evrov. V ceno investicije je vključen objekt kot celota skupaj s pripadajočo okolico.</p>
    </article>
  </body>
</html>