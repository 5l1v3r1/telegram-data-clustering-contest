<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/gurtziya-dyshi-migranti-1618363.html"/>
    <meta property="og:site_name" content="Cross"/>
    <meta property="article:published_time" content="2019-11-19T16:05:00+00:00"/>
    <meta property="og:title" content="Премиерът на Гърция: ЕС ни третира като паркинг за мигранти"/>
    <meta property="og:description" content="/КРОСС/ Премиерът на Гърция обвини днес Европейския съюз, че третира страните на външните граници на организацията като удобни места за паркиране на мигранти, предаде АФП, позовавайки се на негово интервю."/>
  </head>
  <body>
    <article>
      <h1>Премиерът на Гърция: ЕС ни третира като паркинг за мигранти</h1>
      <address>
        <time datetime="2019-11-19T16:05:00+00:00">19 Nov 2019, 16:05</time>
      </address>
      <p>/КРОСС/ Премиерът на Гърция обвини днес Европейския съюз, че третира страните на външните граници на организацията като удобни места за паркиране на мигранти, предаде АФП, позовавайки се на негово интервю.</p>
      <p>Кириакос Мицотакис каза през германския в. „Ханделсблат“, че ЕС „игнорира проблема“ с растящия брой мигранти в Гърция.</p>
      <p>Около 1350 души пристигнаха на гръцките егейски острови между петък и понеделник, сочат данните на гръцката брегова охрана. Те се добавят към над 32 000 души, които вече живеят в мизерни условия на Лесбос, Самос, Лерос, Хиос и Кос, където центровете имат общ капацитет за настаняване на 6200 души.</p>
      <p>„Не може да продължава така. Европа гледа на страните на пристигане, като Гърция, като на удобен паркинг за бежанци и мигранти. Това европейска солидарност ли е? Не! Не мога повече да приемам това“, казва Мицотакис, който стана премиер през юли.</p>
      <p>Той отправи критики и към Турция, като каза, че президентът Реджеп Ердоган се „опитва да използва миграцията като лост за натиск над Европа и постигане на отстъпки“.</p>
      <p>В началото на ноември Ердоган каза, че ще „отвори портата“ за милиони бежанци, държани в лагери в Турция, ако ЕС критикува неговата офанзива в държаните от кюрдите райони в Северна Сирия. Това бе поредната заплаха от серията подобни.</p>
      <p>„Честно казах на президента Ердоган, че не може да злоупотребява с мигрантите и бежанците като инструмент, ако иска да има добросъседски отношения с Гърция“, казва Мицотакис в интервюто.</p>
      <p>В началото на октомври той обяви, че до края на декември 20 000 души ще бъдат преместени от островите в континенталната част на Гърция, за да се облекчи състоянието на препълнените лагери.</p>
    </article>
  </body>
</html>