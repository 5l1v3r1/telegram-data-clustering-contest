<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259846/aytarxikos-katiforos-epithesi-syriza-sti-nd-meta-to-dimosieyma-gia-paranomes-parakoloythiseis-tis-asfaleias"/>
    <meta property="og:site_name" content="LiFO"/>
    <meta property="article:published_time" content="2019-11-19T16:40:00+00:00"/>
    <meta property="og:title" content="«Αυταρχικός κατήφορος»: Επίθεση ΣΥΡΙΖΑ στη ΝΔ μετά το δημοσίευμα για παράνομες παρακολουθήσεις της Ασφάλειας"/>
    <meta property="og:description" content="Επίθεση στη Νέα Δημοκρατία εξαπέλυσε ο ΣΥΡΙΖΑ, με αφορμή σημερινό αποκλειστικό ρεπορτάζ της Εφημερίδας των Συντακτών, για παράνομες παρακολουθήσεις πολιτών μέσω συσκευών γεωεντοπισμού από την Ασφάλεια"/>
  </head>
  <body>
    <article>
      <h1>«Αυταρχικός κατήφορος»: Επίθεση ΣΥΡΙΖΑ στη ΝΔ μετά το δημοσίευμα για παράνομες παρακολουθήσεις της Ασφάλειας</h1>
      <h2>Επίθεση στη Νέα Δημοκρατία εξαπέλυσε ο ΣΥΡΙΖΑ, με αφορμή σημερινό αποκλειστικό ρεπορτάζ της Εφημερίδας των Συντακτών, για παράνομες παρακολουθήσεις πολιτών μέσω συσκευών γεωεντοπισμού από την Ασφάλεια</h2>
      <address><time datetime="2019-11-19T16:40:00+00:00">19 Nov 2019, 16:40</time> by <a rel="author">NEWSROOM</a></address>
      <p>
        <b>Επίθεση στη Νέα Δημοκρατία εξαπέλυσε ο <a href="https://www.lifo.gr/tags/%CE%A3%CE%A5%CE%A1%CE%99%CE%96%CE%91">ΣΥΡΙΖΑ</a>, με αφορμή σημερινό δημοσίευμα της Εφημερίδας των Συντακτών, για παράνομες παρακολουθήσεις πολιτών μέσω συσκευών γεωεντοπισμού από την Ασφάλεια.</b>
      </p>
      <p>Στο άρθρο με τίτλο «Ασφαλίτες βάζουν κοριούς γεωεντοπισμού σε οχήματα διαδηλωτών», η εφημερίδα επικαλείται μαρτυρίες «διαδηλωτών και ατόμων που δραστηριοποιούνται πολιτικά πως βρίσκουν συσκευές εντοπισμού GPS κολλημένες στα αυτοκίνητα ή τις μοτοσικλέτες τους». Σύμφωνα με τον αρθρογράφο, οι κοριοί τοποθετούνται «από άτομα της Ασφάλειας τα οποία περιεργάζονται τα οχήματα δήθεν... αδιάφορα, ιδιαίτερα κατά τη διάρκεια διαδηλώσεων» και στο εσωτερικό των κοριών υπάρχει κάρτα SIM.</p>
      <figure>
        <img src="https://www.lifo.gr/uploads/image/1569624/siriza-nd-paranomes-parakolouthiseis-asfaleia_1.jpg"/>
        <figcaption>Φωτογραφία από Εφημερίδα των Συντακτών</figcaption>
      </figure>
      <p>
        <b>ΣΥΡΙΖΑ: «Αποκορύφωμα της ακραίας καταστολής»</b>
      </p>
      <p>«Η σημερινή αποκάλυψη της "Εφημερίδας των Συντακτών" για τις παράνομες παρακολουθήσεις πολιτών, μέσω συσκευών γεωεντοπισμού, συνιστά το αποκορύφωμα μιας σειράς πρακτικών ακραίας καταστολής της κυβέρνησης της Νέας Δημοκρατίας», σημειώνει η Κουμουνδούρου.</p>
      <p>«Η ελληνική κοινωνία παρακολουθεί ανήσυχη τον αυταρχικό κατήφορο της κυβέρνησης: την απρόκλητη άσκηση βίας ακόμα και κατά γονιών ανήλικων συλληφθέντων χθες στην Ευελπίδων, την επίθεση σε φοιτητές και φοιτήτριες στην ΑΣΟΕΕ, τις βίαιες συλλήψεις και τον ξυλοδαρμό περαστικών και πολιτών χωρίς καμία αιτία. Η κυβέρνηση της Ν.Δ. αναβιώνει πρακτικές που παραπέμπουν σε σκοτεινές εποχές. Ως εδώ».</p>
      <p>Ο ΣΥΡΙΖΑ καλεί τον Μιχάλη Χρυσοχοΐδη να απαντήσει για το αν γνωρίζει την «παράνομη πρακτική της παρακολούθησης πολιτών μέσω συσκευών γεωεντοπισμού» και κατά πόσο «καλύπτει, πολιτικά και υπηρεσιακά, την πρακτική των ΜΑΤ να επιτίθενται βίαια, και δίχως να έχει προηγηθεί πρόκληση, σε πολίτες».</p>
      <p>«Προτίθεται να κάνει κάτι για τις καταγγελίες, που όλο πυκνώνουν, για πρακτικές της αστυνομίας που παραβιάζουν τα ατομικά και κοινωνικά δικαιώματα; Δεν πρόκειται να επιτρέψουμε στον κ. Μητσοτάκη και την κυβέρνηση του να καταλύσει κάθε έννοια κράτους δικαίου», καταλήγει το κόμμα της αξιωματικής αντιπολίτευσης.</p>
    </article>
  </body>
</html>