<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/gerb-predlaga-tsatsarov-za-shef-na-kpkonpi-407127.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="ГЕРБ предлага Цацаров за шеф на КПКОНПИ"/>
    <meta property="og:description" content="Обединените патриоти подкрепят кандидатурата"/>
  </head>
  <body>
    <article>
      <h1>ГЕРБ предлага Цацаров за шеф на КПКОНПИ</h1>
      <address><time datetime="2019-11-19T16:30:00+00:00">19 Nov 2019, 16:30</time> by <a rel="author">Редактори</a></address>
      <p>Шефката на парламентарната група на ГЕРБ Даниела Дариткова обяви на пресконференция в парламента, че ГЕРБ издига кандидатурата на настоящия главен прокурор Сотир Цацаров за председател на антикорупционната комисия. Към подкрепящите кандидатурата се обявиха и от Обединените патриоти.</p>
      <p>Мандатът на Цацаров като обвинител номер едно изтича през януари, което означава, че той ще бъде свободен да заеме шефското място в КПКОНПИ.</p>
      <p>„Днешната ни пресконференция е във връзка с номинацията, която сме предложили за председател на КПКОНПИ. Съгласно чл. 8, ал. 2 от Закона, за председател на комисията се избира български гражданин с високи професионални и нравствени качества, който има висше юридическо образование и най-малко 10 години юридически стаж. За нас е важно борбата с корупцията да бъде успешна, защото това касае както интересите на българските граждани, така и интереса на страната. Създаването на икономическа стабилност и среда, която е лишена и освободена от корупция, привлича инвеститори, днес фактите говорят в тази посока. Преките чуждестранни инвестиции в България през първите 9 месеца на годината са нараснали повече от два и половина пъти“, каза Даниела Дариткова.</p>
      <p>По думите й това говори, че средата в България създава условия за инвестиции. „Нещо, което е изключително важно за нашето управление“, допълни още председателят на ПГ на ГЕРБ.</p>
      <p>Предложението не е спонтанен, а дълъг процес. Той не желаеше, но намерихме аргументи, с които го убедихме, каза Емил Димитров - Ревизоро от името на Обединени патриоти.</p>
      <p>Няма по-подходяща кандидатура за председател на Антикорупционната комисия от тази на Сотир Цацаров, каза народният представител от „Атака“ проф. Явор. „Има известен шанс за всички ни в съвпадението на обстоятелството, че мандатът на главния прокурор Сотир Цацаров завършва. Пред същото време сме изправени пред предизвикателството да изберем председател на тази много важна и проблемна комисия. Изборът падна върху г-н Цацаров и този избор е продиктуван на първо място от неговата професионална биография. Искам да ви убедя, че няма по-подходяща кандидатура от тази на човек, който се е изградил в съда като председател на Окръжен съд, а след това на Апелативен съд – Пловдив, а след това заел най-високата позиция в прокуратурата“, каза Явор Нотев. Според него юридическата школовка, която дават тези длъжности, безспорно осигурява поглед и оценка, каквато е необходима на председателя на КПКОНПИ.</p>
      <p>„На следващо място ми се струва, че шансът се състои в това, че г-н Цацаров има своята нагласа и професионална готовност да поеме тежестта на тази длъжност. Знаете, че комисията тръгна след едни задълбочени и основателни спорове за качеството на устройствения закона и материалните юридически правила, които обусловиха работата на тази комисия“, каза Нотев. Според него тези проблеми могат да бъдат преодолени с дълбоки юридически познания, опит и с решителност.</p>
      <p>Сотир Цацаров оставя институцията на прокуратурата с огромен авторитет, подредена и неопетнена, каза още депутатът от „Атака“. „В същото време от такова име и от такова лице има нужда Комисията, която ние предлагаме той да поеме като ръководител“, посочи още проф. Нотев. По думите му е необходим такъв човек, на когото може да се възложи тежко и сериозно доверие. „Ще работим за избора, защото сега сме в самото начало на процедурата. Ще спазим тази процедура в съответствие с решението на Народното събрание“, подчерта още Явор Нотев.</p>
      <p>Убеден съм, че Сотир Цацаров ще успее да съживи КПКОНПИ и да направи така, че успешно да се бори с недъзите в обществото, каза Валентин Радев от ГЕРБ. „Този човек освен, че е професионалист, той много добре съзнава колко е важна държавността. Убеден държавник“, каза още Радев.</p>
      <p>Според Валентин Радев Цацаров знае колко е важно доверието в институциите. Той изрази убедеността си, че Сотир Цацаров ще съживи КПКОНПИ, която от половин година няма председател.</p>
      <p>
        <i>Очаквайте още подробности.</i>
      </p>
    </article>
  </body>
</html>