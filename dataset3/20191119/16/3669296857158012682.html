<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/trumpin-affina-bmden-tepki"/>
    <meta property="og:site_name" content="CNN Türk"/>
    <meta property="article:published_time" content="2019-11-19T16:39:14+00:00"/>
    <meta property="og:title" content="Trump'ın affına BM'den tepki"/>
    <meta property="og:description" content="Birleşmiş Milletler (BM), ABD Başkanı Donald..."/>
  </head>
  <body>
    <article>
      <h1>Trump'ın affına BM'den tepki</h1>
      <h2>Birleşmiş Milletler (BM), ABD Başkanı Donald Trump'ın, Afganistan ve Irak'ta savaş suçu işlemekle suçlanan 3 askeri affettiğine yönelik açıklamasına tepki gösterdi.</h2>
      <address><time datetime="2019-11-19T16:39:14+00:00">19 Nov 2019, 16:39</time> by <a rel="author">AA</a></address>
      <p><a href="https://www.cnnturk.com/haberleri/bm">BM</a> İnsan Hakları Yüksek Komiserliği (OHCHR) Sözcüsü Rupert Colville, BM Cenevre Ofisi'nde düzenlenen haftalık basın toplantısında, "<a href="https://www.cnnturk.com/haberleri/abd">ABD</a> başkanlığınca savaş suçu işlemekle suçlanan 3 askerin yakın tarihli affedilme kararından oldukça endişe duyuyoruz." dedi. </p>
      <p>Colville, ABD'li askerlere yönelik davalarda, Afganistan'da bir grup sivile ateş açtıklarının ispatlandığını ve yakalanan silahlı bir grubun üyelerini infaz ettiklerine yönelik de iddialar olduğunu söyledi.</p>
      <p>Sözcü, her iki eylemin de uluslararası insan hakları hukukunun ciddi ihlali olduğunun altını çizdi. </p>
      <p>İsimlerini vermeden, "Afganistan'da görev yapmış Clint Lorance ve Mathew Golsteyn adlı iki askerin affedilmesi ve <a href="https://www.cnnturk.com/haberleri/irak">Irak</a>'ta görevli asker Edward Gallagher'ın rütbe tenzilinin de geri alınmasına" tepki gösteren Colville, "Uluslararası İnsancıl Hukuk, ihlalleri inceleme ve savaş suçlarını kovuşturma zorunluluğu getirmektedir." uyarısında bulundu.</p>
      <p>Colville, ABD askeri adalet sisteminin, uluslararası hukukun yükümlülüklerine uyma zorunluluğunu anımsattı. </p>
      <p>Vietnam Savaşından bu yana askerlerin bu şekilde affedildiğine şahit olmadığını vurgulayan Colville, "Ayrıca, bu aflar, dünya genelindeki ordulara rahatsız edici bir mesaj veriyor." değerlendirmesinde bulundu. </p>
      <p>
        <b><a href="https://www.cnnturk.com/haberleri/trump">Trump</a>'tan <a href="https://www.cnnturk.com/haberleri/af">af</a> açıklaması</b>
      </p>
      <p>ABD yönetimi iki gün önce, Başkan Trump'ın Lorance ve Golsteyn'i affettiğini, ABD Donanması özel tim Navy Seal'e bağlı asker Gallagher'ın rütbe tenzilini de geri aldığını açıklamıştı. </p>
      <p>Gallagher, geçen yıl kasımda, Irak'ta görev yaptığı dönemde askeri kuralları ihlal etmekten suçlu bulunmuştu.</p>
      <p>Gallagher'in suçları arasında yaralı bir kişiyi bıçaklayarak öldürme, silahsız sivillere ateş açma, cesetlerin yanında poz verme de yer alıyor.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/dunya/trumpin-cin-aciklamasi-avrupayi-vurdu"/>
        <a href="https://www.cnnturk.com/dunya/iran-abdnin-hong-kong-tasarisini-kinadi"/>
        <a href="https://www.cnnturk.com/dunya/abd-disisleri-bakani-cavusoglu-ile-yapici-bir-gorusme-gerceklestirdik"/>
      </related>
    </article>
  </body>
</html>