<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/muzika/interneto-sensacija-2kvepavimas-pristato-nauja-kurini-paselusi-meiles-istorija-tesiasi-1751017/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T16:14:00+00:00"/>
    <meta property="og:title" content="Interneto sensacija „2Kvėpavimas“ pristato naują kūrinį: pašėlusi meilės istorija tęsiasi"/>
    <meta property="og:description" content="Reklama"/>
  </head>
  <body>
    <article>
      <h1>Interneto sensacija „2Kvėpavimas“ pristato naują kūrinį: pašėlusi meilės istorija tęsiasi</h1>
      <address>
        <time datetime="2019-11-19T16:14:00+00:00">19 Nov 2019, 16:14</time>
      </address>
      <p>Reklama</p>
      <p>
        <b>Žaibiškai internete išpopuliarėjęs duetas „2Kvėpavimas“ pristato dainą „Greiti ir įsiutę“ bei jos vaizdo klipą. Ši daina – pirmo grupės hito „Leidžiu tau viską“ tęsinys. Įsiklausius į naujos dainos žodžius, galima aiškiai suprasti, kad tai tų pačių dviejų žmonių iš praeitos dainos gyvenimas.</b>
      </p>
      <p>„2Kvėpavimo“ nariai sako, kad per kelias dainas išsitęsusią istoriją jie kuria sąmoningai ir neatmeta galimybės, kad ji bus ir dar pratęsta. „Niekas nežino, kada ir kuo ji baigsis. Tie herojai gyvena drauge su mumis. Gal ateityje jie gyvens ilgai ir laimingai, o gal – trumpai ir laimingai. Pamatysim“, – sako jie.</p>
      <figure>
        <iframe src="https://www.youtube.com/embed/9RHkVs_Srhg" width="640" height="340" data-service="Youtube" scrolling="no"/>
      </figure>
      <p>Lyriniai abiejų dainų herojai – ta pati jauna ir pašėlusi porelė: mergina be stabdžių ir vaikinas, kuris eina dėl jos iš proto, nesistengia jos keisti ir palaiko net beprotiškiausius sumanymus. „Jie kvėpuoja šia diena, mėgaujasi gyvenimu. Jie kupini aistros ir ryžto. Jie nebijo rizikuoti, laužyti taisyklių. Jie – laisvi“, – sako vienas dainos autorių „2Kvėpavimo“ narys Denisas. </p>
      <p>Paklaustas, kokios sąsajos tarp dainos ir populiaraus taip pat vadinamo filmo, Denisas sako, kad tiesioginių – jokių, bet filmas – vienas jo mėgiamiausių. „Dainoje, kaip ir filme, jaučiamas adrenalinas. Gal tai juos sieja?“, – sako „2Kvėpavimo“ nariai.</p>
      <figure>
        <iframe src="https://www.youtube.com/embed/fqBoHf31W0s" width="640" height="340" data-service="Youtube" scrolling="no"/>
      </figure>
      <p>Reklama</p>
      <p>„2Kvėpavimas“ šiuo metu įrašinėja debiutinį albumą, kuris turėtų pasirodyti kitais metais, ir bendradarbiauja su koncertų agentūra „Promostar“. „Rengiamės ir pirmiems pasirodymams scenoje, o kvietimų atlikti bent kelis kūrinius vis daugėja. Tai ne tik stebina, bet ir be galo džiugina, nes be muzikos mes gyvenimo neįsivaizduojame“, – sako „2Kvėpavimas“.</p>
    </article>
  </body>
</html>