<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%80%ce%af%cf%83%cf%84%ce%b5%cf%85%cf%84%ce%bf-%ce%b5%ce%be%cf%8e%ce%b4%ce%b9%ce%ba%cf%8c-%cf%84%ce%b7%cf%82-%ce%b9%cf%83%cf%84%ce%b9%ce%bf%cf%80%ce%bb%ce%bf%cf%8a%ce%ba%ce%ae%cf%82-%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T16:12:36+00:00"/>
    <meta property="og:title" content="Απίστευτο: Εξώδικό της Ιστιοπλοϊκής Ομοσπονδίας στον Κακλαμανάκη – Η αιτία; Τάσσεται υπέρ του νέου αθλητικού νομοσχεδίου"/>
    <meta property="og:description" content="Απίστευτο και όμως ελληνικό! Η Ελληνική Ομοσπονδία Ιστιοπλοΐας απέστειλε εξώδικο στον Έλληνα Ολυμπιονίκη, Νίκο Κακλαμανάκη, για τις δηλώσεις που έκανε σχετικά με το νέο αθλητικό νομοσχέδιο."/>
  </head>
  <body>
    <article>
      <h1>Απίστευτο: Εξώδικό της Ιστιοπλοϊκής Ομοσπονδίας στον Κακλαμανάκη – Η αιτία; Τάσσεται υπέρ του νέου αθλητικού νομοσχεδίου</h1>
      <address>
        <time datetime="2019-11-19T16:12:36+00:00">19 Nov 2019, 16:12</time>
      </address>
      <p>
        <b>Απίστευτο και όμως ελληνικό! Η Ελληνική Ομοσπονδία Ιστιοπλοΐας απέστειλε εξώδικο στον Έλληνα Ολυμπιονίκη, Νίκο Κακλαμανάκη, για τις δηλώσεις που έκανε σχετικά με το νέο αθλητικό νομοσχέδιο.</b>
      </p>
      <p>Η Ελληνική Ιστιοπλοϊκή Ομοσπονδία έστειλε εξώδικο προς τον «χρυσό» Ολυμπιονίκη του 1996 στην Ατλάντα και «ασημένιο» του 2004 στην Αθήνα Νίκο Κακλαμανάκη σχετικά με τις απόψεις του για το νέο Αθλητικό Νομοσχέδιο.</p>
      <p>Η αποστολή του εξώδικου ήταν ομόφωνη απόφαση της ΕΙΟ και αφορά τις δηλώσεις του σε βάρος της ομοσπονδίας στην Διαρκή Επιτροπή Μορφωτικών Υποθέσεων της Βουλής και στα social media.</p>
      <p>Η σχετική ενημέρωση της Ομοσπονδίας αναφέρει: «Στη συνεδρίασή του το περασμένο Σάββατο το Δ.Σ. της ΕΙΟ σε πλήρη απαρτία αποφάσισε ομόφωνα να αποσταλεί εξώδικο στον κ. Κακλαμανάκη για τις δηλώσεις του σε βάρος της ομοσπονδίας στην Διαρκή Επιτροπή Μορφωτικών Υποθέσεων της Βουλής και στα social media».</p>
      <p>Τι είχε αναφέρει, όμως, ο «χρυσός» Ολυμπιονίκης του 1996 στην Ατλάντα και «ασημένιος» του 2004 στην Αθήνα; Αναλυτικά η τοποθέτηση του Νίκου Κακλαμανάκη σε σχέση με το νομοσχέδιο Αυγενάκη:</p>
      <p>«Η κάθαρση στον Ελληνικό αθλητισμό είναι Επιλογή! Είναι “κοινό μυστικό” ότι η υγεία της Ε.Ι.Ο (αλλά και αλλων ομοσπονδιών) αντανακλά την ηθική των εποπτευόντων φορέων του Υφυπ, του Γ.Γ.Α και της Ε.Ο.Ε. Πόσο αντιπροσωπευτικές των αθλητών είναι οι σημερινές διοικήσεις των ομοσπονδιών; Ενέχονται μήπως σε κατάχρηση εξουσίας με αθέμιτες και παράνομες πρακτικές ενάντια στο δημόσιο συμφέρον διαχρονικά;</p>
      <p>Ο Υφυπ Λευτέρης Αυγενάκης βρίσκεται στη σωστή κατεύθυνση με το νέο (υπό ψήφιση) αθλητικό νομοσχέδιο. Το πρόβλημα δεν είναι μόνο το σημερινό ελλιπές νομικό πλαίσιο αλλά η μη εφαρμογή του υφισταμενου νόμου. Για να καταφέρει στη Βουλή ο υφυπουργός, ό,τι κανείς δεν μπόρεσε ποτέ, οφείλουμε να τον στηρίξουμε προκειμένου να υλοποιήσει την κάθαρση στον Ελληνικό αθλητισμό, που δεν θέλησε κανείς προκαθήμενος του!».</p>
      <p>Στη δε δήλωσή του ενώπιον της Επιτροπής Μορφωτικών Υποθέσεων της Βουλής είχε πει μεταξύ άλλων: «Αυτή τη στιγμή ζητάμε να γκρεμίζετε τείχη, να γκρεμίσετε τείχη διαφθοράς, τείχη της κατάχρησης εξουσίας, διασπάθισης δημόσιου χρήματος και τείχη περιφρόνησης».</p>
    </article>
  </body>
</html>