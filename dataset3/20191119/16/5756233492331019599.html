<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622358/%D8%A8%DB%8C%D8%A7%D9%86%DB%8C%D9%87-%D8%A7%D8%B1%D8%AA%D8%B4-%D8%AF%D8%B1%D8%A8%D8%A7%D8%B1%D9%87-%D8%AD%D9%88%D8%A7%D8%AF%D8%AB-%D8%B1%D9%88%D8%B2%D9%87%D8%A7%DB%8C-%DA%AF%D8%B0%D8%B4%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T16:50:00+00:00"/>
    <meta property="og:title" content="بیانیه ارتش درباره حوادث روزهای گذشته"/>
    <meta property="og:description" content="ارتش جمهوری اسلامی ایران به دنبال حوادث روز های گذشته، با صدور بیانیه‌ای ضمن محکومیت اغتشاشات اخیر، هوشیاری و آمادگی بیشتر در صیانت از مرزهای میهن اسلامی را یادآور شد."/>
  </head>
  <body>
    <article>
      <h1>بیانیه ارتش درباره حوادث روزهای گذشته</h1>
      <address>
        <time datetime="2019-11-19T16:50:00+00:00">19 Nov 2019, 16:50</time>
      </address>
      <p>
        <i>ارتش جمهوری اسلامی ایران به دنبال حوادث روز های گذشته، با صدور بیانیه‌ای ضمن محکومیت اغتشاشات اخیر، هوشیاری و آمادگی بیشتر در صیانت از مرزهای میهن اسلامی را یادآور شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روابط عمومی ارتش، متن کامل بیانیه بدین شرح است:</p>
      <p>همزمان با تمرکز بر استمرار امنیت و آرامش در میهن عزیزمان و ضرورت روشنگری مردم از دسیسه‌ها و توطئه‌های از پیش طراحی شده دشمنان نظام، ضرورت دارد هوشیاری و ارتقاء آمادگی‌ها برای مقابله با هرگونه توطئه‌ای که امنیت مرزهای ایران اسلامی را تهدید کند مورد توجه قرار گیرد.</p>
      <p>دشمنان قسم خورده انقلاب اسلامی از چهار دهه پیش تا کنون در جهت فروپاشی نظام مقدس جمهوری اسلامی ایران از هیچ تلاشی فروگذار نکرده‌اند و همواره با نقشه‌های متعدد درصدد تحقق این خیال خام بوده‌اند.</p>
      <p>در مقطعی که جبهه مقاومت با غلبه بر تروریسم دست‌ساخته و مورد حمایت آمریکا فصل جدیدی از پیروزی ملت‌های مسلمان منطقه را رقم زده و جمهوری اسلامی ایران مقتدرانه در مقابل فشار حداکثری دشمن مقاومت کرده و دشمن را در موضع ضعف و استیصال قرار داده است، کینه ورزان و دشمنان زخم خورده اسلام و انقلاب به فتنه جدیدی علیه انقلاب روی آورده‌اند و با بهره گیری از تمامی عده و عٌده و افراد مزدور و یا فریب خورده و رسانه های شیطانی به مقابله با انقلاب اسلامی ایران برخاسته‌اند.</p>
      <p>ارتش جمهوری اسلامی ایران با عنایت به تدابیر روشنگرانه فرماندهی معظم کل قوا در پیش بینی فتنه‌های دشمنان و راهبردها و راه‌کارهای مقابله با آن، یکی از مهمترین ضروریات امروز را مراقبت از توطئه‌هایی می‌داند که امنیت مرزهای زمینی، هوایی و دریایی را تحت تأثیر قرار ‌دهد.</p>
      <p>همچنین ارتش جمهوری اسلامی ایران ضمن تحسین مقاومت و بصیرت بی نظیر ملت شریف ایران اسلامی در مقابل فشارهای اقتصادی ناشی از تحریم‌های ظالمانه استکبار تاکید می کند، فرزندان ملت در ارتش ضمن محکومیت حرکات مذبوحانه دشمنان در حوادث اخیر و ابراز خشنودی از اهتمام مردم و رهنمود های حکیمانه رهبر معظم انقلاب اسلامی(مد ظله العالی) و تلاش دستگاه‌های حاکمیتی و نهادهای انتظامی و امنیتی در فرونشاندن این توطئه، آمادگی و هوشیاری کامل دفاع از استقلال، تمامیت ارضی و نظام جمهوری اسلامی ایران را با حفظ و ارتقای آمادگی‌های دفاعی، اصلی اجتناب ناپذیر برای همگان دانسته و یادآور می‌شود در این راه و برای صیانت از مردم شریف و حفظ دستاوردهای نظام در مقابل هرگونه تعدی و تجاوز دشمنان با تمام قدرت ایستاده است.</p>
    </article>
  </body>
</html>