<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/receptai/trys-paprasti-receptai-pades-atrasti-po-zeme-uzaugusi-lobi---saknines-darzoves-1751011/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T16:10:00+00:00"/>
    <meta property="og:title" content="Trys paprasti receptai padės atrasti po žeme užaugusį lobį – šaknines daržoves"/>
    <meta property="og:description" content="Reklama"/>
  </head>
  <body>
    <article>
      <h1>Trys paprasti receptai padės atrasti po žeme užaugusį lobį – šaknines daržoves</h1>
      <address><time datetime="2019-11-19T16:10:00+00:00">19 Nov 2019, 16:10</time> by <a rel="author">Maxima pranešimas spaudai</a></address>
      <p>Reklama</p>
      <p>
        <b>Bulvės, morkos, burokėliai – pačios populiariausios šakninės daržovės, kuriose gausu organizmui naudingų medžiagų. Tačiau maisto specialistai siūlo atkreipti dėmesį ir į kitas rudens gėrybes, kurios praturtina mitybą ir yra labai naudingos sveikatai. Dažnai pamirštamų ropių, pastarnokų ir kitų šakniavaisių vertę padės atskleisti keli paprasti receptai.</b>
      </p>
      <p>„Ruduo yra pats geriausias metas mėgautis šviežiais šakniavaisiais, kurie dar visai neseniai vešėjo laukuose. Ridikai, salierai, ropės ir kitos daržovės intensyviai auga vasaros mėnesiais, kaupdamos įvairias maistines medžiagas. Todėl šiuo metu greta pirkėjams įprastų pasirinkimų mes galime pasiūlyti didelę šakninių daržovių įvairovę ir padedame rūpintis sveika bei subalansuota mityba“, – teigia „Maximos“ komercijos vadovė Vilma Drulienė.</p>
      <p>V. Drulienė pastebi, kad pastaraisiais metais augo juodųjų ir baltųjų ridikų pardavimai, du su puse karto pakilo ropių paklausa, o per dešimt šių metų mėnesių jau parduota beveik tiek pat pastarnokų, kiek pernai per visus metus. Lyginant skirtingų metų duomenis, salierų paklausa išlieka stabili – vidutiniškai per metus „Maximos“ klientai įsigyja daugiau kaip 100 tonų salierų šaknų.</p>
      <p>
        <b>Salierų sriubos receptas – rudens dienai sušildyti</b>
      </p>
      <p>„Salierų šaknys yra ypatingos tuo, jog jose yra sveikatai naudingų eterinių aliejų, kurie organizmą apsaugo nuo bakterijų ir grybelių. Tad valgant salierą natūraliai dezinfekuojama burnos, ryklės, skrandžio ir žarnyno gleivinė. Kūnas taip pat aprūpinamas kalcio, kalio, fosforo, natrio mikroelementais, amino rūgštimis ir B grupės vitaminais, vitaminu C ir PP. Beje, ši daržovė tonizuoja – padeda susigrąžinti prarastus elektrolitus ir praturtina organizmą mineralų turinčiais skysčiais, todėl patiekalus iš salierų rekomenduojama valgyti po sporto užsiėmimų ir treniruočių“, – teigia „Maximos“ maisto gamybos ekspertas Aidas Poleninas.</p>
      <p>A. Poleninas siūlo išbandyti salierų sriubos receptą.</p>
      <p>Reklama</p>
      <p><i>Reikės:</i> Saliero šaknies, 2–3 saliero stiebų, ketvirčio šviežio kopūsto galvos, 2 paprikų, 2 morkų, 3 svogūnų, kelių skiltelių česnako, lauro lapų, 2 šaukštų alyvuogių aliejaus, stiklinės pomidorų pastos, žiupsnelio krapų ir petražolių.</p>
      <p><i>Paruošimas:</i> Supjaustykite daržoves: saliero šaknį ir stiebus, kopūstą,  paprikas, 2 svogūnus. Morkas sutarkuokite. Susmulkintas daržoves sukraukite į puodą ir suberkite prieskonius. Viską užpilkite maždaug 3 litrais vandens. Virkite 30 minučių. Likusį svogūną susmulkinkite ir apkepinkite keptuvėje, sudėkite pomidorų pastą ir kelias minutes patroškinkite. Visą masę suverskite į sriubą ir dar 5 minutes pavirkite.</p>
      <p>
        <b>Salotos su rope – gražiems plaukams ir sveikai širdžiai</b>
      </p>
      <p>A. Poleninas atkreipia dėmesį, kad ropės Lietuvoje auginamos kur kas seniau negu bulvės, tačiau dabar vartojamos kur kas rečiau. Maisto ekspertas siūlo atkreipti dėmesį į ropes, nes šios daržovės padeda organizmui apsisaugoti nuo vėžio. Taip pat ropės stiprina širdį ir kraujagyslių sistemą, gerina virškinimą, nes šakniavaisiuose – daug skaidulinių medžiagų. „Ropės yra natūralus silicio šaltinis, o šis elementas yra labai svarbus nagams, plaukams, odai“, – teigia maisto ekspertas.</p>
      <p>Anot A. Polenino, pasigaminti šviežias salotas su ropėmis yra labai paprasta.</p>
      <p><i>Reikės:</i> 1 ropės, 1 morkos, 1 obuolio, 1 šaukšto grietinės, žiupsnelio pipirų ir druskos, mėgstamų žalumynų.</p>
      <p>Reklama</p>
      <p><i>Paruošimas:</i> ropę supjaustykite arba sutarkuokite plonais šiaudeliais. Sutarkuokite obuolį ir morką. Viską sumaišykite su grietine, įberkite druskos ir pipirų. Papuoškite žalumynais.</p>
      <p>
        <b>Pastarnokų troškinys suteiks žvalumo</b>
      </p>
      <p>Kalbėdamas apie pastarnokus A. Poleninas pabrėžia, kad ši daržovė itin naudinga žmonėms, kurie nori atsikratyti nuovargio ir jaustis žvaliai. Mat pastarnokų šaknyse sukaupti eteriniai aliejai didina fizinį aktyvumą, stimuliuoja smegenų veiklą. Pastarnokuose yra daug kalio, kalcio, fosforo, šiek tiek – magnio ir geležies, vitamino C ir B grupės vitaminų.</p>
      <p>Maisto gamybos eksperto teigimu, pastarnokų troškinys su morkomis ir imbieru – gardus ir lengvai virškinamas patiekalas, kuris greitai numalšins alkį ir padės jaustis žvaliai.</p>
      <p><i>Reikės:</i> 400 gramų pastarnoko, 400 gramų morkų, 4 šaukštų alyvuogių aliejaus, 4 šaukštų citrinos sulčių, arbatinio šaukštelio malto imbiero, arbatinio šaukštelio cinamono, 3 šaukštų medaus, 3 skiltelių česnako, 100 gramų lazdyno arba anakardžių riešutų, žiupsnelio druskos ir žiupsnelio čiobrelių.</p>
      <p>Reklama</p>
      <p><i>Paruošimas:</i> supjaustytų morkų ir pastarnokų gabalėlius 5 minutėms įdėkite į verdantį vandenį. Tada vandenį nupilkite ir pasiruoškite daržoves kepti 200 laipsnių karščio orkaitėje.</p>
      <p>Sumaišykite aliejų su citrinos sultimis, medumi, smulkintu česnaku ir prieskoniais. Padažą užpilkite ant daržovių gabalėlių ir sumaišykite. Viską sudėkite į skardą ir pašaukite į orkaitę. Kepkite maždaug 30–40 minučių. Riešutus susmulkinkite, sausai pakepinkite keptuvėje ir užberkite ant iškepusių šakninių daržovių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/receptai/savaitgalio-pietums---burokeliu-lazanija-1748022/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/nenuvertinkite-obuolienes-puikiai-tiks-ne-tik-arbatai-desertams-bet-ir-dovanoms-1744358/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/patarimai/maisto-tinklarastininkes-atskleide-kaip-paruosti-nebrangius-bet-skanius-pusrycius-1744120/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/dievu-vaisiumi-tituluojami-persimonai-turtingi-ir-skoniu-ir-maistine-verte-1743761/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/prancuziskas-vistienos-troskinys-su-vynu-1741583/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/planuojate-grilio-vakareli-keli-receptai-puikiai-tinkantys-siai-progai-1720290/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/skrebucio-su-avokadu-mada-neaplenke-ir-lietuvos-3-receptai-1718265/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/receptai/ant-grilio-galima-kepti-ne-tik-mesa-ir-darzoves-trys-keptu-vaisiu-receptai-1716971/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>