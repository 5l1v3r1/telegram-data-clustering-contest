<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ypes-anexthw-parabatiki-symperifora-stin-a-113559.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T16:51:00+00:00"/>
    <meta property="og:title" content="ΥΠΕΣ: «Δεν θα ανεχθώ παραβατική συμπεριφορά στην απόδοση ιθαγένειας»"/>
    <meta property="og:description" content="Με σκοπό να επιτευχθούν διαδικασίες που θα διασφαλίζουν μεγαλύτερη διαφάνεια, ταχύτητα και αποτελεσματικότητα στην απόδοση ιθαγένειας, υπογράφεται αύριο, Τετάρτη, πρωτόκολλο συνεργασίας μεταξύ του Υπουργείου Εσωτερικών, της Εθνικής Αρχής Διαφάνειας και της Γενικής Γραμματείας Ιθαγένειας."/>
  </head>
  <body>
    <article>
      <h1>ΥΠΕΣ: «Δεν θα ανεχθώ παραβατική συμπεριφορά στην απόδοση ιθαγένειας»</h1>
      <address>
        <time datetime="2019-11-19T16:51:00+00:00">19 Nov 2019, 16:51</time>
      </address>
      <p>Με σκοπό να επιτευχθούν διαδικασίες που θα διασφαλίζουν μεγαλύτερη διαφάνεια, ταχύτητα και αποτελεσματικότητα στην απόδοση ιθαγένειας, υπογράφεται αύριο, Τετάρτη, πρωτόκολλο συνεργασίας μεταξύ του Υπουργείου Εσωτερικών, της Εθνικής Αρχής Διαφάνειας και της Γενικής Γραμματείας Ιθαγένειας.</p>
      <p>Όπως είπε ο υπουργός Εσωτερικών κ. Τάκης Θεοδωρικάκος στα Παραπολιτικά FM, «περιμένουμε από αυτήν την αρχή να μας υποδείξει με επιστημονική έρευνα τους τρόπους που θα εξασφαλίζουν την διαφανή, ταχύτατη και αποτελεσματική απόδοση Ιθαγένειας σε όλους τους ανθρώπους που το δικαιούνται. Άρα μια κατάσταση η οποία έχει πολλά κακώς κείμενα σήμερα αναμένουμε να την αντιμετωπίσουμε με πολύ αποτελεσματικό τρόπο. Προτού εμείς κληθούμε να νομοθετήσουμε πάνω σε αυτό, έχουμε ζητήσει από την κατάλληλη αρχή να μας υποδείξει τους σχετικούς τρόπους».</p>
      <p>Ο υπουργός Εσωτερικών τόνισε ότι δεν θα ανεχθεί οποιαδήποτε παραβατική συμπεριφορά στο συγκεκριμένο ζήτημα: «Θέλω να σας πω μια ξεκάθαρη κουβέντα κ. Τζένο και κρατήστε τη: θα είμαι πάρα πολύ αυστηρός σε οποιαδήποτε καταγγελία διαφθοράς και παραβατικής δραστηριότητας υπάρχει γύρω και από το θέμα της απόδοσης ιθαγένειας. Οι διαδικασίες θα αυστηροποιηθούν και θα γίνουν απολύτως αντικειμενικές. Αλλά, επαναλαμβάνω, θα είμαι πάρα πολύ αυστηρός σε συγκεκριμένες καταγγελίες που τυχόν υπάρξουν για τέτοιες υποθέσεις».</p>
      <p>Ερωτηθείς για το νομοσχέδιο που αφορά στην ψήφο των Ελλήνων του εξωτερικού και τις πρόσφατες δηλώσεις του ΓΓ του ΚΚΕ κ. Δημ. Κουτσούμπα, εξέφρασε την αισιοδοξία του ότι, τελικά το νομοσχέδιο θα περάσει από τη Βουλή: «Oι ενστάσεις και επιφυλάξεις που μπορεί να διατυπώθηκαν από τον κύριο Γενικό Γραμματέα του Κομμουνιστικού Κόμματος, ύστερα από τη συζήτηση που θα γίνει στη Βουλή και τις βελτιώσεις τις νομοτεχνικές που θα χρειαστεί, θα ξεπεραστούν και θα προχωρήσουμε όλοι μαζί όπως έχει διαφανεί από τη συμφωνία που υπήρξε πριν από τέσσερις περίπου εβδομάδες, στη συμφωνία όλων των κομμάτων που συμμετείχαν στη διακομματική επιτροπή», είπε χαρακτηριστικά.</p>
      <p>Σε ερώτηση για το μεταναστευτικό επισήμανε ότι η κυβέρνηση έχει ολοκληρωμένο σχέδιο αντιμετώπισης του προβλήματος: «Είναι πάρα πολύ οξυμένο και απασχολεί την κοινωνία, έχει πάρει σοβαρές διαστάσεις εθνικής ασφάλειας και κοινωνικής συνοχής και το πρόβλημα αυτό η Κυβέρνηση καλείται να το αντιμετωπίσει με οργανωμένο σχέδιο, στο οποίο πάρα πολύ σωστά χθες ο Πρωθυπουργός κάλεσε και τους Περιφερειάρχες και τις τοπικές κοινωνίες να συνδράμουν και να αντιμετωπίσουμε το πρόβλημα όλοι μαζί ενωμένοι. Δεν θέλω να σας τα πω περαιτέρω γιατί νομίζω αναμένεται να γίνουν σχετικές ανακοινώσεις επισήμως από την Κυβέρνηση τις αμέσως επόμενες ημέρες, οπού εκεί θα περιγραφεί ένα ολοκληρωμένο σχέδιο αντιμετώπισης αυτού του σοβαρού θέματος».</p>
      <p>Σχετικά με τα ζητήματα δημόσιας ασφάλειας και την κατάσταση στα πανεπιστήμια χαρακτήρισε απολύτως θετικό το αποτύπωμα της κυβέρνησης Μητσοτάκη και είπε: «Ο Πρωθυπουργός είχε δεσμευτεί πριν τις εκλογές ότι εκλεγόμενος θα κάνει ό,τι χρειάζεται να υπάρχει τάξη σε όλη τη χώρα. Το αίσθημα ασφάλειας να είναι απολύτως κατοχυρωμένο. Δεν υπάρχει πολίτης σε αυτή τη χώρα να διαφωνεί με αυτό. Ο Κυριάκος Μητσοτάκης κάνει μια πολιτική και ενώνει τους Έλληνες σε αυτόν τον τομέα γιατί δεν υπάρχει ελευθερία, δημοκρατία και κοινωνική συνοχή και ποιότητα ζωής χωρίς την ασφάλεια. Άρα, είναι αυτονόητο ότι θα πρέπει να υπάρξουν διάφορα μέτρα. Τα Πανεπιστήμια είναι χώροι επικοινωνίας, μόρφωσης, έρευνας, πανεπιστημιακής γνώσης. Δεν μπορεί να είναι κάτι άλλο και αυτό πρέπει να διασφαλιστεί. Άρα η κανονική ζωή στο Πανεπιστήμιο είναι αυτό που σας περιέγραψα. Η κανονικότητα, όταν γίνεται μια πορεία, πρέπει να είναι ότι κάποιοι άνθρωποι πορεύονται και διαδηλώνουν και φωνάζουν τα συνθήματά τους και εκφράζονται πολιτικά χωρίς επεισόδια και χωρίς φασαρίες. Και νομίζω απ’ αυτή την άποψη ότι το αποτύπωμα της Κυβέρνησης του Κυριάκου Μητσοτάκη είναι απολύτως θετικό και σε αυτό τον τομέα».</p>
      <p>
        <u>Η συνέντευξη του υπουργού Εσωτερικών κ. Τάκη Θεοδωρικάκου </u>
      </p>
      <p>ΔΗΜΟΣΙΟΓΡΑΦΟΣ: Κύριε Υπουργέ, καλή σας ημέρα.</p>
      <p>ΘΕΟΔΩΡΙΚΑΚΟΣ: Καλημέρα κ. Τζένο, ευχαριστώ πολύ για την πρόσκληση.</p>
      <p>ΔΗΜΟΣΙΟΓΡΑΦΟΣ: Πρωτού πάμε σε θέματα της αρμοδιότητάς σας και είναι πολλά αυτά που έχετε, 5 νομοσχέδια αν δεν κάνω λάθος έχετε αυτή τη στιγμή μπροστά σας, θέλω να αδράξω την ευκαιρία, να επικαλεστώ την βαθιά γνώση που έχετε στο χώρο της Αριστεράς και να μου εξηγήσετε λίγο αυτό το οποίο παρακολουθώ το τελευταίο διήμερο, τη μεταστροφή αφενός του ΣΥΡΙΖΑ διά του κ. Τσίπρα, διότι ο κ. Τσίπρας είναι το πρόσωπο που εκφράζει την πολιτική του ΣΥΡΙΖΑ, με τη συμμετοχή στην πορεία της επετείου για το Πολυτεχνείο, τη ρητορική η οποία έχει αναπτυχθεί ότι επρόκειτο για μία αντικυβερνητική διαδήλωση… Γενικότερα λίγο θυμίζει επιστροφή στο 3%. Δώστε μου ένα δικό σας σχόλιο σας παρακαλώ...</p>
      <p>ΘΕΟΔΩΡΙΚΑΚΟΣ: Koιτάξτε κ. Τζένο, είδα ότι υπήρξε αρκετή συζήτηση στα media γύρω από αυτή την υπόθεση. Καταρχήν ένα σχόλιο που θέλω να κάνω είναι ότι κάθε άνθρωπος, ανεξάρτητα από τη δημόσια πολιτική παρουσία του ή όχι αξίζει και οφείλει τέτοιες μέρες πάντοτε να γυρνά την σκέψη του στα γεγονότα του Νοέμβρη του 1973 γιατί ήταν στιγμές οι οποίες έχουν σχέση με μια αξία, την αξία της ελευθερίας και της δημοκρατίας, η οποία έχει αιώνιο αποτύπωμα στην κοινωνική και την πολιτική ζωή όχι μόνο της Ελλάδας αλλά και διεθνώς. Και νομίζω ότι αυτό μπορεί ο καθένας να το κάνει αναστοχαζόμενος γύρω από γεγονότα, πρόσωπα και καταστάσεις εκείνων των ημερών και πολλές φορές αυτό είναι μια βαθύτερη, εσωτερική υπόθεση για τους ανθρώπους, ανεξάρτητα από τι δείχνουν προς τα έξω.. Τώρα, σε ό,τι αφορά τον κ. Τσίπρα, πιστεύω ότι δεν έχει βρει –προφανώς- ο αρχηγός της αξιωματικής αντιπολίτευσης τα στρατηγικά πατήματά του. Ψάχνεται για το ποια εικόνα πρέπει να έχει και πώς θα κινηθεί από εδώ και πέρα με αποτέλεσμα να κινείται με έναν τρόπο που δείχνει ότι είναι ο ίδιος διχασμένος. Ο άνθρωπος που έκλεισε ισχυρές συμφωνίες με τις ΗΠΑ και ορθώς το έκανε, για να είμαι σαφής και ξεκάθαρος, δεν βλέπω πώς μπορεί την ίδια στιγμή να πορεύεται σε μία πορεία, η οποία καταλήγει στην Αμερικάνικη Πρεσβεία. Αυτά είναι πολύ αντιφατικά πράγματα και το καταλαβαίνει ο καθένας και πιστεύω ότι θα συνοδεύσουν την πολιτική πορεία και διαδρομή του αρχηγού της αξιωματικής αντιπολίτευσης για μεγάλο χρονικό διάστημα. Είναι ένα σχόλιό μου, αν μου επιτρέπετε, το οποίο και φεύγει από την ιδιότητα του Υπουργού αυτής της Κυβέρνησης, επειδή με ρωτήσατε με βάση την εμπειρία μου την επαγγελματική σας το είπα.</p>
      <p>ΔΗΜΟΣΙΟΓΡΑΦΟΣ: Σε ό,τι αφορά τα θέματα της Κυβέρνησης, επίσης γίνεται μια πολύ μεγάλη συζήτηση αν η Κυβέρνηση του Κυριάκου Μητσοτάκη ακολουθεί το δόγμα «Νόμος και τάξη» ή τελικά αποδεικνύεται ότι τα πράγματα μπορούν να γίνουν. Δηλαδή, μπορούμε να έχουμε και επετείους του εορτασμού του Πολυτεχνείου χωρίς να έχουμε μπαχαλάκηδες και χωρίς να έχουμε βόμβες μολότοφ. Τελικά είναι θέμα πολιτικής πρωτοβουλίας;</p>
      <p>ΘΕΟΔΩΡΙΚΑΚΟΣ: Να σας πω κάτι. Ξέρετε τι συζητάμε τώρα; Συζητάμε για τα αυτονόητα πράγματα, για όνομα του Θεού.</p>
      <p>ΔΗΜΟΣΙΟΓΡΑΦΟΣ: Ναι αλλά τα συζητάμε όμως. Είναι στην ατζέντα. Δυστυχώς.</p>
      <p>ΘΕΟΔΩΡΙΚΑΚΟΣ: Αν θέλετε, κατά τη γνώμη μου, κακώς συζητάμε. Ο Πρωθυπουργός είχε δεσμευτεί πριν τις εκλογές ότι εκλεγόμενος θα κάνει ό,τι χρειάζεται να υπάρχει τάξη σε όλη τη χώρα. Το αίσθημα ασφάλειας να είναι απολύτως κατοχυρωμένο. Δεν υπάρχει πολίτης σε αυτή τη χώρα να διαφωνεί με αυτό. Ο Κυριάκος Μητσοτάκης κάνει μια πολιτική και ενώνει τους Έλληνες σε αυτόν τον τομέα γιατί δεν υπάρχει ελευθερία, δημοκρατία και κοινωνική συνοχή και ποιότητα ζωής χωρίς την ασφάλεια. Άρα, είναι αυτονόητο ότι θα πρέπει να υπάρξουν διάφορα μέτρα. Τα Πανεπιστήμια είναι χώροι επικοινωνίας, μόρφωσης, έρευνας, πανεπιστημιακής γνώσης. Δεν μπορεί να είναι κάτι άλλο και αυτό πρέπει να διασφαλιστεί. Άρα η κανονική ζωή στο Πανεπιστήμιο είναι αυτό που σας περιέγραψα. Η κανονικότητα, όταν γίνεται μια πορεία, πρέπει να είναι ότι κάποιοι άνθρωποι πορεύονται και διαδηλώνουν και φωνάζουν τα συνθήματά τους και εκφράζονται πολιτικά χωρίς επεισόδια και χωρίς φασαρίες. Και νομίζω απ’ αυτή την άποψη ότι το αποτύπωμα της Κυβέρνησης του Κυριάκου Μητσοτάκη είναι απολύτως θετικό και σε αυτό τον τομέα.</p>
      <p>ΔΗΜΟΣΙΟΓΡΑΦΟΣ: Πάμε στο άλλο μείζον θέμα, το θέμα το μεταναστευτικό, το οποίο η Κυβέρνηση προσπαθεί να βρει λύση, ένα θέμα το οποίο κληρονομήθηκε, αλλά ένα θέμα το οποίο καλείστε να διαχειριστείτε και επ’ αυτού θα κριθείτε και αυτό το γνωρίζετε πάρα πολύ καλά. Χθες υπήρχε μια συνάντηση του Πρωθυπουργού του κυρίου Μητσοτάκη με τους 13 Περιφερειάρχες της χώρας. Ήσασταν παρών. Έχουν αρκετές ενστάσεις, έχουν και αυτοί πάρα πολλά ερωτήματα και είναι ερωτήματα που προκύπτουν από τις κοινωνίες, δηλαδή οι κοινωνίες είναι αυτές που θέτουν τα ερωτήματα στις Περιφέρειες και μεταφέρονται από τους Περιφερειάρχες. Βρέθηκε λύση κύριε Υπουργέ;</p>
      <p>ΘΕΟΔΩΡΙΚΑΚΟΣ: Η συζήτηση χθες με τους Περιφερειάρχες δεν ήταν κυρίως για αυτό το θέμα πρέπει να σας πω, αλλά αφορούσε το τι γίνεται με την απορρόφηση του ΕΣΠΑ, γιατί οι Περιφέρειες έχουν ένα σχετικά χαμηλό ποσοστό το οποίο πρέπει να ανέβει κατεπειγόντως και επίσης συζητήσαμε και ενημέρωσα στη σύσκεψη, ύστερα από συνεργασία με τον Πρωθυπουργό της χώρας, για το νέο νόμο τομή για τις αρμοδιότητες της Αυτοδιοίκησης, καθώς η πολιτική βούληση αυτής της Κυβέρνησης είναι να ενισχύσει με νέες αρμοδιότητες, με νέα εξουσία, με νέο προσωπικό και με νέους πόρους τις Περιφέρειες και τους Δήμους. Ένας νόμος τον οποίο θα έχουμε έτοιμο μέσα στο 2020. Προφανώς έγινε συζήτηση και για το πρόβλημα με τους μετανάστες, το οποίο κατά τη γνώμη μου είναι πάρα πολύ οξυμένο και απασχολεί την κοινωνία, έχει πάρει σοβαρές διαστάσεις εθνικής ασφάλειας και κοινωνικής συνοχής και το πρόβλημα αυτό η Κυβέρνηση καλείται να το αντιμετωπίσει με οργανωμένο σχέδιο, στο οποίο πάρα πολύ σωστά χθες ο Πρωθυπουργός κάλεσε και τους Περιφερειάρχες και τις τοπικές κοινωνίες να συνδράμουν και να αντιμετωπίσουμε το πρόβλημα όλοι μαζί ενωμένοι.  Δεν θέλω να σας τα πω περαιτέρω γιατί νομίζω αναμένεται να γίνουν σχετικές ανακοινώσεις επισήμως από την Κυβέρνηση τις αμέσως επόμενες ημέρες, οπού εκεί θα περιγραφεί ένα ολοκληρωμένο σχέδιο αντιμετώπισης αυτού του σοβαρού θέματος.</p>
      <p>ΔΗΜΟΣΙΟΓΡΑΦΟΣ: Θα μου επιτρέψετε να κάνω μία ερώτηση κύριε Υπουργέ για αυτό. Θέλω να μου πείτε, θεωρείτε ήταν λάθος η κατάργηση του Υπουργείου Μεταναστευτικής Πολιτικής; Και το λέω για τον εξής λόγο,</p>
      <p>ΘΕΟΔΩΡΙΚΑΚΟΣ: Δεν έχω κανένα δικαίωμα ως Υπουργός της Κυβέρνησης, δεν θέλω να απαντήσω σε μια τέτοια ερώτηση, γιατί εκφράζω πάντοτε την Κυβέρνηση, την κυβερνητική πολιτική και δεν μπορεί να γίνει διαφορετικά. Επομένως δεν θέλω να κάνω κανένα σχόλιο.</p>
      <p>ΔΗΜΟΣΙΟΓΡΑΦΟΣ: Ωραία. Πάμε τότε στα δικά σας θέματα, αυτά τα θέματα τα οποία έχετε να διαχειριστείτε. </p>
      <p>ΘΕΟΔΩΡΙΚΑΚΟΣ: Σημασία σε όλα τα θέματα, πέρα από το οργανωτικό σχήμα, σημασία έχει η δουλειά και το αποτέλεσμα. Με βάση αυτό το σχήμα που έχει αποφασίσει ο Πρωθυπουργός μας κινούμαστε για να φέρουμε το αποτέλεσμα.</p>
      <p>ΔΗΜΟΣΙΟΓΡΑΦΟΣ: Ωραία. Πάμε τώρα στα θέματα που έχετε μπροστά σας. Έχετε την απλοποίηση της εκλογικής διαδικασίας, ένα θέμα το οποίο βρίσκεται ήδη σε διαβούλευση, έχετε το θέμα της ψήφου των Ελλήνων του εξωτερικού, επίσης σε διαβούλευση. Εδώ υπάρχουν πληροφορίες ότι το Κομμουνιστικό Κόμμα Ελλάδος και ο κύριος Κουτσούμπας είπε προχθές στην ΕΡΤ, ότι δεν τον ικανοποιεί ενώ αρχικά το ΚΚΕ είχε συμφωνήσει. Τι συμβαίνει εκεί;</p>
      <p>ΘΕΟΔΩΡΙΚΑΚΟΣ: Κοιτάξτε. Καταρχήν η διαβούλευση για αυτά τα δύο νομοσχέδια πρακτικά έχει τελειώσει. Έχουμε πάρει υπόψη μας μια σειρά παρατηρήσεις που έγιναν. Ως Υπουργείο Εσωτερικών είμαστε αποφασισμένοι να προβούμε σε νομοτεχνικές βελτιώσεις, ιδίως στο νομοσχέδιο το οποίο αφορά την ψήφο των Ελλήνων του εξωτερικού, προκειμένου να εκφράσουμε μια απολύτως συναινετική γνώμη που να τύχει της ψήφισης από την συντριπτική πλειονότητα των βουλευτών. Βρίσκω την ευκαιρία λοιπόν αυτής της συνέντευξης και θέλω μέσα από αυτήν να εκπέμψω ένα μήνυμα και ένα κάλεσμα προς όλες τις πολιτικές δυνάμεις να συμβάλουμε όλοι μαζί στην τελική διαμόρφωση αυτού του νομοσχεδίου, προκειμένου να ψηφιστεί από το σύνολο των πολιτικών δυνάμεων της Βουλής. Το χρωστάμε στους Έλληνες του εξωτερικού. Οι Έλληνες, όχι απλά είμαστε πολύ λίγοι για να είμαστε διχασμένοι, αλλά στις εποχές που διανύουμε είμαστε υποχρεωμένοι να είμαστε απολύτως ενωμένοι και να εξασφαλίζουμε τη δημοκρατική έκφραση του συνόλου των Ελλήνων, τόσο αυτών που βρίσκονται στο εσωτερικό, όσο και αυτών που βρίσκονται στο εξωτερικό. Πιστεύω λοιπόν ότι οι ενστάσεις και επιφυλάξεις που μπορεί να διατυπώθηκαν από τον κύριο Γενικό Γραμματέα του Κομμουνιστικού Κόμματος, ύστερα από τη συζήτηση που θα γίνει στη Βουλή και τις βελτιώσεις τις νομοτεχνικές που θα χρειαστεί, θα ξεπεραστούν και θα προχωρήσουμε όλοι μαζί όπως έχει διαφανεί από τη συμφωνία που υπήρξε πριν από τέσσερις περίπου εβδομάδες, στη συμφωνία όλων των κομμάτων που συμμετείχαν στη διακομματική επιτροπή.</p>
      <p>ΔΗΜΟΣΙΟΓΡΑΦΟΣ: Ένα θέμα το οποίο συζητάτε και μας το είπατε και προηγουμένως είναι η ενίσχυση των αρμοδιοτήτων της Τοπικής Αυτοδιοίκησης με πόρους, με νέες αρμοδιότητες, και υπάρχει μια συζήτηση η οποία δεν ξέρω αν ανταποκρίνεται στην πραγματικότητα, η οποία λέει πως υπάρχει ένα σχέδιο μετακίνησης – έχετε διαψεύσει σε όλους τους τόνους ότι μπορεί να υπάρξει έστω και σκέψη για απολύσεις δημοσίων υπαλλήλων- αλλά υπάρχει ένα σχέδιο κινητικότητας. Αυτό έχει οριστικοποιηθεί; Θα δούμε περιπτώσεις που θα δούμε να μετακινούνται δημόσιοι υπάλληλοι και να πηγαίνουν σε άλλες δομές; Να πηγαίνουν στην Τοπική Αυτοδιοίκηση, στην περιφέρεια, σε υπηρεσίες που χρειάζονται…</p>
      <p>ΘΕΟΔΩΡΙΚΑΚΟΣ: Υπάρχουν δύο πράγματα σε αυτό που με ρωτάτε. Είναι η σταθερή κυβερνητική μας βούληση να ενισχύσουμε τους Δήμους και τις Περιφέρειες με αρμοδιότητες, πόρους και προσωπικό- γιατί δεν μπορείς να δίνει σε κάποιον αρμοδιότητες και να μη του δίνεις και το αντίστοιχο προσωπικό. Επομένως εφόσον αυτή η λογική – γιατί αυτή τη λογική θα την βάλουμε στη διαδικασία ενός δημόσιου διαλόγου, γιατί ο νόμος που θα φτιάξουμε θέλουμε να δημιουργηθεί μέσα από μια πολύ σοβαρή και δημιουργική συζήτηση με την κοινωνία και με τους εκπροσώπους της Αυτοδιοίκησης- εφόσον αυτό είναι η τελική απόφαση, μέσα στο πρώτο εξάμηνο του 2020, ασφαλώς θα χρειαστεί να υπάρξει και μετακίνηση προσωπικού προς το χώρο της Αυτοδιοίκησης. Και αυτό θα γίνει με πολύ συγκεκριμένο και οργανωμένο τρόπο, προκειμένου να μπορέσουν οι Περιφέρειες και οι Δήμοι να λειτουργήσουν αποτελεσματικά.</p>
      <p>ΔΗΜΟΣΙΟΓΡΑΦΟΣ: Η λογική είναι λογική της αποκέντρωσης; Δηλαδή η λογική είναι να φύγουν υπηρεσίες από το υδροκέφαλο κράτος και να πάνε στις Περιφέρειες; Θέλετε να κάνετε μικρούς πρωθυπουργούς;</p>
      <p>ΘΕΟΔΩΡΙΚΑΚΟΣ: Έτσι κι αλλιώς έχουν χαρακτηρισθεί με τον τρόπο αυτό οι Περιφερειάρχες γιατί έχουν πολύ σοβαρή δύναμη εξουσίας και πόρους ήδη. Εμείς πιστεύουμε ότι πρέπει να ενισχυθούν περεταίρω. Η λογική μας είναι ότι η σημερινή κυβέρνηση πρέπει να στηρίξει με όλες της τις δυνάμεις την Αυτοδιοίκηση.</p>
      <p>ΔΗΜΟΣΙΟΓΡΑΦΟΣ: Γίνεται και προσπάθεια σε ένα από τα νομοσχέδια που έχετε στα χέρια σας, με το θέμα της απλούστευσης, της επιτάχυνσης απόδοσης της ιθαγένειας. Αυτό είναι ένα θέμα που παλιότερα- όχι μόνο επί ΣΥΡΙΖΑ- είχε δημιουργήσει πάρα πολλά προβλήματα, αλλά είχε λειτουργήσει και ως παράθυρο για αρκετούς μετανάστες οι οποίοι είχαν βρεθεί στη χώρα μας τα τελευταία χρόνια. Τι μέτρα θα πάρετε εκεί κ. Υπουργέ;</p>
      <p>ΘΕΟΔΩΡΙΚΑΚΟΣ: Επειδή υπάρχουν πολλές αμφισβητήσεις και κριτική για την όλη αυτή διαδικασία, το ΥΠΕΣ υπογράφει με τη νέα Εθνική Αρχή Διαφάνειας, η οποία λειτουργεί ήδη υπό τον κ. Μπίνη, ένα πρωτόκολλο συνεργασίας και περιμένουμε από αυτήν την αρχή να μας υποδείξει με επιστημονική έρευνα τους τρόπους που θα εξασφαλίζουν την διαφανή, ταχύτατη και αποτελεσματική απόδοση Ιθαγένειας σε όλους τους ανθρώπους που το δικαιούνται. Άρα μια κατάσταση η οποία έχει πολλά κακώς κείμενα σήμερα αναμένουμε να την αντιμετωπίσουμε με πολύ αποτελεσματικό τρόπο. Προτού εμείς κληθούμε να νομοθετήσουμε πάνω σε αυτό, έχουμε ζητήσει από την κατάλληλη αρχή να μας υποδείξει τους σχετικούς τρόπους.</p>
      <p>ΔΗΜΟΣΙΟΓΡΑΦΟΣ: Να το κάνουμε λίγο πιο πρακτικό;</p>
      <p>ΘΕΟΔΩΡΙΚΑΚΟΣ: Είναι μια καινούργια αντίληψη αυτή, όπως καταλαβαίνετε, και μια νεωτερική σκέψη για το πώς πρέπει να ετοιμάζονται τα νομοθετήματα.</p>
      <p>ΔΗΜΟΣΙΟΓΡΑΦΟΣ: Έχουν φτάσει από όσο γνωρίζουμε, μια σειρά καταγγελιών και στο υπουργείο Εσωτερικών, για τα παραθυράκια τα οποία υπήρχαν, τα οποία ήταν αρκετά. Για τα πλαστά πιστοποιητικά έχουμε δει πολλά δημοσιεύματα, πιστοποιητικά γέννησης, το θέμα των προφορικών συνεντεύξεων, για το θέμα της απονομής ιθαγένειας…</p>
      <p>ΘΕΟΔΩΡΙΚΑΚΟΣ: Θέλω να σας πω μια ξεκάθαρη κουβέντα κ. Τζένο και κρατήστε τη: θα είναι πάρα πολύ αυστηρός σε οποιαδήποτε καταγγελία διαφθοράς και παραβατικής δραστηριότητας υπάρχει γύρω και από το θέμα της απόδοσης ιθαγένειας. Οι διαδικασίες θα αυστηροποιηθούν και θα γίνουν απολύτως αντικειμενικές . Αλλά, επαναλαμβάνω, θα είμαι πάρα πολύ αυστηρός σε συγκεκριμένες καταγγελίες που τυχόν υπάρξουν για τέτοιες υποθέσεις.</p>
      <p>ΔΗΜΟΣΙΟΓΡΑΦΟΣ: Η διαδικασία αυτή θα μπει και στη λογική ψηφιοποίησης του επιτελικού κράτους, θα γίνει δηλαδή μια πλατφόρμα που θα μπουν κάποια στοιχεία που δεν θα μπορεί κανείς να παρεμβαίνει…</p>
      <p>ΘΕΟΔΩΡΙΚΑΚΟΣ:  Θέλω να ολοκληρωθεί με την Ανεξάρτητη Αρχή Διαφάνειας και μετά να κάνουμε τις σχετικές ανακοινώσεις</p>
      <p>ΔΗΜΟΣΙΟΓΡΑΦΟΣ: Σας ευχαριστώ πολύ κ. υπουργέ.</p>
      <p>ΘΕΟΔΩΡΙΚΑΚΟΣ: Καλημέρα, εγώ σας ευχαριστώ.</p>
    </article>
  </body>
</html>