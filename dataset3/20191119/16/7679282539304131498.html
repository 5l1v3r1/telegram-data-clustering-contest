<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-swedish-prosecutor-drops-julian-assange-rape-probe-2858414.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T16:07:07+00:00"/>
    <meta property="og:title" content="स्वीडन ने जुलियन असांजे के खिलाफ दुष्कर्म के मामले की जांच बंद की"/>
    <meta property="og:description" content="स्वीडन के अभियोजक ने मंगलवार (19 नवंबर) को बताया कि विकीलीक्स के संस्थापक जुलियन असांजे पर 2010 में लगे दुष्कर्म के आरोप की जांच बंद कर दी गई है। हालांकि, अभियोजक ने माना कि असांजे के खिलाफ किए गए..."/>
  </head>
  <body>
    <article>
      <h1>स्वीडन ने जुलियन असांजे के खिलाफ दुष्कर्म के मामले की जांच बंद की</h1>
      <address><time datetime="2019-11-19T16:07:07+00:00">19 Nov 2019, 16:07</time> by <a rel="author">एएफपी,स्टॉकहोम</a></address>
      <p>स्वीडन के अभियोजक ने मंगलवार (19 नवंबर) को बताया कि विकीलीक्स के संस्थापक जुलियन असांजे पर 2010 में लगे दुष्कर्म के आरोप की जांच बंद कर दी गई है। हालांकि, अभियोजक ने माना कि असांजे के खिलाफ किए गए वादी के दावे विश्वसनीय है। लोक अभियोजन की उपनिदेशक इवा मारी परसोन ने कहा, ''मेरा आकलन है कि जांच के लिए जो कदम उठाए जा सकते थे वे उठाए गए, लेकिन अभियोग दर्ज करने के लिए अधिक मजबूत सबूत नहीं थे।</p>
      <p>उल्लेखनीय है कि असांजे के खिलाफ जांच स्वीडिश महिला के आरोप के बाद शुरू की गई थी। महिला ने आरोप लगाया था कि अगस्त 2010 में स्टॉकहोम में आयोजित विकिलीक्स के सम्मेलन के दौरान उनकी मुलाकात असांजे से हुई। महिला ने दावा किया था कि ऑस्ट्रेलियाई असांजे ने सोने के दौरान असुरक्षित यौन संबंध बनाए। मामला दर्ज करने की मियाद अगस्त 2020 में खत्म हो रही है। हालांकि, असांजे ने इन आरोपों से इनकार किया है।</p>
      <p>परसोन ने बयान में कहा, ''मैं जोर देकर कहना चाहती हूं कि शिकायतकर्ता ने घटना की विश्वसनीय जानकारी दी थी। उसका बयान स्पष्ट और विस्तृत था, लेकिन कुल मिलाकर मेरा आकलन है कि सबूत कमजोर थे जिसके आधार पर जांच जारी रखने का कोई कारण दिखाई नहीं देता।" विकिलीक्स संस्थापक 48 वर्षीय असांजे अप्रैल से ही ब्रिटेन की उच्च सुरक्षा वाली जेल में हैं। पुलिस ने उन्हें लंदन स्थित इक्वाडोर के दूतावास से निकाला था जहां पर स्वीडन प्रत्यर्पित करने के आदेश से बचने के लिए वह वर्ष 2012 से रह रहे थे। </p>
      <p>असांजे जमानत शर्तों का उल्लंघन करने के आरोप में 50 हफ्ते की सजा काट रहे हैं। वहीं स्वीडिश प्रशासन ने 2017 में असांजे के खिलाफ दुष्कर्म की जांच यह कहकर बंद कर दी थी कि चूंकि वह यहां नहीं आएंगे इसलिए जांच को आगे बढ़ाना संभव नहीं है लेकिन उनकी गिरफ्तारी के बाद मामले को दोबारा खोला गया था।</p>
      <p>सितंबर में अभियोजकों ने जांच आगे बढ़ाने के इरादे से सात चश्मदीदों की गवाही ली थी। असांजे ब्रिटेन से अमेरिका प्रत्यर्पित करने के खिलाफ भी लड़ रहे हैं। अमेरिका में जासूसी कानून के तहत मामला दर्ज और और दोषी करार दिए जाने पर उन्हें 175 साल अमेरिकी जेल में बिताने की सजा मिल सकती है। अमेरिका में दर्ज अधिकतर मामले गोपनीय दस्तावेज (सैन्य एवं राजनयिकों की गोपनीय बातचीत)हासिल करने और अपनी वेबसाइट विकिलीक्स पर प्रकाशित करने से जुड़े हैं। </p>
    </article>
  </body>
</html>