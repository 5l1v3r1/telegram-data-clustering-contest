<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/dimosiografos-stin-sparti-kategrapse-tin-stigmi-pou-peftei-mixani-epano-tou-pics/2919108/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T16:10:16+00:00"/>
    <meta property="og:title" content="Δημοσιογράφος στην Σπάρτη κατέγραψε την στιγμή που πέφτει μηχανή επάνω του! [pics]"/>
    <meta property="og:description" content="Ένα απίστευτο περιστατικό σημειώθηκε κατά τη διάρκεια αγώνων με μηχανές (motocross) στη Σπάρτη. Ένας αναβάτης έχασε ξαφνικά τον έλεγχο και κυριολεκτικό προσγειώθηκε πάνω στον δημοσιογράφο και εικονολήπτη του τηλεοπτικού σταθμού Ionian Channel Τάκη Κούρο, τραυματίζοντάς τον. Το περιστατικό σημειώθηκε την Κυριακή 17 Νοεμβρίου."/>
  </head>
  <body>
    <article>
      <h1>Δημοσιογράφος στην Σπάρτη κατέγραψε την στιγμή που πέφτει μηχανή επάνω του! [pics]</h1>
      <h2>Ένα απίστευτο περιστατικό σημειώθηκε κατά τη διάρκεια αγώνων με μηχανές (motocross) στη Σπάρτη. Ένας αναβάτης έχασε ξαφνικά τον έλεγχο και κυριολεκτικό προσγειώθηκε πάνω στον δημοσιογράφο και εικονολήπτη του τηλεοπτικού σταθμού Ionian Channel Τάκη Κούρο, τραυματίζοντάς τον. Το περιστατικό σημειώθηκε την Κυριακή 17 Νοεμβρίου.</h2>
      <address><time datetime="2019-11-19T16:10:16+00:00">19 Nov 2019, 16:10</time> by <a rel="author">Newsit Newsroom</a></address>
      <p>Ο Τάκης Κούρος περιέγραψε στο newsit.gr καρέ – καρέ το περιστατικό. «Κάλυπτα τον αγώνα για το πανελλήνιο πρωτάθλημα Νοτίου Ελλάδος και ως φωτογράφος και ως ρεπόρτερ για το Ionian Channel, το περιφερειακό κανάλι για το οποίο εργάζομαι. Ήμουν μαζί με τους υπόλοιπους συναδέλφους, πίσω από τα προστατευτικά και αρκετά μακριά από την πίστα» ανέφερε.</p>
      <p>«Περίπου ένα τέταρτο πριν φύγω, είχα στήσει την κάμερα για να κάνουμε μια συνέντευξη με τον δήμαρχος ο οποίος ευτυχώς δεν είχε προλάβει να σταθεί μπροστά στην κάμερα» συνέχισε και συμπλήρωσε: «όσο περίμενα να έρθει ο δήμαρχος σκύβω για να βγάλω μια φωτογραφία και εκείνη την στιγμή φεύγει μια μηχανή τελείως έξω από τον δρόμο και έρχεται προς τα πάνω μας, κάνει ένα άλμα και προσγειώνεται πάνω μου. Τραυματίστηκα στην πλάτη και στα πλευρά με αποτέλεσμα να έχω πολλαπλά κατάγματα στην ωμοπλάτη, στο στέρνο και στα πλευρά. Δόξα τον Θεό, ζω! Αλλά έχω τις ροδιές από τη μηχανή στο σώμα μου ακόμα».</p>
      <p>
        <i>Η στιγμή που πέφτει πάνω στον δημοσιογράφο η μηχανή</i>
      </p>
      <figure>
        <img src="https://www.newsit.gr/wp-content/uploads/2019/11/Sparti-1200x900.jpg"/>
      </figure>
      <h3>«Έκανα τούμπες στον αέρα»</h3>
      <p>«Μου είπαν ότι με χτύπησε με τον τροχό από κάτω και με πέταξε 4-5 μέτρα, γυρνώντας με με τούμπες στον αέρα. Δεν είχα αίσθηση, είχα πέσει κάτω και δεν μπορούσα να ανασάνω, δεν έβλεπα τίποτα, είχαν θολώσει όλα» λέει ο ίδιος. Ο δημοσιογράφος μεταφέρθηκε αμέσως στο νοσοκομείο καθώς υπήρχε φόβος ότι έχουν πληγεί ζωτικά όργανα. Όπως αναφέρει δεν μπορούσε να ανασάνει. «Μεταφέρθηκα κατευθείαν στο νοσοκομείο με ασθενοφόρο, οι γιατροί φοβόντουσαν να μην έχουν τρυπήσει τα ζωτικά μου όργανα. Εγώ δεν μπορούσα να ανασάνω από τον πόνο και όλα αυτά τα κατάγματα. Νοσηλεύομαι ακόμα στο νοσοκομείο. Ήμουν τυχερός μέσα στην ατυχία μου» περιγράφει.</p>
      <figure>
        <img src="https://www.newsit.gr/wp-content/uploads/2019/11/Sparti-3.jpg"/>
      </figure>
      <p>«Ο αναβάτης της μηχανής έμαθα ότι ήταν ένας από τους καλύτερους του είδους, είναι Αθηναίος, τρέχει 30 χρόνια στους αγώνες, δεν ξέρω τι του συνέβη και έχασε τον έλεγχο. Έμαθα ότι κι εκείνος έχει χτυπήσει στην κλείδα» συμπληρώνει ο Τάκης Κούρος μιλώντας για τον οδηγό της μηχανής και συνεχίζει: «ο αναβάτης δεν έχει επικοινωνήσει ακόμα μαζί μου, είναι ένα λεπτό σημείο που λίγο με έχει ενοχλήσει. Υπάρχει το ενδεχόμενο να μην είναι σε κατάσταση στην οποία θα μπορούσε να επικοινωνήσει. Ξέρω ότι δεν νοσηλεύτηκε στην Σπάρτη, πήγε Αθήνα. Αυτό λίγο με πίκρανε αλλά εγώ δεν ζητάω καμία ποινική δίωξη».</p>
      <h3>Έκκληση για περισσότερα μέτρα ασφαλείας</h3>
      <p>Σύμφωνα με τον δημοσιογράφο για το περιστατικό έχει σχηματιστεί δικογραφία. «Έχει σχηματιστεί δικογραφία, πήγε η αστυνομία στο σημείο και έκανε έρευνα, έβγαλε φωτογραφίες τον χώρο, κάλεσαν τον πρόεδρο της λέσχης, ο οποίος ήταν και ο διοργανωτής και του πήραν κατάθεση. Δεν ζητώ την ποινική δίωξη του αναβάτη αλλά επιφυλάσσομαι όσον αφορά τις αστικές ευθύνες. Θα ήθελα να κάνω μια έκκληση ώστε να υπάρχουν περισσότερα μέτρα ασφαλείας την επόμενη φορά» καταλήγει ο ίδιος.</p>
      <figure>
        <img src="https://www.newsit.gr/wp-content/uploads/2019/11/Sparti2-1200x900.jpg"/>
      </figure>
      <h3>Ακούστε όσα δήλωσε στο Newsit.gr ο Τάκης Κούρος</h3>
      <figure>
        <iframe src="https://www.youtube.com/embed/umH7Jwp_hTo" width="640" height="360" data-service="Youtube" scrolling="no"/>
      </figure>
      <p>
        <b>Ρεπορτάζ: Στέργιος Σαμαρτζής</b>
      </p>
    </article>
  </body>
</html>