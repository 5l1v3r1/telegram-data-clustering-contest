<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426093/se-proteraiothta-gia-ton-dhmo-ta-problhmata-twn-sxoleiwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T16:00:01+00:00"/>
    <meta property="og:title" content="Σε προτεραιότητα για τον δήμο τα προβλήματα των σχολείων"/>
    <meta property="og:description" content="Έλεγχος, πυρασφάλεια, αδειοδότηση και κυλικεία, είναι αυτά στα οποία δίνει έμφαση η νέα Δημοτική Αρχή Ρόδου όσο αφορά στα σχολικά κτήρια, και για τις ενέργειες και τον σχεδιασμό τους μίλησαν χθες, σε συνέντευξη Τύπου που παραχώρησαν, ο Αντιδήμαρχος Παιδείας κ. Στράτος Καρίκης, ο εντεταλμένος σύμβουλος κ. Θανάσης Στάμος, ο Πρόεδρος της Α’ βάθμιας Σχολικής Επιτροπής κ. Θανάσης Βυρίνης και ο Πρόεδρος της Β’ βάθμιας Σχολικής Επιτροπής κ. Σάββας Χριστοδούλου."/>
  </head>
  <body>
    <article>
      <h1>Σε προτεραιότητα για τον δήμο τα προβλήματα των σχολείων</h1>
      <h2>Με σκοπό τη βελτίωση και τον εκσυγχρονισμό των κτηριακών εγκαταστάσεων</h2>
      <address>
        <time datetime="2019-11-19T16:00:01+00:00">19 Nov 2019, 16:00</time>
      </address>
      <p>
        <b>Έλεγχος, πυρασφάλεια, αδειοδότηση και κυλικεία, είναι αυτά στα οποία δίνει έμφαση η νέα Δημοτική Αρχή Ρόδου όσο αφορά στα σχολικά κτήρια, και για τις ενέργειες και τον σχεδιασμό τους μίλησαν χθες, σε συνέντευξη Τύπου που παραχώρησαν, ο Αντιδήμαρχος Παιδείας κ. Στράτος Καρίκης, ο εντεταλμένος σύμβουλος κ. Θανάσης Στάμος, ο Πρόεδρος της Α’ βάθμιας Σχολικής Επιτροπής κ. Θανάσης Βυρίνης και ο Πρόεδρος της Β’ βάθμιας Σχολικής Επιτροπής κ. Σάββας Χριστοδούλου.</b>
      </p>
      <p>Αναλυτικά:</p>
      <p><b>Ο κ. Καρίκης</b><br/>Καταρχήν, ο Αντιδήμαρχος θύμισε ότι από την πρώτη στιγμή είχε πει ότι αυτή η Δημοτική Αρχή και ο Δήμαρχος έχουν δώσει ένα μεγάλο βάρος στα σχολεία, κάτι που φάνηκε και από την πρώτη ημέρα που ανέλαβαν αλλά και από το γεγονός ότι έχουν οριστεί τέσσερα στελέχη της που ασχολούνται με τον τομέα της παιδείας.</p>
      <p>Εκεί, λοιπόν, που επικέντρωσαν είναι στην αποτύπωση της πραγματικής κατάστασης και το άνοιγμα προς την κοινωνία, δηλαδή τους γονείς, τους μαθητές, τους δασκάλους και τους καθηγητές, τους Διευθυντές και τους Διευθυντές εκπαίδευσης. Με όλους αυτούς έχουν καθημερινή συνεργασία και ξεκίνησαν με την καταγραφή των αναγκών σε κάθε σχολείο και ανάλογα με τη διαβάθμισή τους προχώρησαν στις ανάλογες ενέργειες. Δεν παρέλειψε ακόμη, να επισημάνει ότι είναι σημαντικό που αυτές τις ημέρες δίνονται οι πρόσθετοι πόροι, από 60 χιλιάδες ευρώ στις δύο σχολικές επιτροπές του Δήμου, κάτι που θα συνεχιστεί και το νέο έτος. Ακόμη, αυτή την περίοδο ολοκληρώνεται η καταγραφή των αναγκών που πρέπει να ενταχθούν στο νέο Τεχνικό Πρόγραμμα του Δήμου ώστε ένα μεγάλο μέρος των έργων να συμπεριληφθεί σ’ αυτό και να υλοποιηθούν εντός του 2020.</p>
      <p>Όσο για τα κριτήριά τους, είναι πολύ συγκεκριμένα: Οι σχολικές επιτροπές και οι ίδιοι είναι ανοιχτοί ενώ έχει γίνει μία αναλυτική καταγραφή των θεμάτων και οι πόροι δίνονται αμέσως με δίκαιη κατανομή, χωρίς παρακράτηση, στα σχολεία. Το ίδιο θα γίνει και με την κατανομή των μικρών έργων αφού, όπως είπε, με βάση τις ανάγκες τους, όλα τα σχολεία θα πάρουν αυτό που τους αναλογεί.<br/>Έδωσαν, όμως, και έμφαση στο θέμα των σχολικών κτιρίων. Δηλαδή, στην κατάσταση στην οποία βρίσκονται, όπως σχετικά με την πυρασφάλεια που δεν έχει μεγάλος αριθμός τους και ο νέος νόμος επιτάσσει αυτές οι διαδικασίες να έχουν ολοκληρωθεί μέχρι τα τέλη Δεκεμβρίου. Αυτές οι διαδικασίες προβλέπουν πυρασφάλεια και αδειοδότηση και είναι μία δουλειά που έπρεπε να είχε γίνει, τόνισε ο κ. Καρίκης.</p>
      <p>Έλεγχος, πυρασφάλεια, αδειοδότηση και κυλικεία, είναι οι βασικές προτεραιότητες που θέτουν, λοιπόν, στο θέμα αυτό, ενώ με τη βοήθεια του Αντιδημάρχου Δόμησης, κ. Στέφανου Δράξου, έχει ολοκληρωθεί η διαδικασία νομιμοποίησης των αυθαίρετων χώρων, κάτι που έπρεπε να είχε γίνει πριν χρόνια. Μάλιστα, ο κ. Καρίκης δεν παρέλειψε να επισημάνει ότι, στην πράξη, ο πολίτης της Ρόδου, ο δάσκαλος, ο καθηγητής, ο διευθυντής του σχολείου, βλέπει μία αντιμετώπιση λίγο διαφορετική που είναι επικεντρωμένη στους ίδιους, στα κτίρια, στην ασφάλειά τους και στην εν γένει καλύτερη λειτουργία των σχολείων.</p>
      <p>Παράλληλα, όπως προέκυψε και από τη συνάντηση που είχαν προ ημερών με τον αρμόδιο αντιπεριφερειάρχη κ. Γιάννη Κρητικό, σκοπεύουν να αξιοποιήσουν όλους τους πόρους που θα τους δώσει η Περιφέρεια για νέα σχολεία και νέες αίθουσες. «Δεν θα χαθεί ούτε ένα ευρώ», δήλωσε ο κ. Καρίκης, μια και η εντολή του Δημάρχου, κ. Αντώνη Καμπουράκη, είναι ότι πρέπει να εξαντλήσουν όλους τους πόρους.<br/>Στη συνέχεια, διαβεβαίωσε ότι μέσα στη θητεία τους θα δούμε και νέα σχολεία ενώ θα συνεχίσουν την προσπάθεια που ξεκίνησε η προηγούμενη Δημοτική Αρχή για την ένταξη καινούργιων σχολικών μονάδων στα ΣΔΙΤ.</p>
      <p>Όπως είπε ο Αντιδήμαρχος, η πραγματικότητα είναι ότι πολλά σχολεία του νησιού στεγάζονται σε κτίρια άνω των 70-80 ετών και καταλαβαίνουν πόσο ανάγκη είναι να μεταφερθούν σε καινούργια σχολικά κτίρια. Θεωρεί, μάλιστα, ότι είναι ορατό αυτό το ενδιαφέρον, όπως και του Δημάρχου, στην τοπική κοινωνία προκειμένου να δει ο κόσμος μία βελτίωση σε όλα τα θέματα.</p>
      <p><b>Ο κ. Θανάσης Στάμος</b><br/>Από την πλευρά του, ο κ. Στάμος είπε ότι κοινός σκοπός τους είναι η βελτίωση και ο εκσυγχρονισμός των εγκαταστάσεων των σχολείων και η κατά τον δυνατόν καλύτερη διαβίωση των μαθητών σ’ αυτά. Ο ίδιος, όλο το προηγούμενο διάστημα, επισκέφθηκε πολλά σχολεία με τελευταίο το Ειδικό σχολείο του οποίου την κατάσταση χαρακτήρισε σχεδόν απαράδεκτη για τις συνθήκες των παιδιών και τους χώρους που στεγάζονται. Για το Ορφανοτροφείο θηλέων, το δημοτικό και το νηπιαγωγείο, είπε ότι το αποτέλεσμα δεν είναι θετικό από τις παρεμβάσεις που έχουν γίνει αφού τα προβλήματα έχουν συσσωρευτεί.</p>
      <p>Σχετικά με τις μονώσεις ανέφερε ότι δεν μπορούν να γίνουν τώρα αφού ο χρόνος είναι ακατάλληλος. Ανέφερε, μάλιστα, ως παράδειγμα ότι του ζήτησαν παρέμβαση και από το 20ο νηπιαγωγείο, που θεωρείται το πιο καλό κτίριο, γιατί υπάρχουν κακοτεχνίες.<br/>Πολύ μεγάλη είναι και η προσπάθεια που γίνεται για τη σωστή λειτουργία των κυλικείων αφού χρειάζονται άδειες κτλ. Ανέφερε ακόμη ότι, αυτή τη στιγμή, το ιδιοκτησιακό καθεστώς σχολείων βρίσκεται στον αέρα αφού η προθεσμία που έδινε ο νόμος έληξε στις 15 Ιουλίου. Ο ίδιος έχει ήδη ζητήσει από τον συμπατριώτη μας Υφυπουργό Τουρισμού κ. Μάνο Κόνσολα αν γίνεται να δοθεί μία παράταση.</p>
      <p><b>Ο κ. Θανάσης Βυρίνης</b><br/>Αφού αναφέρθηκε στην πολύ καλή συνεργασία που έχουν μεταξύ τους, ο κ. Βυρίνης στη συνέχεια, τόνισε ότι οι καθημερινές τους επισκέψεις στα σχολεία έχουν αναδείξει δύο μεγάλες κατηγορίες προβλημάτων: Τα σχολεία τα οποία είτε λόγω παλαιότητας είτε ακαταλληλότητας έχουν προβλήματα, δεδομένου ότι τα περισσότερα δεν έχουν κατασκευαστεί για σχολικά συγκροτήματα, και το δεύτερο έχει να κάνει με αυτά που είναι από τις επόμενες περιόδους τα οποία εμφανίζουν αρκετές κακοτεχνίες και ελλείψεις. Σχετικά με τις αρμοδιότητες, τις οποίες έχουν ξεκαθαρίσει, ανέφερε ότι η Α’ βαθμια Σχολική Επιτροπή ως γνωστόν έχε βασικό έργο την κατανομή των κονδυλίων που δίνονται στα σχολεία για λειτουργικά έξοδα και μάλιστα χθες έγινε η κατανομή της τρίτης δόσης στα σχολεία και με δίκαιο τρόπο, όπως είπε, έδωσαν 100 χιλιάδες ευρώ σε 116 σχολικές μονάδες (σ.σ. πενήντα δημοτικά και 66 νηπιαγωγεία). Σήμερα θα γίνει η κατανομή της πρώτης πίστωσης για πετρέλαιο, που ανέρχεται στα 20 χιλιάδες ευρώ. Ακόμη η Επιτροπή έχει την αρμοδιότητα της προκήρυξης των κυλικείων και έχουν έναν πρώτο χρονικό ορίζοντα ότι έξι κυλικεία σε σχολικές μονάδες μπορούν να τεθούν σε λειτουργία από τον Ιανουάριο. Μάλιστα, έχουν ζητήσει από τις Τεχνικές Υπηρεσίες ένα κλιμάκιο να ασχολείται αποκλειστικά με τα σχολεία, κάτι που είναι δύσκολο να γίνει τώρα. Το σημαντικό είναι ότι έχουν αποκαταστήσει μία επικοινωνία και μία εμπιστοσύνη με τους Διευθυντές των σχολείων για την αντιμετώπιση των προβλημάτων.</p>
      <p>Εκτός από τις δράσεις που έχουν ξεκινήσει, θα προχωρήσουν και σε μία επιμόρφωση των ανθρώπων που ασχολούνται με τα κυλικεία ώστε να έχουν ελκυστικά και νόμιμα προϊόντα. Θα ακολουθήσουν δράσεις για τον σχολικό εκφοβισμό, τη σεισμική πρόληψη κτλ. Θα γίνουν ενημερώσεις ανά σχολική μονάδα ενώ έχουν βάλει στους στόχους τους τον εθελοντισμό και την αντικαπνιστική κουλτούρα.</p>
      <p><b>Σάββας Χριστοδούλου</b><br/>Όπως ενημέρωσε από την πλευρά του και ο Πρόεδρος της Β’ βάθμιας Σχολικής Επιτροπής, διαχειρίζονται 42 σχολικά συγκροτήματα, 21 γυμνάσια, 10 λύκεια και 11 ΕΠΑΛ στο νησί με 8.637 μαθητές συνολικά. Τα έσοδα της Επιτροπής είναι τα χρήματα από τους ΚΑΠ και κάθε τρειςς μήνες παίρνουν γύρω στα 122 χιλιάδες ευρώ τα οποία πιστώνονται στον λογαριασμό της Επιτροπής κάθε τρίμηνο, δηλαδή γύρω στα 500 χιλιάδες ευρώ με τα οποία πληρώνουν τις 38 σχολικές καθαρίστριες. Τα άλλα έσοδα της Επιτροπήςείναι από τα τριάντα κυλικεία που διαχειρίζεται.</p>
      <p>Μέχρι τώρα λοιπόν, ο ίδιος έχει επισκεφθεί 35 σχολεία στα οποία και κατέγραψαν τα προβλήματα από την πρώτη ημέρα και έχουν άριστη συνεργασία με τους Διευθυντές.</p>
      <p>«Θα είμαστε παρόντες σε οτιδήποτε αφορά τα σχολεία», δήλωσε ο κ. Χριστοδούλου και ανέφερε ότι η Επιτροπή έχει να διαχειριστεί τα λειτουργικά έξοδα των σχολείων. Ο σκοπός της είναι να γίνεται σωστή κατανομή των πόρων από τους ΚΑΠ, από τους οποίους το 60% πηγαίνει στην Α’ βάθμια Σχολική Επιτροπή και το 40% στη Β’ βάθμια. Μάλιστα, μέχρι τώρα έχουν δώσει 102 χιλιάδες ευρώ στα σχολεία για να μπορέσουν οι Διευθυντές-διαχειριστές τους να κάνουν κάποια έξοδα συντήρησης των σχολικών τους μονάδων. Επίσης, έχουν βάλει γύρω στα 30 χιλιάδες ευρώ πετρέλαιο σε όλα τα Γυμνάσια, τα Λύκεια και τα ΕΠΑΛ. Κλείνοντας, ο κ. Χριστοδούλου διαβεβαίωσε ότι θα βρίσκονται κοντά στα σχολεία σε καθημερινή βάση.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/424743/as-ftiaxoyme-ta-sxoleia-poy-axizoyn-sta-paidia-mas"/>
        <a href="https://www.rodiaki.gr/article/422262/tha-katagrafoyn-oi-elleipseis-kai-ta-problhmata-twn-sxoleiwn"/>
      </related>
    </article>
  </body>
</html>