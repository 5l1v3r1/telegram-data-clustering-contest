<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/nd-gia-elaxisto-eggyimeno-eisodima-o-mitsotakis-katoxyronei-syntagmatika-to-metro-pou-polemise-o-syriza/2919113/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T16:25:13+00:00"/>
    <meta property="og:title" content="ΝΔ για ελάχιστο εγγυημένο εισόδημα: Ο Μητσοτάκης κατοχυρώνει συνταγματικά το μέτρο που πολέμησε ο ΣΥΡΙΖΑ"/>
    <meta property="og:description" content="Η ΝΔ υπενθυμίζει πως θέσπισε το ελάχιστο εγγυημένο εισόδημα το 2014, ενώ ο ΣΥΡΙΖΑ το &quot;πάγωσε&quot; πριν το επαναφέρει με διαφορετική ονομασία."/>
  </head>
  <body>
    <article>
      <h1>ΝΔ για ελάχιστο εγγυημένο εισόδημα: Ο Μητσοτάκης κατοχυρώνει συνταγματικά το μέτρο που πολέμησε ο ΣΥΡΙΖΑ</h1>
      <h2>Η ΝΔ υπενθυμίζει πως θέσπισε το ελάχιστο εγγυημένο εισόδημα το 2014, ενώ ο ΣΥΡΙΖΑ το "πάγωσε" πριν το επαναφέρει με διαφορετική ονομασία.</h2>
      <address><time datetime="2019-11-19T16:25:13+00:00">19 Nov 2019, 16:25</time> by <a rel="author">Newsit Newsroom</a></address>
      <p>«<b>Ένα στοίχημα που έβαλε ο Κυριάκος Μητσοτάκης, και που πολέμησε ο ΣΥΡΙΖΑ, κατοχυρώνεται στο Σύνταγμα</b>», αναφέρουν από την Πειραιώς για την απόφαση να κατοχυρωθεί συνταγματικά το ελάχιστο εγγυημένο εισόδημα.</p>
      <p>Οι ίδιες πηγές αναφέρουν ότι με την πρόταση της ΝΔ στη Βουλή, στο πλαίσιο της Συνταγματικής Αναθεώρησης, κατοχυρώνεται το ελάχιστο εγγυημένο εισόδημα στο Σύνταγμα της Ελλάδας, κι έτσι <b>αποδεικνύεται έμπρακτα</b> -και όχι στα λόγια- <b>ότι η κυβέρνηση και ο Κυριάκος Μητσοτάκης νοιάζονται πραγματικά για τους κοινωνικά πιο ευάλωτους</b> συμπολίτες μας.</p>
      <p>«Με τη διαδικασία που εγκαινιάστηκε στη Βουλή, η κυβέρνηση θα κατοχυρώσει συνταγματικά το ελάχιστο εγγυημένο εισόδημα, δηλαδή το δίχτυ ασφαλείας για τους πλέον αδύναμους, το οποίο πολέμησε ο ΣΥΡΙΖΑ πριν υποχρεωθεί να το υιοθετήσει. Μετά από χρόνια υποκρισίας και παλινωδιών από την πλευρά του ΣΥΡΙΖΑ, το ελληνικό κράτος με πρωτοβουλία που πήρε ο Κυριάκος Μητσοτάκης θα μεριμνά βάσει Συντάγματος για τη <b>διασφάλιση συνθηκών αξιοπρεπούς διαβίωσης</b> όλων των πολιτών μέσω ενός συστήματος ελάχιστου εγγυημένου εισοδήματος», αναφέρουν από το κυβερνών κόμμα.</p>
      <p>Υπενθυμίζουν επίσης ότι η διαδρομή που οδηγεί στη σημερινή συζήτηση ξεκίνησε το 2013, επί κυβέρνησης Νέας Δημοκρατίας, «σε μια εποχή που ο ΣΥΡΙΖΑ ήταν στα… κεραμίδια εναντίον της υλοποίησής του».</p>
      <p>Επ’ αυτού λένε ότι «η προηγούμενη κυβέρνηση, παρότι εξελέγη δήθεν με τη σημαία της προστασίας των πλέον αδύναμων πολιτών, τάχθηκε από την αρχή κατά της εφαρμογής αυτού του μέτρου που προσέφερε στήριξη σε εκατοντάδες χιλιάδες πολίτες».</p>
      <p>Και προσθέτουν: «Η συνέχεια είναι αποκαλυπτική. <b>Η κυβέρνηση ΣΥΡΙΖΑ – ΑΝΕΛ, όταν ανέλαβε την εξουσία, πάγωσε το ελάχιστο εγγυημένο εισόδημα</b>. Στη συνέχεια, ο ΣΥΡΙΖΑ<b> εξαναγκάστηκε να υιοθετήσει το μέτρο λόγω πιέσεων της τρόικας</b> καθώς ήταν η εποχή που η κυβέρνηση εφήρμοζε το νέο κύμα της υπερφορολόγησης και της περικοπής του ΕΚΑΣ που έπληττε τη μεσαία τάξη και τους πλέον αδύναμους εισοδηματικά πολίτες με άμεσους και έμμεσους φόρους. Όπως συνέβη και σε άλλες περιπτώσεις, ο ΣΥΡΙΖΑ <b>απλώς άλλαξε το όνομα του μέτρου</b>, που από ελάχιστο εγγυημένο εισόδημα βαφτίστηκε Κοινωνικό Εισόδημα Αλληλεγγύης (ΚΕΑ) και κατόπιν <b>πανηγύριζε για την εφαρμογή του παρουσιάζοντάς το ως δικό του</b>».</p>
      <p>Από την Πειραιώς υπογραμμίζουν ότι ο Κυριάκος Μητσοτάκης καθ’ όλο το διάστημα που προηγήθηκε των εθνικών εκλογών τόνιζε ότι δεν θα περικοπεί κανένα επίδομα και υπενθύμιζε ότι το Ελάχιστο Εγγυημένο Εισόδημα που θεσμοθετήθηκε από τη ΝΔ, θα ενισχυθεί. Σημειώνεται ότι στην Ελλάδα <a href="https://www.newsit.gr/ellada/ksekinaei-to-elaxisto-eggyimeno-eisodima-poioi-tha-pairnoyn-eos-400-eyro-kathe-mina-diavaste-analytika-oles-tis-proypotheseis/1583006/"><b>για πρώτη φορά, καθιερώθηκε το 2014</b></a>, από την προηγούμενη κυβέρνηση της ΝΔ, ενώ η αύξηση του σχετικού κονδυλίου στο 1 δισ. ευρώ, ώστε να συμπεριλάβει 800.000 συμπολίτες μας, αποτέλεσε κεντρική δέσμευση του προεκλογικού προγράμματος της ΝΔ, που είχε παρουσιαστεί τόσο στο 12ο Συνέδριο του κόμματος, όσο και από τον κ. Μητσοτάκη στις δημόσιες εμφανίσεις του.</p>
      <p>«Η δέσμευση του Πρωθυπουργού υλοποιείται σήμερα με ένα ιστορικό βήμα, την πρόταση της κοινοβουλευτικής πλειοψηφίας για να κατοχυρωθεί συνταγματικά το ελάχιστο εγγυημένο εισόδημα. Η πρόταση αυτή αποτελεί μια εμβληματικού χαρακτήρα παρέμβαση στην κοινωνική προστασία και τη θέσπιση των κοινωνικών δικαιωμάτων, με στόχο την ενδυνάμωση και την υποστήριξη των οικονομικά αδυνάμων συμπολιτών μας που επλήγησαν από την οικονομική κρίση», συνεχίζουν εξηγώντας ότι συγκεκριμένα στο άρθρο 21, παράγραφος 1 του Συντάγματος, το οποίο αναφέρεται στα κοινωνικά δικαιώματα, η ΝΔ προτείνει την προσθήκη «Το κράτος μεριμνά για την διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος».</p>
      <p>Επιπρόσθετα αναφέρουν ότι <b>σήμερα το ελάχιστο εγγυημένο εισόδημα</b> αφορά σε 240.000 νοικοκυριά και <b>καλύπτει συνολικά 450.000 άτομα</b>. Από αυτούς τα 156.000 είναι άνεργοι. Ειδικότερα, καλύπτονται 20.000 μονογονεϊκές οικογένειες και πάνω από 56.000 νοικοκυριά με παιδιά. Από το σύνολο των οικογενειών, οι 236.000 έχουν εισόδημα κάτω από 5.000 ευρώ, ενώ τα 130.000 έχουν μηδενικό εισόδημα. Ο μέσος όρος παροχής ανά νοικοκυριό είναι 213 ευρώ μηνιαίως.</p>
      <p>Οι σημερινές παροχές:</p>
      <p>– 200 ευρώ το μήνα για μονοπρόσωπο νοικοκυριό</p>
      <p>– 100 ευρώ για κάθε επιπλέον ενήλικο μέλος</p>
      <p>– Ετήσιο εγγυημένο ποσό για κάθε ενήλικα : 2.400 ευρώ</p>
      <p>– Ετήσιο εγγυημένο ποσό για κάθε μονογονεϊκή με ανήλικο τέκνο: 3.600 ευρώ</p>
      <p>– Ετήσιο εγγυημένο ποσό για κάθε ζευγάρι με δύο ανήλικα τέκνα: 4.800 ευρώ</p>
      <p>– Ετήσιο εγγυημένο ποσό για έναν ενήλικο με ένα επιπλέον ενήλικο μέλος: 3.600 ευρώ</p>
      <p>– Ετήσιο εγγυημένο ποσό για κάθε ζευγάρι με ενήλικο μέλος: 4.800 ευρώ</p>
      <p>«Στα επόμενα χρόνια, ο προϋπολογισμός για το Ελάχιστο Εγγυημένο Εισόδημα, θα αυξηθεί στο 1 δισ. ευρώ ετησίως, αντί των 760 εκατ. ευρώ που προέβλεπε ο προϋπολογισμός του 2019 και 670 εκατ. ευρώ, σύμφωνα με την τελευταία εκτίμηση για φέτος. Και <b>θα καλύπτει 800.000 συμπολίτες μας</b>. Στόχος του Κυριάκου Μητσοτάκη είναι το 0,5% του ΑΕΠ να διατίθεται για το Ελάχιστο Εγγυημένο Εισόδημα», υπογραμμίζουν από το κυβερνών κόμμα.</p>
    </article>
  </body>
</html>