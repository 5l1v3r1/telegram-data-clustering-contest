<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Alex-Marquez-debuta-Honda-MotoGP_0_2346965414.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:46:00+00:00"/>
    <meta property="og:title" content="Àlex Márquez, debut i caiguda amb l'Honda de MotoGP"/>
    <meta property="og:description" content="El de Cervera ha caigut quan estava fent la vuitena volta al traçat de Xest"/>
  </head>
  <body>
    <article>
      <h1>Àlex Márquez, debut i caiguda amb l'Honda de MotoGP</h1>
      <h2>El de Cervera ha caigut quan estava fent la vuitena volta al traçat de Xest</h2>
      <address>
        <time datetime="2019-11-19T16:46:00+00:00">19 Nov 2019, 16:46</time>
      </address>
      <p>Àlex Márquez ja sap què és pilotar l'Honda de MotoGP. El nou fitxatge del Repsol Honda, que formarà parella amb el seu germà Marc l'any vinent i que serà el relleu de Jorge Lorenzo, ha debutat aquest dimarts al matí en la primera de les dues jornades de tests de pretemporada previstes per a aquest dimarts i dimecres al traçat Ricardo Tormo de Xest.</p>
      <figure>
        <iframe data-src="https://twitter.com/MotoGP/status/1196732459775381505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El petit dels Márquez, actual campió de Moto2, ha sortit a pista amb el número 73 al davant però vestit de negre, sense logos per no trencar cap acord de patrocini, ja que fins a final d'any segueix vigent el seu contracte amb l'equip Marc VDS de Moto2.</p>
      <p>El de Cervera, que després de ser anunciat com a relleu de Lorenzo farà el salt a la categoria reina, ja ha tastat la diferència de potència de la moto de MotoGP respecte a la de Moto2 i ha perdut el control de la roda davantera en un canvi de direcció en el revolt 10 del traçat valencià, just quan encarava la vuitena volta al circuit.</p>
      <figure>
        <iframe data-src="https://twitter.com/MotoGP/status/1196735524783972354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tot i que la caiguda no ha tingut conseqüències físiques per a ell, Àlex Márquez no ha pogut tornar a sortir a pista fins al migdia, després d'estar-se més de dues hores aturat. La nova moto amb què ha tornat a rodar, però, tenia un carenat diferent, amb colors blancs i verds, a més del negre. En total, el debutant ha fet 53 voltes i, tot i que ha acabat a gairebé tres segons del millor temps, ha anat rebaixant els seus registres a mesura que passaven les hores i agafava confiança.</p>
      <p>Per la seva banda, Marc Márquez, que també ha rodolat per terra quan completava la seva 29a volta (i ha provocat la segona bandera vermella del dia), ha signat el cinquè millor crono del dia, superat per Fabio Quartararo, Maverick Viñales, Franco Morbidelli i Andrea Dovizioso.</p>
      <p>Els dos germans Márquez no han sigut els únics que han caigut. Bradley Smith també ha rodolat per terra, i ha fet onejar la bandera vermella per primer cop, igual que Fabio Quartararo, que també ha obligat a aturar la sessió. Iker Lecuona i Stefan Bradl també han caigut durant la jornada, sense conseqüències físiques per a ells.</p>
    </article>
  </body>
</html>