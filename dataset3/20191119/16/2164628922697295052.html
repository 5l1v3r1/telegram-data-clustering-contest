<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42901_Na-Khmelnichchini-chinovnik-privyazav-sobaku-do-avtomobilya-ta-tyahnuv-po-dorozi-FOTO-VIDEO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-19T16:36:00+00:00"/>
    <meta property="og:title" content="На Хмельниччині чиновник прив`язав собаку до автомобіля та тягнув по дорозі (ФОТО, ВІДЕО)"/>
    <meta property="og:description" content="17 листопада, в Красилівському районі поблизу села Кузьмин по дорозі їхала машина і за нею на ланцюгові волочили пса. Цю шокуючу картину п"/>
  </head>
  <body>
    <article>
      <h1>На Хмельниччині чиновник прив`язав собаку до автомобіля та тягнув по дорозі (ФОТО, ВІДЕО)</h1>
      <address>
        <time datetime="2019-11-19T16:36:00+00:00">19 Nov 2019, 16:36</time>
      </address>
      <p>
        <b>17 листопада, в Красилівському районі поблизу села Кузьмин по дорозі їхала машина і за нею на ланцюгові волочили пса. Цю шокуючу картину побачив солдат-спецпризначенець, який проїжджав повз. Він зупинив авто, викликав поліцію і собаку доставили у Красилів.</b>
      </p>
      <p>Бійцеві керівництво заборонило спілкуватися з журналістами і саме розповіло про подію.</p>
      <related>
        <h4>Читайте також:</h4>
        <a href="http://press-centr.com/ua/news/37023_Na-Khmelnichchini-u-fermera-viluchili-visnazhenikh-tvarin-FOTO"/>
      </related>
      <blockquote>
        <i>Наш солдат розповідав, що побачив, як попереду їде машина і за нею щось волочиться. Зупинив цього чоловіка. Викликав поліцію. Вони взяли в усіх пояснення. Наш солдат повернувся і подивився шлях. Там десь протягом кілометра були криваві сліди. Собаку забрали поліцейські. Її доставили у Красилівську ветлікарню, - </i>
        <b>
          <i><a href="https://vsim.ua/Podii/hmelnitskiy-chinovnik-privyazav-sobaku-do-mashin-ta-tyagnuv-yogo-po-do-10971867.html">зазначив</a> безпосередній начальник солдата.</i>
        </b>
      </blockquote>
      <p>За даними користувачів соцмереж, над твариною знущався Володимир Байдич, директор державного архіву Хмельницької області. В Декларації чиновника вказаний той самий автомобіль, до якого було прив’язано собаку.</p>
      <figure>
        <img src="http://press-centr.com/images/f482969ba376839cfe9a90ba6cdc8bba2a19fb4b.jpeg"/>
      </figure>
      <p>Володимир Байдич народився в Красилівському районі. А саме у селі Кузьмин, біля якого і сталася подія. З 1991 по 1994 роки (за Михайла Чекмана) він працював начальником управління у справах молоді та спорту. У 1998 році його було призначено на посаду директора школи № 26. Після школи чотири роки пропрацював в МАУПі, деканом факультету заочної форми навчання і заступником директора інституту. А з 2016 року він очолив державний архів Хмельницької області. Журналісти vsim.ua зателефонували у державний архів Хмельницької області. Але за всіма вказаними номерами, там не відповіли.</p>
      <related>
        <h4>Читайте також:</h4>
        <a href="http://press-centr.com/ua/news/39051_U-Chernivtsyakh-pensioner-v-kotiv-FOTO"/>
      </related>
      <p>На камеру чоловік пояснив свої дії тим, що собака нібито покусав його матір.</p>
      <blockquote>
        <i>На місце одразу виїхала слідчо-оперативна група, яка задокументувала правопорушення. Наразі слідчі з’ясовують мотиви, які спонукали чоловіка до такого жорстокого вчинку, опитують очевидців та свідків події. Частина 3 статті 299 Кримінального кодексу України за поводження з тваринами з особливою жорстокістю передбачає позбавлення волі на строк від п’яти до восьми років. – </i>
        <b>
          <i><a href="https://hm.npu.gov.ua/news/zlochini-proti-moralnosti/na-xmelnichchini-policziya-rozsliduje-obstavini-zhorstokogo-povodzhennya-z-sobakoyu-yaku-vlasnik-priv-yazav-do-avto-i-volochiv-dorogoyu/">зазначили</a> в ГУНП Хмельницької області.</i>
        </b>
      </blockquote>
      <p>19 листопада зоозахисники з Хмельницького та інших міст <a href="https://www.facebook.com/vsim.ua/videos/883338415396775/?hc_ref=ARSOqWR5WiMLroL9NjgAxLg89BojltUAGvBxPTnUpQ0AiLqFPZ4qCJfila1-h4Fs4Xo&amp;fref=gs&amp;dti=389473334457635&amp;hc_location=group">прийшли</a> до приміщення ГУНП області. Там відбувся мітинг проти жорстокого поводження з тваринами Вони принесли з собою постраждалого собаку. Люди активно фотографувалися з ним.</p>
      <figure>
        <img src="http://press-centr.com/images/76928583_2372768629641662_5496306795863343104_o.jpg"/>
      </figure>
      <blockquote>
        <i>Собаку привезли у ветеринарну клініку у мікрорайоні Раково у Хмельницькому у дерев’яному ящику. Він був у важкому стані з серйозними травмами лап та живота, які були вже оброблені. Де перебував собака в часовому проміжку між подіями на трасі і приїздом у клініку – невідомо, – </i>
        <b>
          <i>розповів співробітник ветеринарної клініки Антон.</i>
        </b>
      </blockquote>
      <p>Захисники тварин побоюються, що посадовець вийде сухим із води. Було зібрано підписи під колективним зверненням до поліції з вимогою притягнути винуватця до відповідальності.</p>
      <p>
        <i>Фото Тетяна Калюжна, Олена Голубнича<br/> </i>
      </p>
      <figure>
        <iframe src="https://www.youtube.com/embed/7wgEfxTQrNc" width="560" height="315" data-service="Youtube" scrolling="no"/>
      </figure>
    </article>
  </body>
</html>