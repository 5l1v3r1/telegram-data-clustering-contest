<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/olomoucke-vanocni-trhy-ruske-kolo-trznice-cenik-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T16:28:00+00:00"/>
    <meta property="og:title" content="Na olomoucké tržnici začíná stavba ruského kola. Kolik bude stát svezení?"/>
    <meta property="og:description" content="Specializovaná firma v úterý dopoledne přivezla na plochu u olomoucké tržnice materiál pro stavbu třicetimetrového ruského kola. Dělníci jej nyní budou budovat několik dní."/>
  </head>
  <body>
    <article>
      <h1>Na olomoucké tržnici začíná stavba ruského kola. Kolik bude stát svezení?</h1>
      <address><time datetime="2019-11-19T16:28:00+00:00">19 Nov 2019, 16:28</time> by <a rel="author">František Berger</a></address>
      <p>Atrakce letos bude nepřehlédnutelnou novinkou tradičních vánočních trhů, které v centru Olomouce začnou již tento pátek.</p>
      <p>Adventní program na tržnici ale nejspíš vypukne o týden později než na Horním a Dolním náměstí.</p>
      <figure>
        <img src="https://g.denik.cz/43/d5/ruske-kolo2019_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/novinky-olomouckych-vanoc-ruske-kolo-i-vratne-hrnky-na-punc-20191114.html">Novinky olomouckých Vánoc: ruské kolo i vratné hrnky na punč Přečíst článek ›</a>
      </aside>
      <p>Ruské kolo má nabídnout unikátní pohledy na vánočně laděný střed města.</p>
      <p>„Chceme ho zprovoznit nejpozději o prvním adventním víkendu. Svézt se na něm pak bude možné minimálně do 5. ledna,“ řekl za pořadatele trhů Petr Ilgner.</p>
      <h3>Přibudou stánky i tramvaj jako vláček</h3>
      <p>Zhruba třicet tři metrů vysoký kolotoč má být veřejnosti k dispozici každý den, výjimkou je období mezi 23. a 25. prosincem a silvestr.</p>
      <p>Provozní doba začíná v 10 hodin. Od pondělí do čtvrtka bude atrakce přístupná do 20 hodin, v pátek a sobotu provoz skončí o dvě hodiny později.</p>
      <p>„Samozřejmě pokud bude i mimo víkend fronta zájemců, prodloužíme provoz do 22. hodiny. Déle ale ne, kvůli nočnímu klidu,“ upřesnil Ilgner.</p>
      <p>Vstup na ruské kolo stojí 100 korun, vlastníci průkazu ZTP platí polovinu. Metr a méně vysoké děti se svezou zadarmo. Jedinci mladší 15 let smí do zabezpečených kabinek pouze v doprovodu dospělé osoby.</p>
      <p>Prostor na tržnici postupně doplňují dřevěné stánky, v nichž se bude prodávat punč, klobása a další občerstvení. Nechybí ani velký stan pro únik před nepříznivým počasím.</p>
      <p>„Pro děti bude k dispozici také vláček v podobě repliky historické tramvaje,“ doplnil Petr Ilgner.</p>
      <figure>
        <img src="https://g.denik.cz/43/cf/olomouc-zrusena-pesi-lavka-plot-zeleznicni-trat2019_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/podchod-pod-trati-u-bazenu-nebude-prechazeni-ma-zabranit-zed-20191118.html">Podchod pod tratí u bazénu nebude. Přecházení má zabránit zeď Přečíst článek ›</a>
      </aside>
      <figure>
        <img src="https://g.denik.cz/43/c8/olomouc-sametova-rekonstrukce-happening-krabice-zed-02_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/na-envelope-se-znovu-stavi-zed-z-krabic-20191118.html">V Olomouci se znovu staví zeď z krabic Přečíst článek ›</a>
      </aside>
    </article>
  </body>
</html>