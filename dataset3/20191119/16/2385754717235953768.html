<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598155/ozersai-i-ek-plevra-den-ensternizetai-lysi-omospondias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T16:52:00+00:00"/>
    <meta property="og:title" content="Οζερσάι: Η Ε/κ πλευρά δεν ενστερνίζεται λύση ομοσπονδίας"/>
    <meta property="og:description" content="Δεν μπορεί να έχει πολλές ελπίδες από την τριμερή συνάντηση στο Βερολίνο, δήλωσε ο λεγόμενος &quot;υπουργός εξωτερικών&quot; Κουντρέτ Οζερσάι και ανέφερε ότι εδώ και..."/>
  </head>
  <body>
    <article>
      <h1>Οζερσάι: Η Ε/κ πλευρά δεν ενστερνίζεται λύση ομοσπονδίας</h1>
      <address><time datetime="2019-11-19T16:52:00+00:00">19 Nov 2019, 16:52</time> by <a rel="author">SigmaLive</a></address>
      <p>Δεν μπορεί να έχει πολλές ελπίδες από την τριμερή συνάντηση στο Βερολίνο, δήλωσε ο λεγόμενος "υπουργός εξωτερικών" Κουντρέτ Οζερσάι και ανέφερε ότι εδώ και δύο χρόνια η Τζέιν Χολ Λουτ δεν κατάφερε να επιτύχει ένα κοινό έγγραφο ενώ και ο ΓΓ του ΟΗΕ στην τελευταία του έκθεση «κάνει σωστή διαπίστωση ότι οι δύο πλευρές δεν καταλαβαίνουν το ίδιο πράγμα».</p>
      <p>Όπως μεταδίδεται από τα κατεχόμενα, ο «υπεξ» σε τηλεοπτική εκπομπή στον παράνομο «Μπαϊράκ» μίλησε για δύο αρνητικές εξελίξεις μετά το Κραν Μοντάνα, η πρώτη – όπως είπε – ότι η ε/κ πλευρά υποχώρησε στο θέμα του διαμοιρασμού της εξουσίας και το δεύτερο η απόρριψη από την ε/κ πλευρά της πρότασης της τ/κ πλευράς για το φυσικό αέριο τον περασμένο Ιούλιο. «Όταν οι συνθήκες είναι έτσι, πώς περιμένετε ότι θα συναντηθείτε και θα έχει αποτέλεσμα;», διερωτήθηκε.</p>
      <p>Στο Βερολίνο, συνέχισε, αναμένεται να γίνει μια συνάντηση για το κατά πόσο υπάρχει κοινό έδαφος ή όχι, λέγοντας ότι η τ/κ πλευρά πρέπει να επιμείνει πριν πάει σε διαπραγματεύσεις, να ξεκαθαρίσει το τι θα διαπραγματευτεί και αν χρειαστεί να φέρει στο τραπέζι και άλλες εναλλακτικές.</p>
      <p>Ο κ. Οζερσάι είπε ότι από την τριμερή μπορεί να βγει ένα έγγραφο όπου όπου για ακόμη μια φορά θα γράφει, όπως ανέφερε, ότι οι δύο πλευρές συμφωνούν με τις συγκλίσεις του παρελθόντος, το κοινό ανακοινωθέν (του Φεβρουαρίου 2014) και τα όσα έχει γράψει ο ΓΓ. Αυτό, κατά τον κ. Οζερσάι θα είναι επιζήμιο για τους Τ/κ, «το να επαναλαμβάνονται τα χαρτιά δεν είναι κάτι». Θεωρεί επίσης λάθος το να βγει από το Βερολίνο ένα πλαίσιο όπου οι δύο πλευρές θα έχουν συμφωνήσει σε κάποια σημεία, αλλά δεν θα περιλαμβάνει χρονοδιάγραμμα και θα αναφέρεται ότι η διαδικασία των διαπραγματεύσεων συνεχίζεται. «Η τ/κ πλευρά δεν πρέπει να εγκλωβιστεί σε έναν φαύλο κύκλο».</p>
      <p> Ο Κουντρέτ Οζερσάι θεωρεί μειωμένες τις πιθανότητες από την τριμερή να προκύψει μια πενταμερή άτυπη συνάντηση.</p>
      <p>«Παντρευτήκαμε και πριν»</p>
      <p>Εξάλλου σε συνέντευξή του σε διαδικτυακή εκπομπή της ιστοσελίδας Χαμπέρ Κίπρις επίσης σήμερα, ο κ. Οζερσάι είπε ότι στην έκθεση του Προέδρου Αναστασιάδη, που περιλαμβάνεται (όπως και του Τ/κ ηγέτη) στην έκθεση του ΓΓ του ΟΗΕ προς το ΣΑ, υπάρχει η αναφορά του Προέδρου της Δημοκρατίας ότι αισθάνεται υποχρεωμένος να πει πως «αποδεχόμενοι (οι Ε/κ) την ομοσπονδία έναντι του ενιαίου κράτους, έκαναν μια ιστορική υποχώρηση».</p>
      <p>Αυτό, κατά τον κ. Οζερσάι, δείχνει ότι η ε/κ πλευρά δεν έχει ενστερνιστεί την ομοσπονδιακή λύση και την βλέπει ως υποχώρηση. «Αυτή η άποψη είναι λάθος, αλλά δεν είναι καινούργια. Από την εποχή του Χριστόφια το ακούμε. Ότι η ιδεατή λύση για τους Ε/κ είναι το ενιαίο κράτος. Είναι λάθος να το περιγράφουν μόνο από τη δική τους πλευρά. Τότε, εάν και οι Τ/κ θεωρούν ως υποχώρηση την ομοσπονδία από ένα χωριστό κράτος, τότε καμιά πλευρά δεν θα μπορέσει να αποδεχθεί (την ομοσπονδιακή λύση). Εμείς έχουμε σοβαρές ανησυχίες σε αυτό το σημείο. Και προηγουμένως παντρευτήκαμε και αυτή την στιγμή φύγαμε από το σπίτι μας. Εάν αυτό γίνει, τότε αυτή η κατάσταση δεν θα μπορεί να συνεχίσει».</p>
      <p>Εάν οι πλευρές στο Βερολίνο, συνέχισε, συζητήσουν το τι θα διαπραγματευτούν, ποιοι είναι οι λόγοι της αποτυχίας (κατάληξης σε συμφωνία) και μπορέσουν να συζητηθούν εναλλακτικές και το θέμα του φυσικού αερίου, τότε θα έχει νόημα και η συνάντηση θα είναι επωφελής.</p>
      <p>Σύμφωνα με την Χαμπέρ Κίπρις, ο κ. Οζερσάι είπε ότι, με βάση την πληροφόρηση που έχει, στις συναντήσεις της η κ. Λουτ (σ.σ. εννοεί τις συναντήσεις της κ. Λουτ με τους δύο ηγέτες τον περασμένο Σεπτέμβρη) ήρθε με τα πρακτικά των διαπραγματεύσεων και πρόσθεσε ότι υπάρχει ένα προσχέδιο των ΗΕ για τους όρους αναφοράς. «Στο προσχέδιο που εγώ είδα δεν υπάρχει ημερομηνία (χρονοδιάγραμμα για τις συνομιλίες). Οι πλευρές λένε ότι θέλουν διζωνική, δικοινοτική ομοσπονδία, αλλά δεν αντιλαμβάνονται το ίδιο πράγμα».</p>
      <p>Το περιεχόμενο αυτής της συνάντησης είναι σημαντικό ανέφερε ο κ. Οζερσάι. Είπε επίσης πως θα πρέπει ο Τ/κ ηγέτης να μεταφέρει στον Ε/κ ηγέτη, την ανησυχία που προκάλεσε στην τ/κ πλευρά το επεισόδιο με το κάψιμο της σημαίας του ψευδοκράτους από οπαδούς του ΕΛΑΜ λέγοντας πως ανέμενε ότι η ε/κ ηγεσία θα το λάμβανε σοβαρά υπόψη.</p>
    </article>
  </body>
</html>