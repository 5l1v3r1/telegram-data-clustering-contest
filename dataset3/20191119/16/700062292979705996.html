<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/technology/714299-pagkosmia-protia-gia-thn-ellhnikh-apostolh-sthn-olympiada-ekpaideytikhs-rompotikhs-2019.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T16:14:00+00:00"/>
    <meta property="og:title" content="Παγκόσμια πρωτιά για την ελληνική αποστολή στην Ολυμπιάδα Εκπαιδευτικής Ρομποτικής 2019"/>
    <meta property="og:description" content="Τα περισσότερα μετάλλια της φετινής Ολυμπιάδας κέρδισε η ελληνική αποστολή -μαζί με τη ρωσική- ανάμεσα σε 423 ομάδες από 73 χώρες - «The Real Robokids»: το"/>
  </head>
  <body>
    <article>
      <h1>Παγκόσμια πρωτιά για την ελληνική αποστολή στην Ολυμπιάδα Εκπαιδευτικής Ρομποτικής 2019</h1>
      <address>
        <time datetime="2019-11-19T16:14:00+00:00">19 Nov 2019, 16:14</time>
      </address>
      <p>Τα περισσότερα μετάλλια της φετινής Ολυμπιάδας κέρδισε η ελληνική αποστολή -μαζί με τη ρωσική- ανάμεσα σε 423 ομάδες από 73 χώρες</p>
      <p>- «The Real Robokids»: το ντοκιμαντέρ της COSMOTE για την πορεία των ελληνικών ομάδων προς την Ολυμπιάδα έρχεται σύντομα</p>
      <p>- Η COSMOTE ως στρατηγικός συνεργάτης του WRO Hellas επενδύει στο μέλλον των παιδιών με δράσεις στον τομέα του STEM και της εκπαιδευτικής ρομποτικής</p>
      <p>Με τέσσερα μετάλλια -τρία αργυρά, ένα χάλκινο- και τρεις διακρίσεις (τέταρτη, έβδομη και ένατη θέση) επέστρεψε η ελληνική αποστολή από τον παγκόσμιο τελικό της Ολυμπιάδας Εκπαιδευτικής Ρομποτικής WRO 2019, που πραγματοποιήθηκε στο Γκιόρ της Ουγγαρίας, με θέμα την ανοικοδόμηση των πόλεων του μέλλοντος. Οι ελληνικές ομάδες σημείωσαν την καλύτερη επίδοση της φετινής διοργάνωσης, συγκεντρώνοντας τα περισσότερα μετάλλια -μαζί με την Ρωσία- ανάμεσα σε 423 ομάδες από 73 χώρες, μία παγκόσμια διάκριση εξαιρετικής σημασίας για την Ελλάδα.</p>
      <p>Η COSMOTE έχει καταγράψει την πορεία των ελληνικών ομάδων προς την Ολυμπιάδα της Ουγγαρίας και τις προσπάθειές τους εκεί, σε ένα ντοκιμαντέρ με τίτλο, «The Real Robokids», που θα προβληθεί το επόμενο χρονικό διάστημα. Η COSMOTE διαχρονικά στηρίζει τη διάδοση του STEM στη χώρα μας, ως στρατηγικός συνεργάτης του WRO Hellas</p>
      <p>Οι Έλληνες μαθητές, που ταξίδεψαν στο Γκιόρ, συναγωνίστηκαν στη δημιουργία και τον προγραμματισμό ρομποτικών κατασκευών στους τομείς των αστικών μεταφορών, της ύδρευσης και της διαχείρισης αποβλήτων, του φωτισμού και της θέρμανσης κτιρίων, έχοντας ως θέμα τις «Έξυπνες Πόλεις».</p>
      <p>«Οι διακρίσεις της ελληνικής αποστολής στην 16η Ολυμπιάδα Εκπαιδευτικής Ρομποτικής, που είναι το επιστέγασμα σκληρής προσπάθειας των μαθητών, εκπαιδευτικών, όπως επίσης και των γονέων, μας γεμίζουν περηφάνια και ελπίδα για το μέλλον. Οι ομάδες μας κατέκτησαν σημαντικές θέσεις, έτσι ώστε στην τελετή λήξης, κάθε δεύτερη αναγγελία, η ελληνική σημαία να κυματίζει στα υψηλότερα σημεία. Οι προσπάθειες που κάνουμε εδώ και χρόνια, με σύμμαχό μας την COSMOTE, αποδίδουν καρπούς. Συνεχίζουμε δυναμικά την προσπάθεια για τη διάδοση του STEM και της εκπαιδευτικής ρομποτικής στη χώρας μας», είπε ο Πρόεδρος του Οργανισμού Εκπαιδευτικής Ρομποτικής WRO Hellas, εθνικού διοργανωτή στην Ελλάδα, κ. Ιωάννης Σομαλακίδης.</p>
      <p>«Συγχαρητήρια σε όλες τις ομάδες της ελληνικής αποστολής. Μέσα από τη συμμετοχή τους, αλλά και τις σημαντικές διακρίσεις που κατέκτησαν απέναντι στις παραδοσιακές «μεγάλες δυνάμεις» της εκπαιδευτικής ρομποτικής, τα παιδιά αποδεικνύουν τις δυνατότητες της χώρας μας στον τομέα του STEM και την εξέλιξη που σημειώνεται τα τελευταία χρόνια. Νιώθουμε περήφανοι που είμαστε από τους πρώτους ιδιωτικούς φορείς που επένδυσαν στο STEM και την ανάπτυξη των ψηφιακών δεξιοτήτων των νέων, συμπράττοντας με τον εκπαιδευτικό φορέα WRO Hellas. Τα τελευταία έξι χρόνια μέσα από τις δράσεις μας έχουμε βοηθήσει χιλιάδες παιδιά να ασχοληθούν με την εκπαιδευτική ρομποτική, καλλιεργώντας την ομαδικότητα και δημιουργικότητά τους.», δήλωσε ο Παναγιώτης Γαβριηλίδης, Chief Marketing Officer Οικιακών Πελατών του Ομίλου ΟΤΕ.</p>
      <p>
        <b>Οι διακρίσεις της ελληνικής αποστολής στην Ολυμπιάδας Εκπαιδευτικής Ρομποτικής WRO 2019</b>
      </p>
      <p>Στην κατηγορία Open, ασημένια μετάλλια έλαβαν: η ομάδα Infinite Code στο Δημοτικό (Αρσάκειο Αθήνας) που παρουσίασε το project «Alex Bear» -ένα έξυπνο χνουδωτό αρκουδάκι που προορίζεται για να υποστηρίζει παιδιά που νοσηλεύονται σε νοσοκομείο- και στο Γυμνάσιο η ομάδα SMARTBIRDS (Πειραματικό Λάγγουρα &amp; 2ο Γυμνάσιο Πάτρας) με το project «Θαλής» - ένα ρομπότ που πλοηγείται στους δρόμους της πόλης, παρέχοντας σημαντικές μετρήσεις σε πραγματικό χρόνο και εξασφαλίζοντας τη βοήθεια που χρειάζονται τα πρόσωπα που συναντά, αφότου αναπτύξει διάλογο μαζί τους. Στο Λύκειο, την τέταρτη θέση παγκοσμίως έλαβε η ομάδα Minders (Εκπαιδευτική Αναγέννηση) που παρουσίασε το project «SKEye» - ένα πρωτοποριακό σύστημα ηλεκτρονικής διακυβέρνησης που βελτιώνει τη ζωή των κατοίκων μιας πόλης, επιλύοντας θέματα όπως τη διαχείριση αποβλήτων, την άμεση αντιμετώπιση καταστάσεων έκτακτης ανάγκης, τη διαχείριση κρίσεων καθώς και τον περιορισμό του ανθρώπινου παράγοντα σε βαρέα και ανθυγιεινά επαγγέλματα.</p>
      <p>Στην κατηγορία ποδοσφαίρου με ρομπότ, η καλαματιανή ομάδα bitbot με μαθητές Λυκείου κατέλαβε τη 2η θέση και το ασημένιο μετάλλιο, επικρατώντας ανάμεσα σε 56 ομάδες από περισσότερες από 30 χώρες.</p>
      <p>Στην απαιτητική κατηγορία Regular η ομάδα Jobi κατατέκτησε χάλκινο μετάλλιο στο Δημοτικό. Επίσης, 7η θέση στο Λύκειο κατέκτησε η ομάδα Teamwork Optimum (Πειραματικό Λύκειο Πατρών). Τις επιτυχίες ολοκλήρωσε η φοιτητική ομάδα ESDA Lab (Πανεπιστήμιο Πελοποννήσου) η οπoία κατετάγη στην 9η στην κατηγορία της.</p>
      <p>Η συνεισφορά της COSMOTE στον τομέα της Εκπαιδευτικής Ρομποτικής &amp; του STEM</p>
      <p>Ο WRO Hellas με στρατηγικό συνεργάτη την COSMOTE τα τελευταία έξι χρόνια προωθεί τη διάδοση της εκπαιδευτικής ρομποτικής και του STEM στα ελληνικά σχολεία για την ανάπτυξη των ψηφιακών δεξιοτήτων των παιδιών. Μέσα από δράσεις όπως οι Πανελλήνιοι Διαγωνισμοί Εκπαιδευτικής Ρομποτικής, έχουν σημειωθεί μέχρι σήμερα σημαντικά αποτελέσματα:</p>
      <p>• Περισσότερες από 18.000 συμμετοχές μαθητών από όλη την Ελλάδα - πάνω από το 20% των ελληνικών σχολείων- στους διαγωνισμούς εκπαιδευτικής ρομποτικής.</p>
      <p>• Περισσότεροι από 1.500 εκπαιδευτικοί παρακολουθούν κάθε χρόνο τα δωρεάν εκπαιδευτικά σεμινάρια κατάρτισης στην εκπαιδευτική ρομποτική.</p>
      <p>• Οnline βιβλία κατάρτισης για εκπαιδευτικούς σχετικά με την εκπαιδευτική ρομποτική.</p>
      <p>• Δωρεάν διάθεση περίπου 500 εκπαιδευτικών kits ρομποτικής σε σχολεία της χώρας μας από την COSMOTE.</p>
      <p>Αναλυτικά τα αποτελέσματα της Ολυμπιάδας Ρομποτικής εμφανίζονται στην επίσημη σελίδα του Οργανισμού: https://scoring.wro-association.org/en/event/scoring/4/wro-international-final-2019-gyor-hungary.</p>
    </article>
  </body>
</html>