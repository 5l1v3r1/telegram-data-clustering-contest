<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/valtozas-jon-a-furdokben"/>
    <meta property="og:site_name" content="infostart"/>
    <meta property="article:published_time" content="2019-11-19T16:03:25+00:00"/>
    <meta property="og:title" content="Változás jön a fürdőkben"/>
    <meta property="og:description" content="Valós idejű adatgyűjtést célzó pilotprogram indul néhány magyarországi fürdőhelyen decemberben a Magyar Fürdőszövetség (MFSZ) és a Magyar Turisztikai Ügynökség (MTÜ) együttműködésében - közölte az MTÜ vezérigazgató-helyettese kedden Zalakaroson."/>
  </head>
  <body>
    <article>
      <h1>Változás jön a fürdőkben</h1>
      <address><time datetime="2019-11-19T16:03:25+00:00">19 Nov 2019, 16:03</time> by <a rel="author">Infostart / MTI</a></address>
      <h3>Valós idejű adatgyűjtést célzó pilotprogram indul néhány magyarországi fürdőhelyen decemberben a Magyar Fürdőszövetség (MFSZ) és a Magyar Turisztikai Ügynökség (MTÜ) együttműködésében - közölte az MTÜ vezérigazgató-helyettese kedden Zalakaroson.</h3>
      <p>Könnyid László az MFSZ közgyűlésén arról számolt be, hogy 3-5 hazai fürdőben indul egy online felületen keresztül az önkéntes adatgyűjtés.</p>
      <blockquote>Jelenleg másfél éves késéssel állnak rendelkezésre a fürdők látogatottságáról statisztikai adatok, így pedig csak utólag lehet elemezni a folyamatokat.</blockquote>
      <p>A valós idejű adatokkal azonban nagyobb eséllyel lehet pontosabb terveket készíteni - jelezte a turisztikai vezető.</p>
      <p>A teszthez önkéntesen kapcsolódó - és később is bővíthető számú - fürdők például a látogatottságról, a látogatók nemzetiségéről töltik fel statisztikai adataikat, az MTÜ pedig "cserébe" olyan elemzést ad, ami segíti az adott fürdőt elhelyezni az adatszolgáltatók körében.</p>
      <p>Könnyid László előadásában úgy fogalmazott: "a turizmus aranykorát éljük jelenleg, 2010-hez képest soha ennyi vendég, vendégéjszaka és turisztikai fejlesztés nem volt még Magyarországon".</p>
      <p>Sok esetben a világátlagot meghaladó mértékben nőttek a magyar turisztikai adatok az elmúlt 8 évben, a szállásdíjakból tavaly befolyt mintegy 300 milliárd forintos árbevétel például 132 százalékos bővülést mutat - tette hozzá.</p>
      <p>Az adatokból az is jól látszik szerinte, hogy a hazai és a külföldi vendégek körében egyaránt a fürdőhelyek a legnépszerűbbek Budapesten kívül, a vendégadatok több mint 70 százaléka olyan településről származott, ahol fürdő is működik. Közel 30 millió látogatója volt a hazai fürdőknek, ami 64,2 milliárd forint árbevételt jelentett tavaly.</p>
      <p>A magyar nemzeti turisztikai fejlesztési stratégia szerint a legfontosabb szempont egy fürdőhely fejlesztésénél, hogy legyen elegendő szálláshely, "élményláncok" létrehozásával a kínálatba be tudják kapcsolni a helyi termékeket, szolgáltatásokat, illetve nemcsak mennyiségben és méretekben kell fejleszteni, hanem a meglévő infrastruktúrát, szolgáltatási színvonalat is - sorolta az MTÜ vezérigazgató-helyettese.</p>
      <p>Kitért arra is, hogy jelenleg két konstrukcióban</p>
      <blockquote>összesen több mint 12 milliárd forintot fordítanak gyógyhelyek fejlesztésére,</blockquote>
      <p>amelyek révén például Balatonfüred, Hévíz, Zalakaros, Nyíregyháza, Kehidakustány vagy éppen Debrecen településképe is látványosan átformálódik a jövő év végéig.</p>
      <p>Az MTÜ idén nyáron 14 nemzetközileg is eladható fürdő felmérését kezdte el az értékesíthetőség további javítása érdekében. Vizsgálják az infrastruktúrát, a menedzsmentet, a gondolkodásmódot, a humán hátteret, a terveket, hogy milyen a fürdők kapcsolata a helyi szereplőkkel.</p>
      <p>Könnyid László arra hívta fel a figyelmet, hogy a specializációban kell előrelépniük a fürdőknek, tematikus, egyedi szolgáltatásokra van szükség. Érdemes azon is elgondolkodniuk, hogy a bérbe adott vendéglátóhelyeikből befolyó, sokszor csak jelképes összeg miként van arányban azzal, hogy a néhány ezer forintos fürdőbelépő mellett többszörösét költik az éttermekben a családok.</p>
      <p>A szakember említést tett arról a felmérésről, amit tavaly a Magyarországra látogató külföldi turisták mobiltelefonjainak kéthavi adataiból szűrtek le, láthatóvá téve ezzel a nyaralási szokásaikat. Ez azt mutatta, hogy a Bükfürdőn pihenő cseh turisták például Sárvárra és Zalakarosra is ellátogattak, a Hévízen két-három hetet töltő orosz vendégek viszont szinte ki sem mozdultak a fürdővárosból, a Hajdúszoboszlón pihenő lengyelek ugyanakkor az Északi-középhegységbe, Budapestre, sőt a Balatonra is eljutottak.</p>
      <p>
        <i>Nyitókép: MTI/Marjai János</i>
      </p>
    </article>
  </body>
</html>