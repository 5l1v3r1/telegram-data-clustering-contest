<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hvzeeland.nl/nieuws/39836-vier-jongens-aangehouden-voor-diefstallen-scooters/"/>
    <meta property="og:site_name" content="HVZeeland.nl"/>
    <meta property="article:published_time" content="2019-11-19T16:04:00+00:00"/>
    <meta property="og:title" content="Vier jongens aangehouden voor diefstallen scooters"/>
    <meta property="og:description" content="VLISSINGEN - De politie heeft de afgelopen twee maanden vier jongeren meerdere keren aangehouden. De jongeren worden in verband gebracht met een reeks scooterdiefstallen in Middelburg en Vlissingen."/>
  </head>
  <body>
    <article>
      <h1>Vier jongens aangehouden voor diefstallen scooters</h1>
      <address><time datetime="2019-11-19T16:04:00+00:00">19 Nov 2019, 16:04</time> by <a rel="author">Tim Koster</a></address>
      <figure>
        <img src="https://www.hvzeeland.nl/pictures/stock/4/5/6/654.604x334.jpg"/>
        <figcaption>
          <cite>© Foto: HVZeeland.nl (archief)</cite>
        </figcaption>
      </figure>
      <p>
        <b>VLISSINGEN - De politie heeft de afgelopen twee maanden vier jongeren meerdere keren aangehouden. De jongeren worden in verband gebracht met een reeks scooterdiefstallen in Middelburg en Vlissingen.</b>
      </p>
      <p>De recherche op Walcheren zag sinds augustus een duidelijke toename in het aantal gestolen scooters en bromfietsen. De politie ontving uit Middelburg 35 aangiftes van diefstal en 30 vanuit Vlissingen. Het rechercheteam heeft daarop zes onderzoeken gedraaid. Vijf van deze onderzoeken zijn ondertussen afgerond. De politie heeft hierbij vier jongens van 14 tot en met 16 jaar oud uit Vlissingen en Middelburg aangehouden.</p>
      <p>De jongens zijn aangehouden op verdenking van diefstal en heling. Sommigen van hen zijn meerdere keren aangehouden door de politie. Iedere keer weer ging het om andere scooterdiefstallen of omdat ze in het bezit waren van een gestolen scooter. Uit het onderzoek is gebleken dat de verdachten in wisselende samenstelling met andere personen diverse diefstallen pleegden. Volgens de recherche zijn de meeste scooters willekeurig gestolen terwijl deze afgesloten geparkeerd stonden op de openbare weg.</p>
      <p>Veel brommers stonden op een makkelijke plaats zoals een toegankelijke tuin. “Wij adviseren om scooters niet op makkelijk toegankelijke plaatsen te laten staan, zeker niet 's nachts. Het is beter om de brommers in een schuur te zetten of aan een kettingslot. Doe na diefstal altijd aangifte.’’ Zo laat de politie weten.</p>
    </article>
  </body>
</html>