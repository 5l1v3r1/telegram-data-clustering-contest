<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/micciche-mi-dimetto-da-presidente-della-lega-serie-a/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-19T16:51:31+00:00"/>
    <meta property="og:title" content="Micciché: «Mi dimetto da presidente della Lega serie A»"/>
    <meta property="og:description" content="Micciché: «Le indiscrezioni di oggi apparse sui giornali relative alla chiusura dell'istruttoria sulla mia nomina sono inaccettabili»"/>
  </head>
  <body>
    <article>
      <h1>Micciché: «Mi dimetto da presidente della Lega serie A»</h1>
      <h2>Nella nota si legge: «Le indiscrezioni di oggi apparse sui giornali relative alla chiusura dell'istruttoria sulla mia nomina avvenuta venti mesi fa e al suo possibile esito sono inaccettabili e mi impongono questa decisione»</h2>
      <address><time datetime="2019-11-19T16:51:31+00:00">19 Nov 2019, 16:51</time> by <a rel="author" href="https://www.pianetagenoa1893.net/" target="_blank">Marco Liguori</a></address>
      <p>«Desidero annunciare, con questa dichiarazione, le mie immediate dimissioni dalla carica di presidente della Lega Serie A». Sportmediaset riporta la nota con cui Gaetano Micciché ha annunciato le proprie dimissioni dalla presidenza della Lega serie A: è un vero e proprio tornado che si è abbattuto sul calcio italiano che dovrà dunque rieleggere il nuovo numero uno della “Confindustria del pallone”. Con tutta probabilità, la decisione è stata causata dalla presunta irregolarità dell’assemblea del 19 marzo 2018 nella quale Micciché era sato eletto alla presidenza. L’irregolarità <a href="https://www.pianetagenoa1893.net/primo-piano/preziosi-dubbio-regolarita-elezione-micciche-procura-apre-indagine/"><b>era stata evidenziata dal presidente del Genoa</b></a>, Enrico Preziosi, il quale aveva parlato di «non correttezza» della procedura di elezione: si sarebbe dovuta svolgere con scrutinio segreto, ma fu sancita per acclamazione. «Le indiscrezioni di oggi apparse sui giornali – prosegue Micciché nella nota – relative alla chiusura dell’istruttoria sulla mia nomina avvenuta venti mesi fa e al suo possibile esito sono inaccettabili e mi impongono questa decisione. Sono stato chiamato in Lega con dichiarazioni unanimi di voto e gli ho dedicato molto tempo ed energie. Ho trovato una Lega commissariata completamente disorganizzata e che non aveva nemmeno la parvenza di una realtà efficiente. Tutti insieme, perché nessuno ha sollevato la benché minima obiezione in 20 mesi e le delibere che abbiamo preso sono state tutte all’unanimità, abbiamo preso una serie numerosa di iniziative che andavano nella giusta direzione». Micciché conclude: «Ho lavorato in questi mesi per la trasformazione del calcio, aggiungendo ai valori agonistici e sportivi quelli di credibilità societaria economica e prospettica. Ciò è indispensabile e propedeutico per l’arrivo di nuovi e seri investitori, nuove e grandi corporation in qualità di sponsor, nuova credibilità nei mercati finanziari».</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/settimana-vertice-di-mercato-preziosi-motta/"/>
        <a href="https://www.pianetagenoa1893.net/primo-piano/dagospia-micciche-si-dimette-da-presidente-della-lega-serie-a/"/>
        <a href="https://www.pianetagenoa1893.net/primo-piano/pedulla-preziosi-aveva-unintesa-con-il-crystal-palace-per-kouame/"/>
        <a href="https://www.pianetagenoa1893.net/primo-piano/marroccu-accordo-vicino-genoa/"/>
        <a href="https://www.pianetagenoa1893.net/primo-piano/gazzetta-dello-sport-cleonise-c-quanto-e-verde-la-linea-motta/"/>
        <a href="https://www.pianetagenoa1893.net/primo-piano/gazzetta-dello-sport-ingaggio-raddoppiato-per-kouame/"/>
      </related>
    </article>
  </body>
</html>