<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/currency-market-iran-rial-rate-against-dollar-gold-coin-price"/>
    <meta property="og:site_name" content="euronews"/>
    <meta property="article:published_time" content="2019-11-19T16:38:09+00:00"/>
    <meta property="og:title" content="بانک مرکزی ایران چگونه تحت پوشش اعتراض‌های مردمی دلار را گران کرد؟"/>
    <meta property="og:description" content="کاهش خریدهای عمده بانک مرکزی یا طرح ادعای رسانه‌های ایران مبنی بر کاهش سطح اعتراض‌های مردمی علیه گرانی بنزین، کدامیک عامل اصلی کاهش قیمت دلار بود؟"/>
  </head>
  <body>
    <article>
      <h1>بانک مرکزی ایران چگونه تحت پوشش اعتراض‌های مردمی دلار را گران کرد؟</h1>
      <address><time datetime="2019-11-19T16:38:09+00:00">19 Nov 2019, 16:38</time> by <a rel="author">یورونیوز فارسی </a></address>
      <p>همزمان با کاهش خریدهای عمده بانک مرکزی و طرح ادعای رسانه‌های ایران مبنی بر کاهش سطح اعتراض های مردمی علیه گرانی بنزین، قیمت دلار در جریان معاملات روز سه‌شنبه بازار ارز ایران کاهش یافت.</p>
      <p>قیمت فروش دلار در بازار آزاد تهران روز سه‌شنبه و در پی کاهش ۱۰۰ تومانی نرخ رسمی عرضه ارز توسط بانک مرکزی ایران، ۳۰۰ تومان پایین آمد و به نرخ ۱۲ هزار و ۱۵۰ تومان بازگشت.</p>
      <p>با تقویت شایعه افزایش قیمت بنزین، شتاب رشد بهای فروش دلار در بازار آزاد تهران از روز سه‌شنبه هفته گذشته افزایش یافت و با اعلام رسمی خبر رشد ۲۰۰ درصدی قیمت بنزین، بهای فروش دلار تا روز یک‌شنبه (۲۶ آبان) و با گسترده شدن اعتراض‌های خیابانی به ۱۲ هزار و ۶۰۰ تومان رسید.</p>
      <p>رشد ۸.۷ درصدی بهای دلار آزاد طی ۵ روز دو متهم اولیه داشت گرانی بنزین و ناآرامی‌های شهری در ایران.</p>
      <p>اما عبدالناصر همتی، رئیس کل بانک مرکزی ایران در واکنش به جهش روز چهارشنبه(۲۲ آبان) نرخ دلار در بازار آزاد تهران با انتشار نوشته‌ای در صفحه اینستاگرام خود اعلام کرد:« بانک مرکزی چه در بخش حواله و چه در بخش اسکناس در چند هفته اخیر، خصوصا امروز، بطور خالص خریدار بوده است.»</p>
      <p>آقای همتی چهار روز بعد(۲۶ آبان) با انتشار یادداشتی کوتاه در سایت رسمی بانک مرکزی ایران بار دیگر تاکید کرد که این بانک همچنان در بازار ارز حضور فعال دارد و مازاد عرضه ارز را همچنان جمع‌آوری کرده و به ذخایر ارزی ایران اضافه می‌کند.</p>
      <p>بدین ترتیب بنا بر تاکید پی در پی رئیس کل بانک مرکزی ایران، رشد اخیر قیمت دلار متاثر از افزایش خریدهای این بانک بوده که در عمل منجر به شکل‌گیری موج افزایش قیمت‌ها همزمان با پدیدار شدن اعتراض‌های مردمی به گرانی بنزین شده است.</p>
      <p>در بازار جهانی طلا نیز قیمت هر اونس طلا روز سه‌شنبه دو دلار و ۳۰ سنت کاهش یافت و به هزار و ۴۶۸ دلار و ۹۰ سنت رسید. تلاقی این رخداد با کاهش بهای دلار در بازار ایران موجب شد تا طی داد و ستدهای بازار سکه و طلای تهران، قیمت هر قطعه تمام سکه طلا در مقایسه با روز یک‌شنبه گذشته ۲۲۰ هزار تومان کاهش یابد و به ۴ میلیون و ۱۸۰ هزار تومان تنزل یابد.</p>
      <p>همچنین هر گرم طلای ۱۸ عیار نیز روز سه‌شنبه کمتر از ۴۲۳ هزار تومان معامله شد که نشان از کاهش نرخ ۳ هزار و ۵۰۰ تومانی نسبت به خرید و فروش‌های روز یک‌شنبه داشت.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/17/gold-coin-price-dollar-euro-rate-against-rial-iran-open-market">دلار بر روی موج گرانی؛ ۸.۷ درصد رشد قیمت بنزین خنثی شد</a>
      </p>
    </article>
  </body>
</html>