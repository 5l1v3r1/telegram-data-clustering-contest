<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/actual-35/seara-dezbaterilor-paralele-iohannis-si-dancila-discuta-separat-cu-jurnalistii-152907.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T16:41:00+00:00"/>
    <meta property="og:title" content="Seara dezbaterilor paralele: Iohannis şi Dăncilă discută separat cu jurnaliştii"/>
    <meta property="og:description" content="Neinvitată la dezbaterea la care va participa preşedintele Klaus Iohannis, marţi, de la ora 19, la Şcoala Naţională de Studii Politice şi Administrative, Viorica Dăncilă, contracandidata preşedintelui în funcţie, a anunţat şi ea pe ultima sută de metri că organizează, în Parlament, o dezbatere cu presa care va începe la ora 18."/>
  </head>
  <body>
    <article>
      <h1>Seara dezbaterilor paralele: Iohannis şi Dăncilă discută separat cu jurnaliştii</h1>
      <address>
        <time datetime="2019-11-19T16:41:00+00:00">19 Nov 2019, 16:41</time>
      </address>
      <figure>
        <img src="https://www.ebihoreanul.ro/modules/news/files/dancilaiohannis19112019.jpg"/>
        <figcaption>(foto: evz.ro)</figcaption>
      </figure>
      <p>
        <b>Neinvitată la dezbaterea la care va participa preşedintele Klaus Iohannis, marţi, de la ora 19, la Şcoala Naţională de Studii Politice şi Administrative, Viorica Dăncilă, contracandidata preşedintelui în funcţie, a anunţat şi ea pe ultima sută de metri că organizează, în Parlament, o dezbatere cu presa care va începe la ora 18.</b>
      </p>
      <p>Amintim că preşedintele Klaus Iohannis a refuzat să participe la o dezbatere cu Viorica Dăncilă înaintea turului al doilea al alegerilor prezidenţiale, care va avea loc pe 24 noiembrie. </p>
      <p>
        <b>Dezbatere cu jurnalişti aleşi</b>
      </p>
      <p>Şcoala Naţională de Studii Politice şi Administrative (SNSPA) a anunţat că va găzdui, de la ora 19:00, dezbaterea preşedintelui Klaus Iohannis cu politologii şi formatorii de opinie, care va avea loc în Aula Bibliotecii Centrale Universitare "Carol I". </p>
      <p>La dezbatere vor fi prezenţi jurnalişti de la mai multe posturi tv şi radio sau din presa scrisă, precum şi analişti şi politologi. </p>
      <p>Mai multe voci din mass-media au criticat faptul că jurnaliştii care îi vor pune întrebări lui Iohannis au fost aleşi de echipa preşedintelui. </p>
      <p>"La evenimentul care se va desfăşura în Aula Bibliotecii Centrale Universitare "Carol I", vor participa: Ramona Avramescu, Clarice Dinu, Moise Guran, Ion M. Ioniţă, Cristian Leonte, Silviu Mănăstire, Cristian Pîrvulescu, Cristina Şincai şi Radu Tudor. Dezbaterea reprezintă o premieră pentru România, în contextul alegerilor prezidenţiale, participanţii care vor lua parte la dialog având posibilitatea să abordeze orice teme şi orice subiecte pe care le consideră de interes pentru opinia publică", se arată într-un comunicat de presă al Partidului Naţional Liberal.</p>
      <p>Pe lângă jurnalişti, la dezbatere vor asista circa 200 de studenţi, potrivit PNL-istului Rareş Bogdan. </p>
      <p>Dezbaterea va fi transmisă live pe digi24.ro.</p>
      <p>
        <b>Dăncilă cheamă toată presa</b>
      </p>
      <p>PSD a anunţat, marţi, pe ultima sută de metri, că organizează propria dezbatere în aceeaşi seară cu cea a lui Klaus Iohannis. </p>
      <p>Viorica Dăncilă îi invită pe ziarişti să-i pună întrebări la Parlament, de la ora 18, deci cu o oră înaintea întâlnirii lui Iohannis cu presa.</p>
      <p>Spre deosebire de preşedintele în funcţie, Viorica Dăncilă permite prezenţa oricărui ziarist. </p>
      <p>"Candidatul PSD la Preşedinţia României, Viorica Dăncilă, invită reprezentanţii mass-media la un dialog deschis, astăzi, 19 noiembrie 2019, începând cu ora 18.00. Evenimentul este organizat la Palatul Parlamentului, "Sala Spiru Haret", nivel P. Accesul este liber pentru toţi reprezentanţii mass-media desemnaţi de către instituţiile pe care le reprezintă. Intrarea jurnaliştilor se face pe baza legitimaţiei de presă şi a actului de identitate la intrarea S2, începând cu ora 16.00", se arată în comunicatul transmis de PSD.</p>
    </article>
  </body>
</html>