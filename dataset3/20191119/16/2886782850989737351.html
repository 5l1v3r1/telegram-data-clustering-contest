<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/kiderult-mitol-erte-el-az-elerhetetlent-eliud-kipchoge"/>
    <meta property="og:site_name" content="euronews"/>
    <meta property="article:published_time" content="2019-11-19T16:50:23+00:00"/>
    <meta property="og:title" content="Kiderült mitől érte el az elérhetetlent Eliud Kipchoge"/>
    <meta property="og:description" content="A kenyai maratonista sikeréhez rengeteg megdöbbentő részlet kellett."/>
  </head>
  <body>
    <article>
      <h1>Kiderült mitől érte el az elérhetetlent Eliud Kipchoge</h1>
      <address><time datetime="2019-11-19T16:50:23+00:00">19 Nov 2019, 16:50</time> by <a rel="author">Zoltan Siposhegyi</a></address>
      <p>Futni bárki, bármikor és bárhol tud, így a futásra nyugodt lélekkel mondhatjuk, hogy a világ legkönnyebb és legkisebb eszközigényű sportja. Ha viszont valaki két óránál gyorsabban szeretné megtenni a maratont, úgy mint Eliud Kipchoge, ez nem éppen igaz. A kenyai atléta októberi, sokak által a holdraszálláshoz hasonlított tettéhez ugyanis 300 ember munkájára és több évtizednyi csúcstechnológiára volt szükség. Ez a sikertörténet a hagyomány és az innováció összefonódásával jöhetett csak létre.</p>
      <h3>Hagyomány</h3>
      <p>A 34 éves olimpiai bajnok és tizenegyszeres maraton győztes máig szülőhazájában edz. Bár a sportból szerzett vagyonából saját edzőközpontot is nyithatna a világ bármelyik pontján, ő mégis évente 300 napot tölt családjától elvonulva, a kenyai felföldön, egy aprócska faluban, Kaptagatban. Bár a többi itt edző atléta felnéz rá, és inkább hagyja békében készülni a legendát, mind jó viszonyt ápolnak vele. Elmondásaik szerint Kipchoge az az ember, aki a többiekkel együtt pucolja a vécét, ha éppen úgy adja a sors. Kipchoge így nyilatkozott nemrég a felkészüléséről.</p>
      <blockquote>Futsz, eszel, alszol és újrakezded. Erről szól az élet. Csak semmi bonyodalom. Minden gond megfertőzi az elmét.<cite>Eliud Kipchoge</cite></blockquote>
      <p>A tiszta tudat és az egyensúly elengedhetetlen ebben a sportágban, ezért Kipchoge 7 hónapon át minden nap pszichológusokkal beszélgetett, hogy elhiggye: valóban képes lesz elérni az álmát.</p>
      <h3>Innováció</h3>
      <p>A spártai életmód azonban még nem elég egy ilyen emberfeletti cél eléréséhez. És itt jön be a technika, ráadásul a legmodernebb.</p>
      <p>Kipchogét egy a Tour de France bicikliversenyek világában edződött csapat segítette végig. Az első kihívás a tökéletes helyszín megtalálása volt. A pálya maximum 3 időzónányira lehetett Kenyától, hogy az időeltolódás ne viselje meg a 34 éves futó szervezetét. Emellett a hőmérsékletnek 7 és 14 celsius fok közt kellett lennie, a páratartalom pedig nem kúszhatott 80% fölé. Ami tovább nehezítette a szakemberek munkáját, hogy Kipchoge ragaszkodott ahhoz, hogy október közepén legyen a rekordkísérlet, így ezeket a tényezőket egy adott városban és időpontban kellett megtalálni. A csapatnak ez sem okozott gondot és a választás Bécsre esett.</p>
      <p>Már csak a széltől tartottak a szervezők, ezért hónapokkal a megmérettetés előtt szenzorokat állítottak fel a kijelölt útszakasz mellett. Mindenki legnagyobb meglepetésére az osztrák főváros jól vizsgázott és átlagosan mindössze 1 m/s erősségű szelet mértek.</p>
      <p>A stáb vezetője viszont még ezzel sem volt megelégedve és egy informatikai szimulációs rendszerrel kitalálta, hogy miként lehetne tovább csökkenteni a légellenállást. Robby Ketchell a vándormadaraktól merített ihletet és rájött, hogy Kipchogéra kevesebb negatív erő hat, ha mások V-alakban futnak előtte. Ezt a formációt végül heteken át gyakorolták az atléták az edzéseken, és bevált. Bécsben pedig lézercsíkokkal jelezték minden futónak a helyét, nehogy egy rossz lépés miatt megszűnjön a szélárnyék.</p>
      <h3>Csak 2%</h3>
      <p>A legelképesztőbb változtatás is Robby Ketchell nevéhez fűződik. A szakember egyik éjjel a térképet pásztázva észrevette, hogy az egyik aprócska körforgalom közepén egy robosztus épület áll. Az éjszaka közepén azonnal kifutott az utcára és felmérte a terepet. A sejtése beigazolódott. A súlyos építmény miatt a körforgalom közepe kissé megsüllyedt, így a belső ív -2%-ban lejtett. Ezt egy egyszerű ember nem is érzi, de egy élsportoló annál inkább. Végül Ketchel rábeszélte a bécsi városvezetést, hogy építsék át az utat és változtassák +1%-osra a dőlésszögét.</p>
      <h3>Minden egy adat</h3>
      <p>A verseny előtt és alatt is számítógépek százai elemezték Kipchoge teljesítményét. Pontosan 5 kilométerenként kapott vizet egy speciális palackban, majd miután az üres üveget eldobta, a stáb az abban tárolt információkat azonnal elemezte. Így tudni lehetett, hogy mennyire hidratált, vagy fáradt.</p>
      <p>A legtöbb kritika mégis Kipchoge lábbelijét érte. A Nike ugyanis szinte csak erre az eseményre fejlesztette ki Vaporfly Next%-ra keresztelt cipőjét, melyben egy beépített acéllap egyfajta katapult hatást vált ki, és akár másodpercekkel is javíthatja a futó teljesítményét. Kipchoge managere kikérte magának a vádakat és a technika természetes fejlődésének nevezte az esetet. Sőt azt is találta mondani, hogy a cipőt bárki megveheti, ami nem egészen igaz, hiszen az új Nike körülbelül 100 ezer forintba kerül.</p>
    </article>
  </body>
</html>