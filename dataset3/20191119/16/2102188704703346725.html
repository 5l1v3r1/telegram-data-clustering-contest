<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/19/653893/"/>
    <meta property="og:site_name" content="Экономическая правда"/>
    <meta property="article:published_time" content="2019-11-19T16:28:00+00:00"/>
    <meta property="og:title" content="Гендерная асимметрия и женское предпринимательство. Будет ли взлет в Украине?"/>
    <meta property="og:description" content="Развитие женского предпринимательства, в том числе в АПК, может ускорить экономическое развитие всей экономики Украины. (укр)"/>
  </head>
  <body>
    <article>
      <h1>Гендерная асимметрия и женское предпринимательство. Будет ли взлет в Украине?</h1>
      <h2>Развитие женского предпринимательства, в том числе в АПК, может ускорить экономическое развитие всей экономики Украины. (укр)</h2>
      <address><time datetime="2019-11-19T16:28:00+00:00">19 Nov 2019, 16:28</time> by <a rel="author" href="https://www.epravda.com.ua/rus/authors/5d4063b51a804/" target="_blank">Ольга Трофимцева</a></address>
      <p>Україні є що сказати у Міжнародний день жіночого підприємництва. Особливо, що стосується агропродовольчого бізнесу. Він не лише у нас, а й у світі загалом, є одним з найбільш непростих з усіх точок зору.</p>
      <p>Тим не менш, значна кількість жінок не просто зайняті в агропромисловому комплексі, а й створюють в агропродовольчій галузі успішні бізнес-проекти, розвивають аграрні (і не лише аграрні компанії), які генерують податкові надходження до бюджетів всіх рівнів, а також часто є прикладами соціальної відповідальності для інших.</p>
      <p>Якщо говорити мовою цифр, то статистика поточного року демонструє, що третина українських жінок проживає в сільський місцевості (!).</p>
      <p>При цьому ми маємо лише 10% керівників чи власників фермерських господарств-жінок. До прикладу, у США цей показник сягає 30%.</p>
      <p>Не зважаючи на те, що гендерне питання вийшло на зовсім інший рівень, перед жінками, які займаються підприємництвом, в тому числі на селі, стоять багато викликів.</p>
      <p>Погодьтеся, будь-яка історія починається з дитинства, а у сільському господарстві донька і нині дуже рідко, як виключення, розглядається як майбутня власниця фермерського господарства чи агробізнесу.</p>
      <p>До цього часто долучаються низький соціальний статус в зазвичай патріархальному сільському суспільстві через старі гендерні стереотипи та низька самооцінка.</p>
      <p>
        <b>Кількість та заробітна плата жінок за видами економічної діяльності у 2018 році</b>
      </p>
      <figure>
        <img src="https://eimg.pravda.com/images/doc/d/2/d298f6f-77041473-415995125943011-3836588938558963712-n.jpg"/>
      </figure>
      <p>Джерело таблиці: Державна служба статистики України</p>
      <p>Тому потрібно проводити просвітницьку роботу з майбутніми бізнесвумен ще зі школи, особливо у сільських регіонах. І загалом це питання взаємопов’язане зі слабким сприйняттям сільського господарства у сучасних школярів. Але зараз не про це.</p>
      <p>А про те, що Україна вже робить просвітницькі кроки серед школярок. Зокрема, я як ментор STEM FEM неодноразово даю поради дівчатам віком 15-16 років як формувати свою кар’єру, не боятися ламати стереотипи та досягати своєї мети.</p>
      <p>У гендерному питанні важливо працювати системно, пояснювати, що дівчатам, як і хлопцям, відкриті всі можливості, і все залежить від їх вибору та бажання.</p>
      <p>Загалом, коли ми говоримо про гендерну рівність, ми маємо усвідомлювати, що мова йде про те, щоб вивчити і усунути всі соціальні бар’єри, що заважають людині проявитися як особистості, а також створити рівні соціальні можливості для реалізації особистості жінок та чоловіків в усіх сферах життєдіяльності залежно від особистого вибору людини.</p>
      <p>Loading... У випадку із жіночим підприємництвом в АПК серед таких бар’єрів можна перерахувати лише кілька, щоб стало зрозуміло, що державі є на що звернути увагу і де прикласти зусилля, в тому числі на рівні ОТГ (до речі, сьогодні лише 16% голів ОТГ — жінки):</p>
      <p>– нерозвинена інфраструктура соціальних послуг на селі, яка створює більше навантаження на жінок у питаннях догляду за дітьми чи інших питаннях;</p>
      <p>– відсутність доступного кредитування для МСБ в регіонах, в тому числі з фокусом на жінок-власників компаній;</p>
      <p>– відсутність сталої аграрної політики щодо підтримки кооперації, в тому числі серед жінок-підприємців, яка може значно полегшити їм ведення бізнесу;</p>
      <p>– відсутність ефективної системи дорадництва, в тому числі з метою формування регіональних осередків жінок-підприємців;</p>
      <p>– фактична відсутність освітніх програм (окрім деяких проектів техдопомоги) саме для жінок-підприємців, в тому числі щодо питань фінансової, юридичної грамотності та виходу на цивілізовані внутрішні та зовнішні ринки збуту.</p>
      <p>У цілому, підтримка жіночого підприємництва з боку держави включає в себе багато аспектів, які є гендерно-нейтральними.</p>
      <p>Це починається з ефективної підтримки малого бізнесу і створення умов для його швидкого розвитку, через стимулювання розвитку виробництва нішевих культур, сімейного фермерства і кооперації до формування нових засад культури ведення бізнесу в країні та боротьби з гендерними кліше.</p>
      <p>Жіноче підприємництво може стати справжньою рушійною силою збалансованого розвитку сільських територій в умовах зростаючої урбанізації в Україні. Тому що саме жінки, як показують чисельні дослідження, більш активно вкладаються при розвитку своїх компаній у супутню соціальну інфраструктуру, включаючи медицину і освіту.</p>
      <p>Переконана, що лише завдяки розвитку жіночого підприємництва, в тому числі в галузі АПК, можливий швидкий економічний розвиток всієї економіки нашої країни.</p>
      <p>Зі святом вас, чарівні і сильні українські бізнесвумен! Завдяки вам точно #всебудеУкраїна.</p>
    </article>
  </body>
</html>