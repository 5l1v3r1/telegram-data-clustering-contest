<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/attikis-proetoimasia-metadidomena-a-113560.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T16:54:00+00:00"/>
    <meta property="og:title" content="Περ. Αττικής: Προετοιμασία για τα μεταδιδόμενα από τα κουνούπια νοσήματα"/>
    <meta property="og:description" content="Το σχεδιασμό των μέτρων για την καταπολέμηση των μεταδοτικών νοσημάτων που προέρχονται από τους πληθυσμούς των κουνουπιών στην Περιφέρεια Αττικής, παρουσίασε ο Περιφερειάρχης Αττικής, Γιώργος Πατούλης, σε ειδική Ημερίδα για την αντιμετώπιση του προβλήματος των κουνουπιών, που διοργανώθηκε από τον Κεντρικό Τομέα της Περιφέρειας Αττικής."/>
  </head>
  <body>
    <article>
      <h1>Περ. Αττικής: Προετοιμασία για τα μεταδιδόμενα από τα κουνούπια νοσήματα</h1>
      <address>
        <time datetime="2019-11-19T16:54:00+00:00">19 Nov 2019, 16:54</time>
      </address>
      <p>Το σχεδιασμό των μέτρων για την καταπολέμηση των μεταδοτικών νοσημάτων που προέρχονται από τους πληθυσμούς των κουνουπιών στην Περιφέρεια Αττικής, παρουσίασε ο Περιφερειάρχης Αττικής, Γιώργος Πατούλης, σε ειδική Ημερίδα για την αντιμετώπιση του προβλήματος των κουνουπιών, που διοργανώθηκε από τον Κεντρικό Τομέα της Περιφέρειας Αττικής.</p>
      <p>Ο κ. Πατούλης δήλωσε ότι, «h επιστημονική Ημερίδα που διοργανώθηκε από τον Κεντρικό Τομέα της Περιφέρειας αποτελεί πρόσκληση και πρόκληση προς όλες τις αρμόδιες Aρχές και τους φορείς μία κοινή στρατηγική καταπολέμησης των μολυσματικών κουνουπιών».</p>
      <p>Ο Περιφερειάρχης Αττικής ζήτησε τις εισηγήσεις των ειδικών και τα επιστημονικά συμπεράσματα της Hμερίδας για την κατάρτιση ενός Συντονισμένου Σχεδίου Αντιμετώπισης των επιδημιών που προέρχονται από τα κουνούπια στην Αττική.</p>
      <p>Ο κύριος Πατούλης θύμισε ότι την τελευταία δεκαετία ο ιός του Δυτικού Νείλου δημιούργησε συνεχείς επιδημίες, με εξαίρεση την περίοδο μετά το 2014 που η επιδημία είχε επιτυχώς ελεγχθεί και αναφέρθηκε στο εφιαλτικό καλοκαίρι του 2018 που θρηνήσαμε ρεκόρ αριθμού των θυμάτων της νόσου.</p>
      <p>«Η εμπειρία των προηγούμενων ετών καταδεικνύει ότι είναι στο χέρι μας να προστατεύσουμε τον πληθυσμό της Αττικής και όλης της χώρας, όπως και τις ευάλωτες ομάδες και παράλληλα να εξαλείψουμε τους πληθυσμούς των μολυσματικών κουνουπιών με έγκαιρες παρεμβάσεις και δράσεις ψεκασμών που φαίνεται ότι τα προηγούμενα χρόνια πραγματοποιήθηκαν πλημμελώς.</p>
      <p>Το 2019 είχαμε μεν λιγότερους θανάτους από μολύνσεις του ιού του δυτικού Νείλου, όμως η Ελλάδα παρουσίασε σύμφωνα με τις μετρήσεις το 70% των μολύνσεων από τον ιό στην Ευρώπη. Ως Περιφέρεια Αττικής, που αποτελεί τη μεγαλύτερη περιφέρεια της χώρας, έχουμε δεσμευθεί ότι θα πρωτοστατήσουμε στο σχεδιασμό και την εφαρμογή μέτρων αντιμετώπισης για την επίτευξη των καλύτερων δυνατών αποτελεσμάτων για τον έλεγχο της επιδημίας».</p>
      <p>Εκτός από τον κίνδυνο του ιού του Δυτικού Νείλου ο Περιφερειάρχης Αττικής αναφέρθηκε στην ελονοσία, η οποία όπως είπε, «δυστυχώς καταγράφεται στη χώρα μας» και υπογράμμισε ότι «στο σχεδιασμό για την καταπολέμηση του προβλήματος εντάσσεται και η μελέτη πιθανών κινδύνων ελονοσίας σε σχέση με τους πληθυσμούς των μεταναστών».</p>
      <p>Ο Περιφερειάρχης Αττικής εξήγησε επίσης ότι στο σχεδιασμό του προγράμματος περιλαμβάνεται η στοχευμένη ενημέρωση σε όλες τις ομάδες του πληθυσμού, από τα τους παιδικούς σταθμούς μέχρι τα ΚΑΠΗ, τα γήπεδα, τους επαγγελματίες που εργάζονται στο ύπαιθρο, αλλά και τους άστεγους.</p>
      <p>Ο κύριος Πατούλης κάλεσε τους πολίτες όλης της Αττικής να συμμετάσχουν στις πρωτοβουλίες κινητοποίησης της κοινότητας πού προγραμματίζονται να πραγματοποιηθούν από την Περιφέρεια Αττικής στους δήμους, και ιδιαίτερα στις περιοχές που πλήττονται. .</p>
      <p> «Οι Ημέρες Καθαρισμού που σχεδιάζουμε αφορούν τον καθαρισμό των περιοχών της κάθε κοινότητας από τους τόπους αναπαραγωγής των κουνουπιών όπως στάσιμα νερά, έλη, σκουπίδια κ.α. Θα ζητήσουμε την ενεργοποίηση και συμμετοχή όλων των κατοίκων της Αττικής», δήλωσε ο Περιφερειάρχης Αττικής και πρόσθεσε:</p>
      <p>«Το σύνθημα μας στη νέα Διοίκηση της Περιφέρειας Αττικής, είναι ότι από κοινού, διαδραστικά, σε συνεργασία με τον επιστημονικό κόσμο και πρώτα από όλα με τους πολίτες μας, χτίζουμε την Υγεία της Κοινωνίας μας, και δημιουργούμε την Μητρόπολη Υγείας και Ευεξίας που αξίζει να γίνει η Αττική μας.</p>
      <p>Έχουμε υποσχεθεί ότι για την ερχόμενη περίοδο η επαγρύπνηση μας και η εντατικοποίηση των μέτρων θα αυξηθούν στο μεγαλύτερο δυνατό βαθμό ώστε σε συνεργασία, τόσο με τους δήμους και τις αρχές Δημόσιας Υγείας, να ληφθούν εγκαίρως όλα τα μέτρα που ξεκινούν από τη διερεύνηση των περιβαλλοντικών συνθηκών, την ειδική διερεύνηση την καταγραφή των πληθυσμών των κουνουπιών, και βεβαίως την εντατικοποίηση των ψεκασμών για τους οποίους θα ενημερώνονται οι πολίτες αναλυτικά, καθώς και για την ασφαλή χρήση των εντομοκτόνων, με γνώμονα πάντα την καλύτερη δυνατή προστασία του περιβάλλοντος και των ανθρώπινων ζωών».</p>
      <p>Ο Αντιπεριφερειάρχης Κεντρικού Τομέα κύριος Γιώργος Δημόπουλος δήλωσε:</p>
      <p>«Ως Περιφέρεια Αττικής έχουμε καταρτίσει ένα ολιστικό πρόγραμμα καταπολέμησης των κουνουπιών, το οποίο βασίζεται στη μείωση του πληθυσμού τους μέσω του περιορισμού των εστιών αναπαραγωγής τους. Ειδικότερα, έχουν συσταθεί τεχνικά κλιμάκια, τα οποία πρωτίστως θα χαρτογραφήσουν όλες τις εστίες πολλαπλασιασμού των κουνουπιών, όπως ρέματα, πάρκα, φρεάτια, όπου υπάρχουν στάσιμα νερά, κυρίως εντός των αστικών ιστών, έπειτα θα ελέγξουν την πορεία των ψεκασμών και θα επαναπροσδιορίζουν τις παραμέτρους, ώστε να είναι στοχευμένη η αντιμετώπιση του προβλήματος».   </p>
      <p>Στην Ημερίδα συμμετείχαν η Αντιπεριφερειάρχης Βόρειου Τομέα Λ. Κεφαλογιάννη, ο καθηγητής Εντομολογίας, ερευνητής Αντώνιος Μιχαλάκης, η Υπεύθυνη Διανυσματικών Ασθενειών του Εθνικού Οργανισμού Υγείας (πρώην ΚΕΕΛΠΝΟ) κυρία Δανάη Περβανίδου, η γενική διευθύντρια Δημόσιας Υγείας του Υπουργείου Υγείας κ. Βασιλική Καραούλη, η αναπληρώτρια καθηγήτρια κ Ελένη Πατσούλα, ο υπεύθυνος για το πρόγραμμα Καταπολέμησης των Κουνουπιών του Δήμου Αθηναίων κ.Χρήστος Μάρκουλης, η επόπτρια Δημόσιας Υγείας της Διεύθυνσης Υγειονομικού Ελέγχου και Περιβαλλοντικής Υγιεινής του Κεντρικού Τομέα της Περιφέρειας Αττικής κ. Μαρία Σπάρου, η προϊσταμένη του Τμήματος Βιοκτόνων του Υπουργείου Αγροτικής Ανάπτυξης και Τροφίμων κ. Δήμητρα Γκιλπάθη  και ο εντομολόγος του εργαστηρίου Ελέγχου Γεωργικών φαρμάκων του Μπενάκειου Φυτοπαθολογικού Ινστιτούτου κ. Γιώργος Κολιόπουλος και πολλοί ειδικοί επιστήμονες.</p>
    </article>
  </body>
</html>