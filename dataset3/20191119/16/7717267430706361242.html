<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/apthme-ton-aristoucho-choris-orasi-argiri-koumtzi-sinantithike-o-pritanis"/>
    <meta property="og:site_name" content="Voria.gr"/>
    <meta property="article:published_time" content="2019-11-19T16:22:00+00:00"/>
    <meta property="og:title" content="ΑΠΘ:ΜΕ ΤΟΝ ΑΡΙΣΤΟΥΧΟ ΧΩΡΙΣ ΟΡΑΣΗ ΑΡΓΥΡΗ ΚΟΥΜΤΖΗ ΣΥΝΑΝΤΗΘΗΚΕ Ο ΠΡΥΤΑΝΗΣ"/>
    <meta property="og:description" content="O Αργύρης Κουμτζής τόνισε ότι είναι διατεθειμένος να βοηθήσει το Αριστοτέλειο Πανεπιστήμιο όσον αφορά τα άτομα με ειδικές ανάγκες."/>
  </head>
  <body>
    <article>
      <h1>ΑΠΘ:ΜΕ ΤΟΝ ΑΡΙΣΤΟΥΧΟ ΧΩΡΙΣ ΟΡΑΣΗ ΑΡΓΥΡΗ ΚΟΥΜΤΖΗ ΣΥΝΑΝΤΗΘΗΚΕ Ο ΠΡΥΤΑΝΗΣ</h1>
      <h2>O Αργύρης Κουμτζής τόνισε ότι είναι διατεθειμένος να βοηθήσει το Αριστοτέλειο Πανεπιστήμιο όσον αφορά τα άτομα με ειδικές ανάγκες.</h2>
      <address><time datetime="2019-11-19T16:22:00+00:00">19 Nov 2019, 16:22</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Με τον<b> Αργύρη Κουμτζή</b>, τον φοιτητή χωρίς όραση που αρίστευσε στο Τμήμα Φυσικής του ΑΠΘ, συναντήθηκε την Παρασκευή 15 Νοεμβρίου 2019, ο Πρύτανης του Αριστοτέλειου Πανεπιστημίου Θεσσαλονίκης, Καθηγητής <b>Νικόλαος Γ. Παπαϊωάννου</b>, στην Πρυτανεία.</p>
      <p>Ο Αργύρης Κουμτζής αποφοίτησε από το <b>Τμήμα Φυσικής του ΑΠΘ</b> με βαθμό πτυχίου <b>9,39/10</b>, τη μεγαλύτερη βαθμολογία μεταξύ των φοιτητών που ορκίστηκαν την περασμένη Πέμπτη από το συγκεκριμένο Τμήμα.</p>
      <p>Ο Πρύτανης του ΑΠΘ, Καθηγητής Νικόλαος Γ. Παπαϊωάννου, έδωσε θερμά <b>συγχαρητήρια</b> στον Αργύρη Κουμτζή για τη συνολική του προσπάθεια κατά τη διάρκεια των σπουδών του, υπογραμμίζοντας ότι «αυτή σου η προσπάθεια μάς έχει συγκινήσει όλους ξεχωριστά, αν και δεν πρόκειται μόνο για ένα απλό συναίσθημα συγκίνησης, αλλά είναι θέμα αριστείας και τιμής, καθώς κατάφερες να επιτύχεις τον μεγαλύτερο βαθμό ανάμεσα στους συμφοιτητές σου».</p>
      <p>Ακόμη, ο Πρύτανης του ΑΠΘ έδειξε ιδιαίτερο ενδιαφέρον τόσο για τις πρακτικές δυσκολίες που αντιμετώπισε ο Αργύρης κατά τη φοίτησή του, όσο και για τον τρόπο με τον οποίο τις ξεπέρασε. Επίσης, θέλησε να ενημερωθεί για τη συνέχιση των σπουδών του Αργύρη Κουμτζή, αφού είναι ήδη υποψήφιος διδάκτορας στο Ινστιτούτο Max Planck της Γερμανίας στον τομέα της ηλιακής φυσικής.</p>
      <p>Από την πλευρά του, ο Αργύρης Κουμτζής δήλωσε χαρούμενος για την απόκτηση του πτυχίου από το Αριστοτέλειο Πανεπιστήμιο και εξήγησε πώς κατάφερε να ανταπεξέλθει στην καθημερινότητα και τις απαιτήσεις των σπουδών του. «Όταν πας σε ένα Πανεπιστήμιο, περιμένεις κάποιος να σε πιάσει από το χέρι και να σε βοηθήσει. Στη δική μου περίπτωση, εγώ ήμουν αυτός που έπρεπε να ανακαλύπτω συνεχώς το δρόμο. Έτσι, όμως, μαθαίνεις και παράλληλα αναπτύσσεις νέες δεξιότητες», είπε χαρακτηριστικά. Τόνισε, μάλιστα, ότι είναι διατεθειμένος να βοηθήσει με οποιονδήποτε τρόπο μπορεί το Αριστοτέλειο Πανεπιστήμιο όσον αφορά τα άτομα με ειδικές ανάγκες.</p>
      <p>Τέλος, ο Πρύτανης του ΑΠΘ, συμμεριζόμενος τις δυσκολίες του Αργύρη, δήλωσε ότι στόχος του Αριστοτελείου είναι να ενισχυθούν οι δράσεις και οι ενέργειες, έτσι ώστε να διευκολυνθεί η φοίτηση <b>των συγκεκριμένων ομάδων στο Πανεπιστήμιο.</b></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/erevna-ke-apo-to-apth-gia-ton-fititi-pou-ekspermatise-sti-fititria"/>
        <a href="https://www.voria.gr/article/thessalonikipini-filakisis-ston-fititi-pou-ekpsermatise-se-fititria"/>
        <a href="https://www.voria.gr/article/sinantisi-tou-pritani-tou-apth-me-tin-presvira-tis-megalis-vretanias"/>
        <a href="https://www.voria.gr/article/tris-metamoschefsis-se-mia-imera-apo-ti-chirourgiki-kliniki-tou-apth"/>
        <a href="https://www.voria.gr/article/stis-vrixelles-antiprosopia-tou-apth-gia-ta-evropaika-panepistimia"/>
        <a href="https://www.voria.gr/article/apth-gia-epetio-politechniou-klisame-tin-porta-stin-anomia"/>
      </related>
    </article>
  </body>
</html>