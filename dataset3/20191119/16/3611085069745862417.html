<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/skandals-spanijas-izlase-enrike-atgriezas-bet-celazimi-izcinijusais-asistents-aiziet/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-19T16:49:24+00:00"/>
    <meta property="og:title" content="Skandāls Spānijas izlasē: Enrike atgriežas, bet ceļazīmi izcīnījušais asistents aiziet"/>
    <meta property="og:description" content="Spānijas izlasi turpinās vadīt vietējais speciālists Luiss Enrike, kurš vasarā galvenā izlases trenera posteni pameta ģimenes apsvērumu dēļ."/>
  </head>
  <body>
    <article>
      <h1>Skandāls Spānijas izlasē: Enrike atgriežas, bet ceļazīmi izcīnījušais asistents aiziet</h1>
      <address><time datetime="2019-11-19T16:49:24+00:00">19 Nov 2019, 16:49</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Spānijas izlasi turpinās vadīt vietējais speciālists Luiss Enrike, kurš vasarā galvenā izlases trenera posteni pameta ģimenes apsvērumu dēļ.</p>
      <p>Jau vēstīts, ka jūnijā Enrike pameta Spānijas izlases galvenā izlases trenera krēslu, skaidrojot to ar meitas nāvi. Trenera deviņus gadus vecā atvase nomira pēc cīņas ar kaulu vēzi.</p>
      <p>Valstsvienību pārņēma viens no Enrikes asistentiem Roberto Moreno, kurš ar komandu pārliecinoši sasniedza ceļazīmi uz gaidāmo Eiropas čempionāta finālturnīru [EURO 2020]. Moreno vadībā izlase deviņās spēlēs izcīnīja septiņas uzvaras, bet divas reizes spēlēja neizšķirti.</p>
      <p>Kvalifikācijas kampaņu spāņi noslēdza ar pārliecinošu uzvaru ar 5:0 pār Rumānijas futbolistiem, bet Moreno neieradās uz pēcspēles preses konferenci. Spānijas mediji steidza ziņot, ka Moreno no sava amata atlaists, lai vietu pie valsts galvenās komandas stūres atgūtu Enrike.</p>
      <p>Vēlāk respektablie Spānijas mediji AS un “Marca” ziņoja, ka Moreno ģēbrtuvē komandas priekšā raudājis, tāpat to darījuši futbolisti, kuri vēlējušies, lai speciālists turpina darbu kā galvenais treneris.</p>
      <p>42 gadus vecais Moreno ir ilggadējs Enrikes asistents, kurš viņam palīdzējis darbā arī ar Itālijas A sērijas klubu “Roma” un Spānijas komandu “Celta”.</p>
      <p>Pēc Enrikes aiziešanas no Spānijas izlases, Moreno tika nozīmēts kā pagaidu treneris, bet vēlāk Spānijas izlases vadība nolēma ar treneri vienoties par pilnvērtīgu sadarbību līdz 2020.gada vasarai jeb Eiropas čempionāta noslēgumam.</p>
      <p>Bijušais Spānijas granda “Barcelona” galvenais treneris Enrike darbu ar Spānijas valstsvienību sāka uzreiz pēc 2018.gada Pasaules kausa.</p>
      <p>Kaut arī Moreno iepriekš presei bija sacījis, ka jebkurā brīdī gatavs atdot galvenā trenera vietu labam draugam Enrikem, tomēr patiesībā, kad pienācis brīdis atkal kļūt par asistentu, no tādas iespējas atteicies. Abi speciālisti no plašākiem komentāriem atteikušies, bet kļuvis zināms, ka Enrike, atgriežoties pie Spānijas izlases stūres, vairs savā štābā vairs nav vēlējies redzēt Moreno.</p>
      <p> </p>
    </article>
  </body>
</html>