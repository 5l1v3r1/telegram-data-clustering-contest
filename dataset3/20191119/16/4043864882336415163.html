<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232445/"/>
    <meta property="og:site_name" content="Українська правда"/>
    <meta property="article:published_time" content="2019-11-19T16:29:22+00:00"/>
    <meta property="og:title" content="Суд відпустив Ляшка на поруки"/>
    <meta property="og:description" content="Бориспільський міськрайонний суд відпустив лідера “Радикальної партії” Олега Ляшка, підозрюваного у насильстві щодо державного діяча, на поруки народних депутатів"/>
  </head>
  <body>
    <article>
      <h1>Суд відпустив Ляшка на поруки</h1>
      <address>
        <time datetime="2019-11-19T16:29:22+00:00">19 Nov 2019, 16:29</time>
      </address>
      <p>Бориспільський міськрайонний суд відпустив лідера "Радикальної партії" Олега Ляшка, підозрюваного у насильстві щодо державного діяча, на поруки народних депутатів</p>
      <p><b>Джерело:</b> засідання суду</p>
      <p><b>Деталі:</b> Суддя Юрій Кабанячий зачитав  рішення суду, згідно з яким Ляшку обрано запобіжний захід у вигляді особистої поруки народних депутатів Вікторії Сюмар та Михайла Волинця.</p>
      <p>Суд зобов'язав Ляшка прибувати за вимогою до слідчого прокурора чи суду, повідомляти про зміну місця проживання, утриматись від спілкування з потерпілим чи свідками особисто чи через інших осіб. Такі обов'язки покладені на Ляшка до 17 січня 2020 року.</p>
      <p>Прокурор просив обрати для Ляшка запобіжний захід у вигляді тримання під вартою без можливості внесення застави.</p>
      <p>Таке клопотання він обґрунтовував тим, що злочин був вчинений з застосуванням насильства, що Ляшко відома особа і матиме можливість чинити тиск на слідчого прокурора та суд; тим, що соцмережах він продовжував ображати Геруса; що може тиснути на свідків, або повторно поводитися протиправно.</p>
      <p>Ляшко на суді заявив, що "ніякої бійки з Герусом не було, ніяких ушкоджень там не було.. була дискусія".</p>
      <p>Він також наголошував, що спершу Герус написав у Facebook, що у нього "постраждала лише сорочка", а за кілька днів почав заявляти про тілесні ушкодження. На думку підозрюваного, це може свідчити про фальсифікацію судово-медичної експертизи і фальсифікацію доказів у провадженні. </p>
      <p>На тому, що Герус спершу не мав ніяких претензій до Ляшка, а згодом раптом почав заявляти  про тілесні ушкодження заявляли і захисники Ляшка. </p>
      <p>Захисник Елеонора Салова також ставила під сумнів те, що розірвана сорочка Геруса, яку також за кілька днів долучили до матеріалів, як доказ, є саме тою сорочкою у якій Герус був під час бійки з Ляшком, а також, що синці Герус отримав саме 6 листопада, коли  була бійка, а не пізніше. </p>
      <p>Адвокати просили суд не підтримувати клопотання прокуратури.</p>
      <p>Також Ляшка хотіли взяти на поруки нардеп від "ЄС" Вікторія Сюмар, нардепи від "Батьківщини" Валентин Наливайченко та Михайло Волинець, екснардепи Віталій Курпрій та Андрій Лозовой,</p>
      <p>Ляшко подякував їм за підтримку і пообіцяв, що "коли їх саджатимуть", він також їх підтримає.</p>
      <p>Ляшко відзначив, що не потребує взяття на поруки, і якщо "Господь вирішить", що йому "треба посидіти у тюрмі по фальсифікованій справі", то він посидить.  Але при цьому поросив суд розглянути заяви поручителів.</p>
      <p>
        <b>
          <i>Читайте також: </i>
        </b>
        <a href="https://www.pravda.com.ua/articles/2018/08/1/7187933/">
          <b>
            <i>"Дуче" Ляшко. Як головний "радикал" готується до виборів президента</i>
          </b>
        </a>
      </p>
      <p><b>Що було раніше:</b> Бориспільська прокуратура<a href="https://www.pravda.com.ua/news/2019/11/18/7232271/"> вручила Ляшку підозру </a>в погрозі або насильстві щодо державного діяча у справі про бійку з Герусом. Прокурори проситимуть суд відправити Ляшка під арешт. За ч.2 ст. 346 КК передбачено покарання у вигляді позбавлення волі на термін від 4 до 7 років.</p>
      <p>
        <b>Передісторія:</b>
      </p>
      <ul>
        <li>6 листопада лідер "Радикальної партії" Олег <a href="https://www.pravda.com.ua/news/2019/11/6/7231208/">Ляшко напав на Геруса</a> у залі офіційних делегацій VIP-терміналу "Борисполя", звинувачуючи його у відкритті імпорту російської електроенергії.</li>
        <li>Герус пояснив цю істерику тим, що Ляшко "відомий захисник бізнесу Ахметова", який втрачає гроші від імпорту електроенергії з РФ.</li>
        <li><a href="https://www.pravda.com.ua/news/2019/11/7/7231247/">Поліція </a>за цим фактом відкрила кримінальне провадження.</li>
      </ul>
      <related>
        <a href="https://www.pravda.com.ua/news/2019/11/18/7232342/"/>
        <a href="https://www.pravda.com.ua/news/2019/11/18/7232330/"/>
        <a href="https://www.pravda.com.ua/news/2019/11/18/7232271/"/>
      </related>
    </article>
  </body>
</html>