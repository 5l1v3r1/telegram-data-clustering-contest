<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/hazai-sztarvilag/lajos-tamas-oruletes-elismeres-a-ket-jeloles-a-magyar-filmgyartasnak-video-2041305/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T16:34:00+00:00"/>
    <meta property="og:title" content="Lajos Tamás: őrületes elismerés a két jelölés a magyar filmgyártásnak (videó)"/>
    <meta property="og:description" content="A Nemzetközi Emmy-jelölés komoly visszajelzés a finanszírozási oldal számára is."/>
  </head>
  <body>
    <article>
      <h6 class="kicker">NEMZETKÖZI EMMY-DÍJ</h6>
      <h1>Lajos Tamás: őrületes elismerés a két jelölés a magyar filmgyártásnak (videó)</h1>
      <address>
        <time datetime="2019-11-19T16:34:00+00:00">19 Nov 2019, 16:34</time>
      </address>
      <h4>A Nemzetközi Emmy-jelölés komoly visszajelzés a finanszírozási oldal számára is.</h4>
      <blockquote>Őrületes elismerést jelent a magyar filmgyártásnak Gera Marina színésznő és a Trezor című alkotás Nemzetközi Emmy-díjra jelölése</blockquote>
      <p>– mondta Lajos Tamás producer kedden.</p>
      <p>Gera Marinát az Örök tél című film főszerepéért a legjobb színésznő, Bergendy Péter Trezor című alkotását a legjobb tévéfilm / minisorozat kategóriában jelölték az elismerésre. Mindkét film producere Lajos Tamás volt.</p>
      <figure>
        <iframe src="https://www.youtube.com/embed/HZSTvEVz87I" width="1080" height="608" data-service="Youtube" scrolling="no"/>
      </figure>
      <blockquote>A Nemzetközi Emmy-díj több mint 40 éves fennállása óta ezek az első magyar jelölések</blockquote>
      <p>– emelte ki Lajos Tamás, aki szerint a szakmai elismerés mellett a jelölés világosan igazolja azt a koncepciót, hogy a televíziós műfajok, sorozatok és filmek felé kell fordítani a magyar mozgóképipar szekerét, mert ez a leghatékonyabb mód, hogy visszajusson a filmgyártás eredménye a finanszírozóhoz, azaz az adófizető állampolgárhoz.</p>
      <p>Lajos Tamás szerint</p>
      <blockquote>Gera Marina és a Trezor jelölése mutatja a nemzetközi szinten is jelentős érdeklődést a történelmi drámák és témák iránt.</blockquote>
      <p>A Nemzetközi Emmy-jelölés komoly visszajelzés a finanszírozási oldal számára is, hogy igenis errefelé kell haladni, ugyan magyar történelmi tematikájú, de általánosan érvényes emberi történeteket kell elmondani – fogalmazott a producer.</p>
      <p>Lajos Tamás hangsúlyozta:</p>
      <blockquote>jelenleg egy nagyon komoly filmipari átalakítás zajlik Magyarországon, az erről szóló törvényjavaslat az Országgyűlés előtt van.</blockquote>
      <figure>
        <iframe src="https://www.youtube.com/embed/8d274ikR0iI" width="1080" height="608" data-service="Youtube" scrolling="no"/>
      </figure>
      <p>Ha a javaslat megvalósul, soha nem látott lehetőségek nyílnak meg a magyarországi televíziós filmgyártás előtt. A törvényjavaslat értelmében a Magyar Nemzeti Filmalap alapjaira épülve január 1-től létrejöhet a Nemzeti Filmintézet, amely egységesíti a mozis és televíziós forgalmazásra szánt alkotások támogatási rendszerét.</p>
      <p>Nemzetközi Emmy-díjjal az Egyesült Államok területén kívül vetített legjobb televíziós produkciókat ismerik el. A díjakat először 1973-ben adta át a Nemzetközi Televíziós Művészetek és Tudományok Akadémiája (IATAS). 2019-ben 11 kategóriában 21 országból 44 jelölt versenyez a rangos elismerésekért. Minden kategóriában négy versenyzőt jelöltek.</p>
      <blockquote>Az idei díjakat nagyszabású gála keretében november 25-én adják át New Yorkban.</blockquote>
      <p>
        <i>Borítókép: Gera Marina az Örök tél című film egyik jelenetében</i>
      </p>
    </article>
  </body>
</html>