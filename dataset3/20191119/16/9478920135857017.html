<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/opeka-nees-prothesmies-gia-triteknes-kai-polyteknes-agrotisses/"/>
    <meta property="og:site_name" content="ert.gr"/>
    <meta property="article:published_time" content="2019-11-19T16:18:39+00:00"/>
    <meta property="og:title" content="OΠEKA: Νέες προθεσμίες για τρίτεκνες και πολύτεκνες αγρότισσες"/>
    <meta property="og:description" content="Από την Τετάρτη 20 Νοεμβρίου θα δοθεί εκ νέου η δυνατότητα σε πολύτεκνες και τρίτεκνες αγρότισσες μητέρες, να υποβάλουν αίτηση συμμετοχής για το Πρόγραμμα Παροχής Χρηματικών Βοηθημάτων σε 4.000 Τρίτεκνες και 1.000 Πολύτεκνες Αγρότισσες μητέρες του Λογαριασμού Αγροτικής Εστίας του ΟΠΕΚΑ, έτους 2019, σύμφωνα με ανακοίνωση του ΟΠΕΚΑ."/>
  </head>
  <body>
    <article>
      <h1>OΠEKA: Νέες προθεσμίες για τρίτεκνες και πολύτεκνες αγρότισσες</h1>
      <address><time datetime="2019-11-19T16:18:39+00:00">19 Nov 2019, 16:18</time> by <a rel="author">Νάσος Μπράτσος</a></address>
      <p>Από την<b> Τετάρτη 20 Νοεμβρίου </b>θα δοθεί εκ νέου η δυνατότητα σε πολύτεκνες και τρίτεκνες αγρότισσες μητέρες, να υποβάλουν αίτηση συμμετοχής για το <b>Πρόγραμμα Παροχής Χρηματικών Βοηθημάτων σε 4.000 Τρίτεκνες και 1.000 Πολύτεκνες Αγρότισσες μητέρες του Λογαριασμού Αγροτικής Εστίας του ΟΠΕΚΑ, </b>έτους 2019, σύμφωνα με ανακοίνωση του ΟΠΕΚΑ.</p>
      <p>Η υποβολή ηλεκτρονικών αιτήσεων από τις ενδιαφερόμενες γίνεται μέσω των ΚΕΠ όλης της χώρας και θα έχει διάρκεια από <b>20/11/19 έως και 2/12/2019.</b></p>
      <p>Ο ΟΠΕΚΑ αναφέρει ότι: «Επισημαίνεται ότι, η δυνατότητα της εκ νέου υποβολής των αιτήσεων συμμετοχής για το εν λόγω πρόγραμμα δόθηκε με απόφαση της Διοίκησης δεδομένου ότι υπήρξαν πολλές περιπτώσεις ενδιαφερόμενων του προγράμματος που κατά την αρχική προθεσμία υποβολής των αιτήσεων τον Ιούνιου 2019 (05/06/2019 έως 24/06/2019) δεν υπέβαλαν αίτηση καθώς το πρόγραμμα ξεκίνησε νωρίτερα από τις προθεσμίες των προηγούμενων ετών.</p>
      <p>Το χρηματικό βοήθημα σε τρίτεκνες και πολύτεκνες αγρότισσες μητέρες θα καταβληθεί με πίστωση στους τραπεζικούς λογαριασμούς που έχουν δηλώσει κατά την υποβολή της αίτησής τους και είναι συνολικού ύψους επτακοσίων ευρώ (700 €) και χιλίων ευρώ (1.000 €) αντίστοιχα.</p>
      <p>
        <b>Συνιστάται η προσοχή στα ακόλουθα:</b>
      </p>
      <p>Η δυνατότητα της εκ νέου υποβολής αιτήσεων αφορά αποκλειστικά όσους δικαιούχους, <u>δεν υπέβαλλαν αίτηση</u> και δεν έλαβαν την εν λόγω παροχή.</p>
      <p>Τα δικαιολογητικά που θα συνοδεύουν τις αιτήσεις πρέπει να αποσταλούν <u>αυθημερόν</u>, προκειμένου να ολοκληρωθεί η καταβολή της παροχής εντός του Δεκεμβρίου 2019.</p>
      <p>Για πληροφορίες οι ενδιαφερόμενοι μπορούν να επισκεφθούν την ιστοσελίδα του ΟΠΕΚΑ <a href="http://www.opeka.gr/"><u><b>www</b></u><u><b>.</b></u><u><b>opeka</b></u><u><b>.</b></u><u><b>gr</b></u></a> (Προγράμματα Αγροτικής Εστίας) ή να επικοινωνήσουν στα τηλέφωνα 213 1519164, 213 1519233, 213 1519292, 213 1519304 και 213-1519310 της Δ/νσης Αγροτικής Εστίας του ΟΠΕΚΑ».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/perithorio-ligon-oron-akoma-gia-aitiseis-gia-to-epidoma-paidioy/"/>
        <a href="https://www.ert.gr/eidiseis/ellada/kinonia/opeka-eos-tis-8-noemvrioy-oi-aitiseis-gia-to-epidoma-paidioy/"/>
        <a href="https://www.ert.gr/eidiseis/ellada/kinonia/telos-toy-mina-i-pempti-dosi-toy-epidomatos-paidioy-apo-ton-opeka/"/>
        <a href="https://www.ert.gr/eidiseis/ellada/kinonia/opeka-eos-8-noemvrioy-oi-aitiseis-gia-tin-pempti-dosi-toy-epidomatos-paidioy/"/>
        <a href="https://www.ert.gr/eidiseis/ellada/kinonia/opeka-katavoli-epidomaton-kai-parochon-tin-paraskeyi-25-oktovrioy/"/>
        <a href="https://www.ert.gr/featured/katavoles-syntaxeon-kai-epidomaton-logo-28is-oktovrioy/"/>
      </related>
    </article>
  </body>
</html>