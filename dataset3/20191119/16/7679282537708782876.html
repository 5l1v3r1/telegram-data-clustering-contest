<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pakistan-arrest-two-indians-one-missing-from-2017-2858447.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T16:19:16+00:00"/>
    <meta property="og:title" content="पाकिस्तान में गिरफ्तार दो भारतीय में से एक 2017 से था लापता"/>
    <meta property="og:description" content="पाकिस्तान में बिना वैध दस्तावेजों के यात्रा करने के मामले में गिरफ्तार किए गए दो भारतीयों में से एक हैदराबाद का एक सॉफ्टवेयर इंजीनियर है, जिसके परिवार ने पिछले दो साल से उसके लापता होने का दावा किया..."/>
  </head>
  <body>
    <article>
      <h1>पाकिस्तान में गिरफ्तार दो भारतीय में से एक 2017 से था लापता</h1>
      <address><time datetime="2019-11-19T16:19:16+00:00">19 Nov 2019, 16:19</time> by <a rel="author">लाइव हिन्दुस्तान टीम,हैदराबाद</a></address>
      <p>पाकिस्तान में बिना वैध दस्तावेजों के यात्रा करने के मामले में गिरफ्तार किए गए दो भारतीयों में से एक हैदराबाद का एक सॉफ्टवेयर इंजीनियर है, जिसके परिवार ने पिछले दो साल से उसके लापता होने का दावा किया है। प्रशांत वैनधम (31) के पिता बाबुराव ने यह दावा करते हुए कहा कि वह 'अवसाद ग्रस्त था। वैनधन और मध्य प्रदेश के एक अन्य व्यक्त को पाकिस्तान के पंजाब प्रांत में 'अवैध' तरीके से सीमा पार करने के आरोप में गिरफ्तार कर उनके खिलाफ मामला दर्ज किया गया है।</p>
      <p>पाकिस्तान पुलिस ने दावा किया है कि वैनधम और वरी लाल को 14 नवम्बर को यजमन पुलिस के एक गश्ती दल ने तब गिरफ्तार किया था, जब वह बहावलपुर जिले में चोलिस्तान क्षेत्र से अवैध तरीके से पाकिस्तान में दाखिल हो रहे थे। बाबूराव ने यहां पत्रकारों से कहा, ''हमने अप्रैल 2017 को मधपुर पुलिस थाने में उसके लापता होने की रिपोर्ट दर्ज कराई थी। वह शहर की एक आईटी कम्पनी में काम करता था। वह किसी अवैध गतिविधि में शामिल नहीं था। हम हैरान है कि वह पाकिस्तान कैसे पहुंच गया।"</p>
      <p>
        <a href="https://www.livehindustan.com/national/story-pakistan-conspiracy-arrest-two-indians-who-cross-loc-by-mistake-2857258.html">
          <b>नापाक साजिश! गलती से सीमा पार गए युवकों को पाकिस्तान ने बनाया मोहरा</b>
        </a>
      </p>
      <p>उन्होंने बताया कि वह अप्रैल 2017 से लापता था। इससे पहले जब वह बेंगलुरु में काम कर रहा था, उसने एक महिला सहकर्मी के बारे में बताया था जिससे वह शादी करना चाहता था। उन्होंने बताया कि इसके बाद परिवार को पता चला कि वह स्विट्जरलैंड चला गया है और वह उनसे मिलना चाहता है। हालांकि इसकी किसी भी तरह कोई पुष्टि कभी नहीं हुई। उन्होंने कहा कि अप्रैल 2017 से ही उनका वैनधम से कोई सम्पर्क नहीं है। राव ने केन्द्र सरकार से उनके बेटे की सुरक्षित वापसी की अपील भी की।</p>
      <p>वैनधन की गिरफ्तारी पर साइबराबाद पुलिस आयुक्त वी. सी. सज्जनर ने बताया कि एक वीडियो वायरल हो रहा है, जिसमें वह कथित तौर पर पड़ोसी देश में गिरफ्तार किए जाने और मामले के अदालत में होने की बात कह रहा है। उन्होंने बताया कि तेलंगाना सरकार ने मामले को केन्द्र के समक्ष उठाया है। सज्जनर ने कहा, '' उसके भारत लौटने के बाद ही वह कैसे और क्यों वहां पहुंचा, इसका पता चल पाएगा। हम उम्मीद करते हैं वह जल्द एवं सुरक्षित वापस लौटेगा।" पुलिस ने बताया कि वैनधम का पता ना चलने के बाद उसके लापता होने के मामले को ''गुमशुदगी" में बदल दिया गया।</p>
    </article>
  </body>
</html>