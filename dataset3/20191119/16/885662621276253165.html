<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/trapezika/125605/megaloy-h-ellada-prepei-na-ehei-tin-ishyri-thesi-poy-tis-axizei"/>
    <meta property="og:site_name" content="Insider"/>
    <meta property="article:published_time" content="2019-11-19T16:11:00+00:00"/>
    <meta property="og:title" content="Μεγάλου: H Ελλάδα πρέπει να έχει την ισχυρή θέση που της αξίζει"/>
    <meta property="og:description" content="Η διοίκηση της Τράπεζας Πειραιώς παρουσίασε το πρόγραμμα από κοινού με άλλους εκπροσώπους υποστηρίζοντας σειρά επιστημονικών και πολιτισμικών πρωτοβουλιών τους."/>
  </head>
  <body>
    <article>
      <h1>Μεγάλου: H Ελλάδα πρέπει να έχει την ισχυρή θέση που της αξίζει</h1>
      <h2>Η διοίκηση της Τράπεζας Πειραιώς παρουσίασε το πρόγραμμα από κοινού με άλλους εκπροσώπους υποστηρίζοντας σειρά επιστημονικών και πολιτισμικών πρωτοβουλιών τους.</h2>
      <address>
        <time datetime="2019-11-19T16:11:00+00:00">19 Nov 2019, 16:11</time>
      </address>
      <p>Το<b> πρόγραμμα επετειακών δράσεων</b> με το οποίο θα συμμετέχει στον εθνικό εορτασμό για τα <b>200 χρόνια από την Επανάσταση του 1821</b> παρουσίασε η <b>Τράπεζα Πειραιώς</b> την Τρίτη σε ειδική εκδήλωση στο « Ίδρυμα Πολιτισμού Σταύρος Νιάρχος».</p>
      <p>Η διοίκηση της Τράπεζας παρουσίασε το πρόγραμμα από κοινού με εκπροσώπους του Εθνικού και Καποδιστριακού Πανεπιστημίου Αθηνών (ΕΚΠΑ), του Εθνικού Ιστορικού Μουσείου (ΕΙΜ), των Γενικών Αρχείων του Κράτους, της Εθνικής Λυρικής Σκηνής και του Ιδρύματος «Τάκης Σινόπουλος- Σπουδαστήριο Νεοελληνικής Ποίησης», με τους οποίους συνεργάζεται για την υλοποίησή του, υποστηρίζοντας σειρά επιστημονικών και πολιτισμικών πρωτοβουλιών τους. Ορισμένες από τις δράσεις θα υλοποιηθούν και σε συνεργασία με το Πολιτιστικό Ίδρυμα Τράπεζας Πειραιώς.</p>
      <p>Χαιρετίζοντας την εκδήλωση ο<b> πρόεδρος της Τράπεζας Πειραιώς κ. Γιώργος Χαντζηνικολάου</b> επεσήμανε ότι «Για την Τράπεζα Πειραιώς, τη μεγαλύτερη τράπεζα της χώρας, η συμμετοχή στον εορτασμό των 200 χρόνων από την Επανάσταση του 1821 δίνει μια διαφορετική διάσταση στη δέσμευση που έχουμε αναλάβει απέναντι στην ελληνική κοινωνία να είμαστε παρόντες στην προσπάθεια για την αντιμετώπιση των πολλαπλών προκλήσεων που καθορίζουν τη σημερινή και τη μελλοντική πορεία της χώρας μας. Tο ορόσημο των 200 ετών ελεύθερου ελληνικού κράτους<b> δίνει το έναυσμα να ξεκινήσουμε έναν διάλογο για το μέλλον του σύγχρονου ελληνικού κράτους</b>, απαλλαγμένο από στερεότυπα, προκαταλήψεις και αγκυλώσεις του παρελθόντος. Να δούμε την πορεία των 200 αυτών χρόνων μέσα από ένα σύγχρονο και διεθνοποιημένο πρίσμα. Οι διαφορετικές συνθήκες, ανάγκες, επιδιώξεις αλλά και οι νέες δυνατότητες, είναι οι δικές μας προκλήσεις για να δημιουργήσουμε μια ισχυρότερη κοινωνία, με αυτοπεποίθηση, εξωστρέφεια και αξιώσεις για ένα καλύτερο μέλλον».</p>
      <p>Στους στόχους με βάση τους οποίους έγιναν οι κεντρικές επιλογές του Προγράμματος αναφέρθηκε ο <b>Διευθύνων Σύμβουλος της Τράπεζας κ. Χρήστος Μεγάλου</b> τονίζοντας ότι «Συμμετέχοντας στον εορτασμό για τη συμπλήρωση δύο αιώνων από την Ελληνική Επανάσταση, καταθέτουμε τις προτάσεις μας κάνοντας μερικές κεντρικές επιλογές.<b> Στηρίζουμε την πρωτογενή έρευνα, τα ακαδημαϊκά ιδρύματα και τους νέους επιστήμονες της χώρας.</b> Υποστηρίζουμε την έρευνα ελληνικών και ξένων αρχείων για την απόκτηση και διάχυση νέας γνώσης. Ταυτόχρονα, ανατρέχουμε σε υλικά και πνευματικά κληροδοτήματα της εποχής και επιδιώκουμε να τα επαναπροσεγγίσουμε με σύγχρονη ματιά. Και όλα αυτά σε συνεργασία με κορυφαίους εταίρους. Συνεργασίες που αναδεικνύουν τη σημασία και τη δυναμική που μπορεί και πρέπει να έχει η συστράτευση διαφορετικών, αλλά πρωτοπόρων δυνάμεων της χώρας, όπως είναι η ακαδημαϊκή και επιστημονική κοινότητα, με τους φορείς της οικονομικής και επιχειρηματικής ζωής για την επίτευξη των μεγάλων κοινών εθνικών επιδιώξεων. Η σύμπραξη αυτή είναι χαρακτηριστικό όλων των σύγχρονων κοινωνιών και πιστεύω μονόδρομος για τις επιδιώξεις και τους στόχους της ελληνικής κοινωνίας στον πολύπλοκο σημερινό κόσμο όπου<b> η Ελλάδα πρέπει να έχει την ισχυρή θέση που της αξίζει</b>».</p>
      <p>Χαιρετισμό απηύθυνε και ο κ. Ιωάννης Χρυσουλάκης, γεν. γραμματέας Απόδημου Ελληνισμού του υπουργείου Εξωτερικών υπογραμμίζοντας ότι «Η σημερινή ημέρα, έναρξη μιας σειράς πολύ τιμητικών δράσεων μας ωθεί να στρέψουμε το βλέμμα στις δικές μας προσπάθειες που θα επιτρέψουν ένα καλύτερο μέλλον για τις νεότερες γενιές. Δράσεις επετειακές, σαν αυτές τις τόσο μοναδικές που παρουσιάζονται σήμερα, είναι χρέος μας να τις συμπεριλάβουμε στον προγραμματισμό του Υπουργείου Εξωτερικών και της Γενικής Γραμματείας Απόδημου Ελληνισμού, τόσο για τη διατήρηση, όσο και για την προώθηση του πλούσιου ελληνικού ιστορικού και πολιτιστικού κεφαλαίου και να κάνουμε ό,τι περνά από το χέρι μας ώστε να ταξιδέψουν σε κάθε γωνιά της γης, όπου χτυπά η καρδιά του Ελληνισμού».</p>
      <p>Εκπροσωπώντας το ΕΚΠΑ, τις δράσεις που αναλαμβάνονται από κοινού με την Τράπεζα Πειραιώς παρουσίασαν, η κα Μαρία Ευθυμίου καθηγήτρια Ιστορίας Νέου Ελληνισμού – Τμήμα Ιστορίας και Αρχαιολογίας και ο κ. Ευάγγελος Καραμανωλάκης, αναπλ. Καθηγητής Νεότερης Ελληνικής Ιστορίας – Τμήμα Ιστορίας και Αρχαιολογίας. Από την πλευρά του Εθνικού Ιστορικού Μουσείου την παρουσίαση των κοινών δράσεων έκανε η κα Δήμητρα Κουκίου Ιστορικός και προϊσταμένη της Βιβλιοθήκης του ΕΙΜ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125217/trapeza-peiraios-thetiko-apotypoma-toy-project-future-sto-proto-etos"/>
        <a href="https://www.insider.gr/epiheiriseis/trapezes/124955/standard-poors-anabathmise-tis-tesseris-systimikes-trapezes"/>
        <a href="https://www.insider.gr/hristika/trapezika/124817/trapeza-peiraios-aporrofa-kostos-analipsis-apo-atm-allis-trapezas-se-oles"/>
      </related>
    </article>
  </body>
</html>