<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/dalla-regione-32-milioni-per-riqualificare-161-teatri-a-messina-piu-di-5-milioni-di-euro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T16:03:55+00:00"/>
    <meta property="og:title" content="Dalla Regione 32 milioni per riqualificare 161 teatri. A Messina più di 5 milioni di euro"/>
    <meta property="og:description" content="Il presidente Musumeci: «Il mio governo sta dando vita sul territorio a un investimento in cultura senza precedenti»"/>
  </head>
  <body>
    <article>
      <h1>Dalla Regione 32 milioni per riqualificare 161 teatri. A Messina più di 5 milioni di euro</h1>
      <address><time datetime="2019-11-19T16:03:55+00:00">19 Nov 2019, 16:03</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Il presidente Musumeci: «Il mio governo sta dando vita sul territorio a un investimento in cultura senza precedenti»</i>
      </p>
      <p>PALERMO -Oltre trentadue milioni di euro dal governo regionale per la riqualificazione di 161 teatri dell’Isola. I fondi sono stati stanziati dal governo Musumeci per interventi di restauro, ripristino, ristrutturazione, messa a norma e innovazione tecnologica e consentiranno la modernizzazione di strutture esistenti e l’apertura sia di nuovi spazi che di sale chiuse da tempo al pubblico. Le risorse saranno erogate dal dipartimento regionale dei Beni culturali e dell’identità siciliana, diretto da Sergio Alessandro, che ha già predisposto la relativa graduatoria.</p>
      <h3>La soddisfazione di Musumeci</h3>
      <p><i>«Il mio governo</i> – sottolinea il presidente Musumeci – <i>sta dando vita sul territorio a un investimento in cultura senza precedenti. Ricordiamoci che i teatri siciliani pubblici e privati costituiscono una mappa identitaria dell’Isola e sono depositari della memoria e del carattere del territorio. Inoltre, questo Piano per i teatri serve a dare energia e attenzione al ruolo fondamentale che riveste il capitale umano e intellettuale dei luoghi della cultura: registi, attori, musicisti, scrittori, scenografi, costumisti. Una forza lavoro e una memoria collettiva di tecniche e saperi troppo spesso sacrificati da una disattenzione o da una scarsa considerazione che fagocita figure che, invece, meritano di trovare in Sicilia opportunità di lavoro e realizzazione professionale. Per questo ho voluto imprimere una svolta per affermare il principio che ‘con la cultura si mangia’ e che può generare sviluppo».</i></p>
      <h3>Crescita del territorio e opportunità di lavoro</h3>
      <p>Il governo regionale mira a mettere in circolo una risorsa importante per rivitalizzare la crescita del territorio e creare opportunità di lavoro per aziende, tecnici, fornitori che saranno impegnati in questi 161 cantieri della cultura che si apriranno con i lavori di ammodernamento delle strutture teatrali. Nel rispetto delle proporzioni previste dal bando, agli enti pubblici è stato concesso un contributo pari quasi all’ottanta per cento della somma valutata come ammissibile. Per i soggetti privati un finanziamento pari a circa il 62 per cento.</p>
      <h3>Come saranno ripartiti i fondi</h3>
      <p>Gli enti beneficiari sono Comuni, enti pubblici, istituti scolastici, parrocchie, enti no-profit (fondazioni, associazioni) e imprese private impegnate nel campo teatrale. In base alle istanze pervenute sono state finanziate, su un importo complessivo di 32,3 milioni di euro, 161 strutture così ripartite tra le province: Agrigento, 18 teatri (3,9 milioni di euro); Caltanissetta, 10 (1,8 milioni di euro); Catania, 34 (6,2 milioni di euro); Enna, 7 (1,5 milioni di euro); Messina, 26 (5,1 milioni di euro); Palermo, 29 (6 milioni di euro); Ragusa, 8 (1,6 milioni di euro); Siracusa, 13 (2,8 milioni di euro); Trapani,16 (3,4 milioni di euro).</p>
    </article>
  </body>
</html>