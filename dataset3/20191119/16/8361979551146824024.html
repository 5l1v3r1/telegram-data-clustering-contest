<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/biyka-lyashka-z-gerusom-nardep-rozpoviv-yake-hoche-pokarannya-dlya-lidera-radikalnoji-partiji-50054469.html"/>
    <meta property="og:site_name" content="НВ"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Герус про Ляшка: Випробувального терміну з умовним покаранням буде достатньо"/>
    <meta property="og:description" content="Лідеру Радикальної партії, екс-нардепу Олегу Ляшку «буде достатньо випробувального терміну з умовним покаранням» після бійки з главою комітету Верховної Ради з питань енергетики та житлово-комунальних послуг Андрієм Герусом."/>
  </head>
  <body>
    <article>
      <h1>Герус про Ляшка: Випробувального терміну з умовним покаранням буде достатньо</h1>
      <h2>Лідеру Радикальної партії, екс-нардепу Олегу Ляшку «буде достатньо випробувального терміну з умовним покаранням» після бійки з главою комітету Верховної Ради з питань енергетики та житлово-комунальних послуг Андрієм Герусом.</h2>
      <address>
        <time datetime="2019-11-19T16:26:00+00:00">19 Nov 2019, 16:26</time>
      </address>
      <p>Про це сам Герус заявив в інтерв'ю <a href="https://radio.nv.ua/">Радіо НВ</a>.</p>
      <p>"Я думаю, що якби був випробувальний термін з умовним покаранням, то цього було б достатньо. Воно, по-перше, стримувало б його від повторних провокацій, тому що якщо порушуєш випробувальний термін з умовним покаранням, то дія [статті] наступає повноцінна. По-друге, має бути невідворотність покарання. По-третє, тоді така судимість не дозволяє балотуватися на наступних виборах", - повідомив нардеп.</p>
      <p>Також Герус повідомив про те, що охоронець Ляшка "досить повноцінно" брав участь в бійці.</p>
      <p>"Ця ситуація дає моральне право для того, щоби наступала якась певна відповідальність", - сказав голова парламентського комітету.</p>
      <p>Нагадаємо, 6 листопада в міжнародному аеропорту Бориспіль <a href="https://nv.ua/ukr/ukraine/politics/lyashko-i-gerus-pobilisya-v-aeroportu-brispol-video-novini-ukrajini-50052040.html">Олег Ляшко влаштував бійку з главою комітету Верховної Ради з питань енергетики та житлово-комунальних послуг Андрієм Герусом</a>.</p>
      <p>Як заявив лідер Радикальної партії, її причиною стало те, що його опонент організував закупівлі електроенергії у РФ. За фактом бійки в аеропорту <a href="https://nv.ua/ukr/ukraine/events/biyka-lyashka-i-gerusa-policiya-vidkrila-spravu-novini-ukrajini-50052112.html">поліція відкрила кримінальне провадження</a>.</p>
      <p>При цьому ні Ляшко, ні Герус до правоохоронних органів з цього приводу не зверталися. Пізніше лідеру Радикальної партії <a href="https://nv.ua/ukr/ukraine/politics/biyka-z-gerus-lyashkovi-ogolosili-pro-pidozru-novini-ukrajini-50054131.html">повідомили про підозру</a> в зв'язку з інцидентом.</p>
    </article>
  </body>
</html>