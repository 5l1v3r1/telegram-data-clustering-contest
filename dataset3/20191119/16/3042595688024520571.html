<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/voldtektssak-henlagt/71836264"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T16:38:02+00:00"/>
    <meta property="og:title" content="Voldtektssak henlagt"/>
    <meta property="og:description" content="Julio Kopseng (42) er nylig anmeldt av to kvinner. Den andre saken er ennå ikke avgjort."/>
  </head>
  <body>
    <article>
      <h1>Voldtektssak henlagt</h1>
      <h2>Julio Kopseng (42) er nylig anmeldt av to kvinner. Den andre saken er ennå ikke avgjort.</h2>
      <address><time datetime="2019-11-19T16:38:02+00:00">19 Nov 2019, 16:38</time> by <a rel="author">Ralf Lofstad</a></address>
      <p>Serievoldtektsdømte Julio Kopseng (42) har de siste ukene vært <a href="https://www.dagbladet.no/nyheter/etterforskes-for-nye-voldtekter/71833125">under etterforskning for ytterligere voldtekter</a>, etter at to kvinner nylig har anmeldt ham.</p>
      <p>Fra før er danseren rettskraftig dømt for å ha forgrepet seg på 19 kvinner, og ble i forrige uke i lagmannsretten <a href="https://www.dagbladet.no/nyheter/julio-kopseng-domt-for-a-ha-voldtatt-to-kvinner/71815867">dømt for å ha voldtatt to</a> - en dom han <a href="https://www.dagbladet.no/studio/nyhetsstudio/5?post=21864">har anket</a>.</p>
      <p>
        <b>Ann Kristin Grosberghaugen, leder for Oslo-politiets seksjon for etterforskning av seksualforbrytelser, opplyser at den ene nye anmeldelsen ikke vil bli fulgt opp videre.</b>
      </p>
      <p>- En av sakene er henlagt på bevisets stilling, mens en ennå ikke er avgjort, sier Grosberghaugen til Dagbladet.</p>
      <h3>- Er blitt trodd</h3>
      <p>Dagbladet kjenner til at Kopseng samarbeider med politiet i den nye etterforskningen og har latt seg avhøre flere ganger. De aktuelle forholdene skriver seg fra før han ble fengslet våren 2013; han har sittet innesperret siden.</p>
      <p>42-åringens forsvarer Sigurd Klomsæt sier han ikke er informert om henleggelsen da Dagbladet tar kontakt tirsdag ettermiddag.</p>
      <figure>
        <img src="https://dbstatic.no/71837515.jpg?imageId=71837515&amp;x=0&amp;y=7.4592074592075&amp;cropw=100&amp;croph=89.97668997669&amp;width=643&amp;height=387"/>
        <figcaption><b>KREVER GJENOPPTAKELSE:</b> Kopsengs forsvarer Sigurd Klomsæt har klaget forvaringsdommen fra 2016 inn for gjenopptakelseskommisjonen for straffesaker. Foto: Ralf Lofstad / Dagbladet Vis mer</figcaption>
      </figure>
      <p>
        <b>- Det betyr at han er blitt trodd på det han har forklart - det er positivt, sier Klomsæt til Dagbladet.</b>
      </p>
      <p>Kopseng har anket den nylige lagmannsrettsdommen til Høyesterett. Forsvareren tror den nylige henleggelsen kan bedre sjansene for at han vinner fram.</p>
      <p>- Det kan bidra til å gjenreise troverdigheten hans, sier advokaten.</p>
      <h3>Ubegrenset varighet</h3>
      <p>Kopseng ble i mai 2016 <a href="https://www.dagbladet.no/nyheter/julio-kopseng-far-lovens-strengeste-straff/60149483">dømt til lovens strengeste straff</a> - 21 års <a href="https://no.wikipedia.org/wiki/Forvaring">forvaring</a> med 10 års minstetid - for overgrep mot 17 kvinner, og var fra før dømt for å ha voldtatt to.</p>
      <p>Retten kan forlenge straffen et ubegrenset antall ganger for å skjerme samfunnet mot nye forbrytelser, slik forvaringsinstituttet gir anledning til, 42-åringen risikerer dermed å sitte resten av livet i fengsel.</p>
      <p>
        <b>Trine Rjukan, som har vært bistandsadvokat for mange av de fornærmede i Kopseng-komplekset, opplyste til Dagbladet i går at hun nylig er blitt kontaktet av flere kvinner som forteller at de er blitt voldtatt av danseren, men at de ikke ønsker å anmelde ham.</b>
      </p>
      <p>- Det de ønsker, er å fortelle sin historie til meg, for at jeg skal videreformidle den, som støtte til de andre kvinnene, sa advokaten.</p>
      <figure>
        <img src="https://dbstatic.no/71837531.jpg?imageId=71837531&amp;x=0&amp;y=2.6666666666667&amp;cropw=100&amp;croph=85.777777777778&amp;width=643&amp;height=387"/>
        <figcaption><b>- ER BLITT KONTAKTET:</b> Advokat Trine Rjukan forteller at hun i det siste er blitt kontaktet av flere kvinner som hevder seg voldtatt av Kopseng, men som ikke ønsker å anmelde. Foto: Nina Hansen / Dagbladet Vis mer</figcaption>
      </figure>
      <p>Danseren har hele tida hardnakket nektet for å ha voldtatt noen, og mener isteden at han er utsatt for et massivt komplott der de fornærmede kvinnene har konspirert for å få ham dømt. Gevinsten er de rundt 150 000 kronene de kan få i oppreisningserstatning, og/eller hevn for at han ikke gjengjeldte deres følelser.</p>
      <p>- Det er mange ting her: Økonomisk grunnlag, generelt hat mot overgripere. Kanskje har de hatt problemer tidligere og skal «ta en for laget», <a href="https://www.dagbladet.no/nyheter/julio-kopsengs-fengselsliv/71735121">forklarte Kopseng i lagmannsretten</a> nå i oktober.</p>
      <h3>Ikke straff</h3>
      <p>I den siste rettsrunden var ikke straff et tema, fordi 42-åringen allerede soner lovens maksstraff. Påtalemakten <a href="https://www.dagbladet.no/nyheter/patalemakten-mener-julio-kopseng-40-har-voldtatt-ytterligere-to-kvinner/68642420">ønsket å avslutte prosessen før rettssaken</a>, mot at han påtok seg skyld, såkalt <a href="https://snl.no/p%C3%A5taleunnlatelse">prosessøkonomisk påtaleunnlatelse</a>. Kopseng <a href="https://www.dagbladet.no/nyheter/julio-kopseng-40-tiltalt-for-a-ha-voldtatt-ytterligere-to-kvinner/68899053">nektet å godta dette</a>, og saken endte i domstolene, der han nå altså er dømt i to instanser og har anket til Høyesterett.</p>
      <p>Det er uklart hva som vil skje dersom den nye etterforskningen holder til en tiltale. Så vel påtalemakten som de fornærmedes bistandsadvokater har gitt uttrykk for at å insistere på å gjennomføre en straffeløs rettsbehandling er ressurskrevende og belaster de fornærmede kvinnene unødig.</p>
      <p>
        <b>De fleste forholdene Kopseng er dømt for, strekker seg langt tilbake i tid. Antallet anmeldelser skjøt i været etter at identiteten hans ble kjent våren 2013, i kjølvannet av den første tingrettsdommen.</b>
      </p>
      <p>- Fra andre saker har jeg erfart at det ofte er noen som henger seg på, <a href="https://www.dagbladet.no/nyheter/fra-andre-saker-har-jeg-erfart-at-det-ofte-er-noen-som-henger-seg-pa/63977">uttalte Klomsæt</a> da etterforskningen av sakene i den siste rettsrunden ble kjent høsten 2016.</p>
      <h3>Henleggelser og frifinnelser</h3>
      <p>Betydelig flere enn de 21 kvinnene Kopseng er dømt for å ha forgrepet seg på, har anmeldt ham. Noen av sakene er blitt henlagt på etterforskningsstadiet, mens han i retten er frikjent for å ha voldtatt to kvinner. Én kvinne var tiltalt for å ha forklart seg falskt om voldtekt, men ble frikjent i Oslo tingrett sommeren 2016.</p>
      <p>Kopsengs forsvarere har gjentatte ganger <a href="https://www.dagbladet.no/nyheter/a-framstille-seg-som-voldtektsoffer-er-noe-av-det-sikreste-en-kvinne-kan-gjore/60465610">prosedert på at klienten er forhåndsdømt av politi, påtalemakt og media</a>, og at domstolene har sett bort fra bevis som kan virke til hans fordel.</p>
      <p>
        <b>Forsvarerne har framholdt at kvinnene tvilsomt kan forklare seg med tilstrekkelig presisjon om hendelser fra mange år tilbake, og at de har liten troverdighet.</b>
      </p>
      <p>På den annen side konstaterte Borgarting lagmannsrett i sin siste dom at de «vurderer tiltaltes forklaring som lite troverdig» når det gjelder omstendighetene rundt voldtekten av en 44-årig tidligere arbeidskollega av Kopseng.</p>
      <p>Klomsæt har tidligere klaget forvaringsdommen fra 2016 inn for Den europeiske menneskerettsdomstol, men ble avvist. I sommer leverte han begjæring om gjenopptakelse til den norske gjenopptakelseskommisjonen.</p>
    </article>
  </body>
</html>