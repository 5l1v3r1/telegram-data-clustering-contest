<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/edso-par-baltkrievijas-velesanam-ir-bazas-ka-tas-klus-par-fomalitati.a338926/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T16:33:20+00:00"/>
    <meta property="og:title" content="EDSO par Baltkrievijas vēlēšanām: Ir bažas, ka tās kļūs par fomalitāti"/>
    <meta property="og:description" content="Eiropas Drošības un sadarbības organizācija (EDSO) asi kritizē Baltkrievijā notikušās parlamenta vēlēšanas. Netika ievērotas konstitūcijā garantētās pamatbrīvības, un bija vērojams vispārējs cieņas trūkums pret demokrātiskām vērtībām. Savukārt politologi izceļ faktu, ka Baltkrievijas parlaments būs sterils – tajā nebūs neviena opozīcijas pārstāvja."/>
  </head>
  <body>
    <article>
      <h1>EDSO par Baltkrievijas vēlēšanām: Ir bažas, ka tās kļūs par fomalitāti</h1>
      <address><time datetime="2019-11-19T16:33:20+00:00">19 Nov 2019, 16:33</time> by <a rel="author" href="https://www.lsm.lv/autors/judite-cunka/" target="_blank">Judīte Čunka</a></address>
      <p>
        <b>Eiropas Drošības un sadarbības organizācija (EDSO) asi kritizē Baltkrievijā notikušās parlamenta vēlēšanas. Netika ievērotas konstitūcijā garantētās pamatbrīvības, un bija vērojams vispārējs cieņas trūkums pret demokrātiskām vērtībām. Savukārt politologi izceļ faktu, ka Baltkrievijas parlaments būs sterils – tajā nebūs neviena opozīcijas pārstāvja.</b>
      </p>
      <p>Kā secinājuši EDSO novērotāji, dalībai vēlēšanās pieteicās liels skaits kandidātu, taču viņu iespējas tika ierobežotas. Tika likti šķēršļi opozīcijas kandidātu reģistrācijai. Politiskā procesa dalībniekiem nebija vienādas iespējas. Tas noveda pie vēlēšanām, kurās faktiski nav alternatīvas.</p>
      <p>Būtiski trūkumi balsu skaitīšanas procedūrā vieš bažas, vai balsis saskaitītas godīgi. Tas raisa neuzticēšanos vēlēšanu komisiju darbam un to neatkarībai. Starptautiskie novērotāji norāda - Minska neko nav darījusi, lai ieviestu izmaiņas vēlēšanu likumdošanā, ko EDSO ieteica pēc iepriekšējām vēlēšanām pirms trim gadiem. <br/><br/>"Valstī, kur parlamenta pilnvaras un neatkarība ir ierobežota, un netiek ievērotas gan vēlētāju, gan kandidātu pamatbrīvības, pastāv briesmas, ka parlamenta vēlēšanas var kļūt par formalitāti," uzsvēra EDSO novērošanas misijas vadītāja Margarēta Sederfelta. </p>
      <p>Savukārt novērotāji no NVS valstīm slavē vēlēšanas kā brīvas un demokrātiskas. Baltkrievu cilvēktiesību aktīvisti un opozīcijas pārstāvji ziņo par simtiem pārkāpumu. Visbiežāk par to, ka balsis  nav skaitītas atklāti. </p>
      <p>"Kad iecirkņa komisija, 12 vai 14 cilvēki, katrs skaita savu biļetenu kaudzīti, nevar saprast, kas tur notiek. Viņi neparāda katru biļetenu. Tu arī nevari apskatīties. Tevi nelaiž tuvumā vēlēšanu komisijas locekļiem, lai redzētu, ko viņi tur skaita. Katrs uz papīra uzraksta savas kaudzītes rezultātu un nodod komisijas priekšsēdētājam. Viņš, klusējot aizpilda protokolu un paziņo rezultātu. Process nav pārskatāms. Mēs neredzam, kas ir biļetenos," stāstīja cilvēktiesību centra "Vesna" pārstāvis Aļess Beļackis. </p>
      <p>Pēc provizoriskiem rezultātiem, <a href="https://www.lsm.lv/raksts/zinas/arzemes/baltkrievijas-parlamenta-nav-ievelets-neviens-opozicijas-parstavis.a338772/">parlamentā nebūs neviena opozīcijas pārstāvja</a>. Līdz šim bija divi. 110 deputātu krēslus ieņems varas partiju un prezidenta Aleksandra Lukanšenko atbalstīti kandidāti. Trešdaļa deputātu atkārtoti ievēlēti parlamentā. </p>
      <p>Politologs Aleksejs Dzermants skaidroja, ka opozīcijai arī pašai daļēji jāuzņemas atbildību par neveiksmi.</p>
      <p>"Baltkrievijas opozīcijai ir sistēmiska problēma. Pirmkārt, viņi nespēj uzrunāt vēlētāju ar pozitīvu programmu. 90% programmu paredz radikālu pastāvošās iekārtas salaušanu. Tas baltkrieviem nepatīk. Viņi labāk izvēlas iet evolūcijas ceļu. Otrkārt, opozīcija paļaujas uz ārējo atbalstu - no rietumiem un Eiropas Savienības. Daudziem tas arī nepatīk. Ir pieprasījums pēc baltkrievu politiķiem, nevis prorietumu un/vai prokrievijas. Pēc tāda, kas aizstāvētu Baltkrievijas intereses," komentēja politologs.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/es-un-edso-kritize-baltkrievijas-parlamenta-velesanu-norisi.a338862/"/>
        <a href="https://www.lsm.lv/raksts/zinas/arzemes/pasaules-panorama-prognoze-top-notikumi-arzemes.a338848/"/>
        <a href="https://www.lsm.lv/raksts/zinas/arzemes/baltkrievijas-parlamenta-nav-ievelets-neviens-opozicijas-parstavis.a338772/"/>
        <a href="https://www.lsm.lv/raksts/zinas/arzemes/baltkrievija-notiek-parlamenta-velesanas-opozicijai-bazas-par-parkapumiem.a338712/"/>
        <a href="https://www.lsm.lv/raksts/zinas/arzemes/lukasenko-cert-logu-uz-rietumiem.a338304/"/>
        <a href="https://www.lsm.lv/raksts/zinas/arzemes/lukasenko-ierodas-vizite-austrija.a338060/"/>
        <a href="https://www.lsm.lv/raksts/zinas/latvija/ik-gadu-latgales-iedzivotaji-iznem-ap-8500-atviegloto-baltkrievijas-robezskersosanas-atlauju.a336476/"/>
        <a href="https://www.lsm.lv/raksts/zinas/arzemes/gaidot-baltkrievijas-aes-darbibas-uzsaksanu-lietuva-riko-ipasas-kodolmacibas.a334597/"/>
      </related>
    </article>
  </body>
</html>