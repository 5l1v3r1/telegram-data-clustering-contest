<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/myslowice-narodziny-dziecka-na-autostradzie-a1,986604.html"/>
    <meta property="og:site_name" content="TVN24"/>
    <meta property="article:published_time" content="2019-11-19T16:00:41+00:00"/>
    <meta property="og:title" content="Na autostradzie urodziła się Ania. 54 centymetry, 2800 gramów"/>
    <meta property="og:description" content="- Około godziny osiemnastej dyspozytor przekazał nam wezwanie, że na autostradzie trwa akcja porodowa. Wysłał karetkę, śmigłowiec ratowniczy i straż pożarną na wypadek lądowania. Ale lądowanie nie ..."/>
  </head>
  <body>
    <article>
      <h1>Na autostradzie urodziła się Ania. 54 centymetry, 2800 gramów</h1>
      <address><time datetime="2019-11-19T16:00:41+00:00">19 Nov 2019, 16:00</time> by <a rel="author">mag/ks/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/afc8222e-a2ce-4374-9391-ede9ca58765e-480p.mp4"/>
          <figcaption>Na stacji benzynowej na A1 rozpoczęła się akcja porodowa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e2c1f69c-88ec-488c-8a52-d2b093749251-480p.mp4"/>
          <figcaption>Fragment rozmowy dyspozytorki z rodzącą kobietą</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/5ff4ffca-7965-47ea-a83e-9b9b5228f433-480p.mp4"/>
          <figcaption>Pani Anna do szpitala przyjechała radiowozem</figcaption>
        </figure>
        <figcaption>Na stacji benzynowej na A1 rozpoczęła się akcja porodowa<cite>Foto: Shutterstock | Video: TVN 24 Katowice</cite></figcaption>
      </slideshow>
      <h3>- Około godziny osiemnastej dyspozytor przekazał nam wezwanie, że na autostradzie trwa akcja porodowa. Wysłał karetkę, śmigłowiec ratowniczy i straż pożarną na wypadek lądowania. Ale lądowanie nie było potrzebne. O godzinie 18.25 na stacji benzynowej w karetce urodziła się zdrowa dziewczynka - mówi wicedyrektor katowickiego pogotowia.</h3>
      <p>Jak przekazała nam 21-letnia kobieta, która wczoraj została mamą w Mysłowicach, a obecnie jest w szpitalu w Chrzanowie, jej córka ma na imię Ania. Mierzy 54 centymetry, waży 2800 gramów. Przyszła na świat w 39. tygodniu ciąży w nietypowych okolicznościach.</p>
      <p>Dyspozytor, karetka, helikopter, straż</p>
      <related>
        <a href="https://www.tvn24.pl/lodz,69/przed-porodem-miala-ciecie-obraczki-mogla-stracic-palec,953244.html"/>
      </related>
      <p>- Rzeczywiście nieczęsto to się zdarza na autostradzie, ale są porody domowe - mówi Wojciech Miciński, wicedyrektor Wojewódzkiego Pogotowia Ratunkowego w Katowicach.</p>
      <p>- To było wczoraj około godziny 18. Dyspozytor numeru 112 przekazał wezwanie, że na stacji benzynowej przy autostradzie rozpoczęła się akcja porodowa - dodał.</p>
      <p>Wysłano karetkę, ale też helikopter ratowniczy i straż pożarną do zabezpieczenia miejsca w razie, gdyby potrzebne było lądowanie. Dyspozytorka tymczasem cały czas rozmawiała z ciężarną kobietą na wypadek, gdyby urodziła dziecko przed przyjazdem służb ratunkowych.</p>
      <p>- Można położyć się na lewym boku, a nawet trzeba, bo wtedy płód jest odpowiednio dotleniony. Gdyby się pojawił skurcz, to oddychamy bardzo spokojnie i powoli. Można nabrać powietrza i wydmuchiwać tak, jakbyśmy dmuchali piórko. Wtedy mama też się trochę uspokaja - mówiła przez telefon do rodzącej.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/e2c1f69c-88ec-488c-8a52-d2b093749251/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Fragment rozmowy dyspozytorki z rodzącą kobietą<cite>Wideo: WPR w Katowicach/ TVN 24 Katowice</cite></figcaption>
      </figure>
      <p>Helikopter nie zdążył wylądować. Zespół pogotowia zabrał 21-latkę do karetki, gdzie urodziła Anię.</p>
      <related>
        <h4>Dowiedz się więcej...</h4>
        <a href="https://www.tvn24.pl/katowice,51/nawet-dwiescie-na-godzine-pod-prad-na-czerwonym-wiktor-sie-rodzi-w-eskorcie-policji,934083.html"/>
      </related>
    </article>
  </body>
</html>