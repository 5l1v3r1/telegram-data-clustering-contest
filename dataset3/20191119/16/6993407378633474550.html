<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-bosniya-gertsegovyna-politychna-kryza/30280887.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T16:34:24+00:00"/>
    <meta property="og:title" content="Боснія і Герцеговина подолала тривалу політичну кризу"/>
    <meta property="og:description" content="Приблизно через 13 місяців після парламентських виборів члени Президії (колективного вищого органу виконавчої влади – ред.) Боснії і Герцеговини кандидатом на премʼєра призначили серба за національніс"/>
  </head>
  <body>
    <article>
      <h1>Боснія і Герцеговина подолала тривалу політичну кризу</h1>
      <address>
        <time datetime="2019-11-19T16:34:24+00:00">19 Nov 2019, 16:34</time>
      </address>
      <p>Приблизно через 13 місяців після парламентських виборів члени Президії (<i>колективного вищого органу виконавчої влади – ред</i>.) Боснії і Герцеговини кандидатом на премʼєра призначили серба за національністю Зорана Теґелтію. Таким чином завершається блокада політичної системи, що тривала з жовтня минулого року.</p>
      <p>Лідери боснійських сербів блокували формування уряду, бо виступали проти програми співпраці з Північноатлантичним альянсом (НАТО), на якій наполягали представники боснійців та хорватів.</p>
      <p>Сьогодні члени Президії – серб Мілорад Додик, боснієць Шефік Джаферович та хорват Желько Комшич – зустрілися з послами США, Великої Британії, Франції, Німеччини й Італії та представником Євросоюзу, і після розмов за зачиненими дверима повідомили, що більше немає перешкод для формування уряду.</p>
      <p>Програму співпраці з НАТО перейменували на програму реформ. Лідери трьох націй спільно заявили, що немає переможців й переможених, а «перемогли всі народи й громадяни Боснії і Герцеговини».</p>
      <p>Цей крок має ще затвердити парламент країни.</p>
      <p>Голову Ради міністрів Боснії і Герцеговини формально обирає Парламентська асамблея, яка також формується на національній основі, при чому представники кожної з-поміж трьох націй мають право ветувати голосування.</p>
    </article>
  </body>
</html>