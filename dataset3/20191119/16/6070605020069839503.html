<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Govern-que-informe-Amnistia-sentencia_0_2346965408.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:55:00+00:00"/>
    <meta property="og:title" content="El Govern, sobre l'informe d'Amnistia: &quot;Em faria vergonya estar en la pell del sistema judicial espanyol&quot;"/>
    <meta property="og:description" content="Òmnium Cultural exigeix a Pedro Sánchez que acati informes com el d'Amnistia Internacional o el del grup de treball de les Nacions Unides"/>
  </head>
  <body>
    <article>
      <h1>El Govern, sobre l'informe d'Amnistia: "Em faria vergonya estar en la pell del sistema judicial espanyol"</h1>
      <h2>Òmnium Cultural exigeix a Pedro Sánchez que acati informes com el d'Amnistia Internacional o el del grup de treball de les Nacions Unides</h2>
      <address>
        <time datetime="2019-11-19T16:55:00+00:00">19 Nov 2019, 16:55</time>
      </address>
      <p>El Govern veu reforçada la seva opinió amb <a href="https://www.ara.cat/politica/Amnistia-Internacional-sentencia-Proces-protesta_0_2346965375.html">l'informe d'Amnistia Internacional</a>, malgrat que demana la llibertat dels Jordis però considera que el judici no va ser "injust". El conseller Damià Calvet, que ha substituït excepcionalment Meritxell Budó, ha afirmat que el document demostra que la sentència no s'adapta als "estàndards internacionals" i que no ha sigut "justa", de manera que considera que "no es pot passar per alt". En aquest sentit, Calvet ha asseverat que l'informe s'inclourà en les converses bilaterals que la Generalitat tingui amb l'Estat, a qui han tornat a reclamar que "s'assegui a la taula i dialogui".</p>
      <p>El conseller de Territori ha remarcat que Amnistia reclama la llibertat immediata dels Jordis, però ha defugit pronunciar-se sobre el fet que no ho faci dels exconsellers empresonats i que considera que no té element per dir que el judici ha sigut "injust". El conseller ha dit que estudiarien aquests punts, però s'ha reafirmat que per a ells no ha sigut "just" ni el judici i tampoc la sentència. "Aquest és un informe molt rellevant", ha dit Calvet, que ha assenyalat que diu que la sentència és "desproporcionada", "restrictiva" i "perillosa" per a la concepció que deixa del delicte de sedició. A parer seu, ja és important el simple fet que Amnistia hagi fet d'observador en les 52 sessions del judici al Tribunal Suprem. També ha fet referència a les "recomanacions" que fa a la Fiscalia, en relació a estar "atenta" sobre els recursos que es puguin presentar contra aquesta sentència. "Em faria vergonya estar en la pell del sistema judicial espanyol", ha dit el conseller, que no ha volgut entrar a valorar altres aspectes de l'informe en què no qüestiona que el judici ha sigut just. </p>
      <p>Per la seva banda, la junta nacional d'Òmnium Cultural ha fet una declaració institucional amb motiu del pronunciament d'Amnistia Internacional en què ha exigit "l'excarceració immediata dels presos polítics, el retorn dels exiliats i l'anul·lació de la sentència". Marcel Mauri, que ha posat veu al posicionament de l'entitat, ha insistit que "no s'entén que en ple segle XXI un estat pretesament democràtic retorci les seves institucions per intentar silenciar i anul·lar un moviment pacífic".</p>
      <p>Així, ha exigit al president en funcions, Pedro Sánchez (en plenes negociacions per a la investidura), que acati els "més de 50 posicionaments d'entitats i personalitats internacionals", entre els quals el Grup de Treball de Detencions Arbitràries de Nacions Unides, l'Alt Comissionat de Nacions Unides pels Drets Humans o Front Line Defenders. "Que l'ONG de drets humans més important del món esmeni la plana a un poder fàctic de l'Estat", ha asseverat Mauri, "ha d'afectar la configuració del futur govern espanyol, que s'autoproclama progressista". "La justícia espanyola ha demostrat que ni és independent ni és parcial, és venjativa", ha insistit. Així, ha exigit a l'Estat que signi el protocol número 16 del Conveni Europeu de Drets Humans. Mauri ha recordat, a més, que la setmana que ve expira el termini donat pel Grup de Treball de Detencions Arbitràries de les Nacions Unides a Espanya, que va demanar l'alliberament dels presos polítics. </p>
      <h3>L'oposició rebaixa l'informe i diu que s'ha d'acatar la sentència</h3>
      <p>Des de la CUP, Carles Riera ha valorat "molt positivament" l'informe: "Una organització de referència en matèria de drets humans, civils i polítics afirma de manera taxativa i rotunda que Jordi Cuixart i Jordi Sànchez han de sortir de la presó", ha dit, i s'ha mostrat esperançat amb la idea que Sánchez "escolti" l'entitat.</p>
      <p>Però l'oposició ha rebaixat l'informe i ha insistit en acatar la sentència. Així, la portaveu parlamentària del PSC, Eva Granados, ha considerat que l'informe d'Amnistia és una "opinió d'una entitat respectable", però ha afegit que cal "acatar" la sentència del Procés perquè estem en un "estat de dret". "És una opinió més", ha dit.</p>
      <p>Anant més enllà, el PP i Ciutadans han rebaixat la importància de l'escrit, ja que consideren que el que compta és el que diuen els tribunals. "El fet que Amnistia Internacional pugui opinar no és motiu perquè un tribunal reconsideri les seves sentències", ha reaccionat el diputat del PP Santi Rodríguez, que ha afegit: "Suposo que Amnistia Internacional coneix que hi ha separació de poders a Espanya".</p>
      <p>Al seu torn, el diputat de Ciutadans Nacho Martín Blanco ha recalcat que "en un estat democràtic de dret és important el que diu el sistema judicial". Així, ha insistit que "no és decisiu" el que diuen "els polítics, les entitats socials o les organitzacions no governamentals".</p>
    </article>
  </body>
</html>