<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560769/adikapnistikos-mitsotakis-auta-pou-sumvainoun-stin-ellada-me-to-kapnisma-den-ginodai-oute-stin-ougada/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T16:40:00+00:00"/>
    <meta property="og:title" content="Αντικαπνιστικός - Μητσοτάκης: Αυτά που συμβαίνουν στην Ελλάδα με το κάπνισμα... ούτε στην Ουγκάντα"/>
    <meta property="og:description" content="Επίσημη παρουσίαση του Εθνικού Σχεδίου Δράσης κατά του Καπνίσματος του Υπουργείου Υγείας"/>
  </head>
  <body>
    <article>
      <h1>Αντικαπνιστικός - Μητσοτάκης: Αυτά που συμβαίνουν στην Ελλάδα με το κάπνισμα... ούτε στην Ουγκάντα</h1>
      <address>
        <time datetime="2019-11-19T16:40:00+00:00">19 Nov 2019, 16:40</time>
      </address>
      <p>
        <b>Επίσημη παρουσίαση του Εθνικού Σχεδίου Δράσης κατά του Καπνίσματος του Υπουργείου Υγείας</b>
      </p>
      <p>«Εχθρός είναι ο καπνός. Όχι οι καπνιστές», τόνισε ο Κυριάκος Μητσοτάκης, καλώντας όλες και όλους τους πολίτες να εφαρμόσουν τον αντικαπνιστικό νόμο: αυτά είπε ο πρωθυπουργός στην εκδήλωση επίσημης ενημέρωσης του <a href="https://www.neakriti.gr/article/kriti/rethimno/1560740/adikapnistikos-nomos-giati-den-epesan-prostima-sto-rethumno/">Εθνικού Σχεδίου Δράσης κατά του Καπνίσματος του Υπουργείου Υγεία</a>ς, προσθέτοντας ότι από το 2009 έχουν περάσει έντεκα νομοθετήματα, Προεδρικά Διατάγματα και Υπουργικές Αποφάσεις με μηδενικά αποτελέσματα.</p>
      <p>«Αυτός είναι ο θλιβερός απολογισμός της απαγόρευσης καπνίσματος σε κλειστούς χώρους, που υποτίθεται ότι θεσμοθετήθηκε το 2009», σημείωσε εξηγώντας ότι οι κυβερνήσεις δεν τόλμησαν, η Διοίκηση αδράνησε και η κοινωνία ανέχτηκε.</p>
      <p>Ο κ. Μητσοτάκης υπογράμμισε ότι η απαγόρευση του καπνίσματος αποτελεί εμβληματική κίνηση εκσυγχρονισμού και εξευγενισμού της καθημερινότητάς μας αλλά και άσκηση αλληλοσεβασμού που τελικά ενδυναμώνει την κοινωνική συνοχή.</p>
      <p>«Δεν υπάρχει πια καμία δικαιολογία του τύπου "αυτά δεν γίνονται στην Ελλάδα". Ας ρωτήσουμε τους Γερμανούς, τους Αμερικανούς, τους Γάλλους, τους Τούρκους.</p>
      <p>Όλοι τους μπορεί να αναστατώθηκαν κάπως στην αρχή. Σήμερα, ωστόσο, όλοι θεωρούν αυτονόητη τη νέα, καθαρή ατμόσφαιρα γύρω τους. Αν το μπόρεσαν, λοιπόν, εκείνοι, τότε το μπορούμε και εμείς!», συνέχισε ενώ ανέφερε συγκεκριμένους αριθμούς.</p>
      <p>
        <b>Συγκλονιστικά στοιχεία</b>
      </p>
      <p>Είπε, συγκεκριμένα, ότι ένα στα έξι 15χρονα αγόρια και ένα στα οκτώ νεαρά κορίτσια καπνίζουν, ότι το 27,5% των Ελλήνων είναι καπνιστές -και το ποσοστό είναι μεγαλύτερο στους ενήλικες- ότι το 94,6% εκτίθενται με κάποιο τρόπο στο παθητικό κάπνισμα. Ακόμη, ότι οι θάνατοι που οφείλονται στο κάπνισμα υπολογίζονται σε 20.000 ετησίως ενώ η ίδια αιτία προκαλεί 700.000 ημέρες νοσηλείας με το κόστος να φτάνει το 1 δισ. ευρώ.</p>
      <p>«Αλλά και η εικόνα μας μέχρι σήμερα είναι άθλια: υπουργοί κάπνιζαν μπροστά στις κάμερες και μέσα στα Υπουργεία τους. Ενώ δημόσιοι λειτουργοί, δυστυχώς και γιατροί, επιμένουν να καπνίζουν ακόμη και σε χώρους νοσοκομείων. Κάτι που δεν συμβαίνει, πλέον, ούτε σε κράτη όπως η Ουγκάντα και η Ρουάντα», συμπλήρωσε και δικαιολόγησε το 84% των πολιτών το οποίο θεωρεί πολιτισμική υποβάθμιση την μη εφαρμογή των αντικαπνιστικών κανόνων και το 76% που δηλώνει εξοργισμένο.</p>
      <p>«Σ' αυτήν τη δυσαρέσκεια ερχόμαστε να απαντήσουμε με την εθνική στρατηγική και αυστηρή απαγόρευση του καπνίσματος σε δημόσιους χώρους, σε ιδιωτικούς χώρους εργασίας, σε χώρους που βρίσκονται παιδιά, στα αυτοκίνητα όποτε επιβαίνουν παιδιά... Αλλά και με μία ουσιαστική και εξαιρετικά ευρηματική καμπάνια ενημέρωσης και ευαισθητοποίησης. Σκοπός δεν είναι ο διχασμός, αλλά μια συμμαχία για την υγεία. Και η ανάδειξη της ατομικής ευθύνης που θα οδηγήσει την συλλογική αρμονία».</p>
      <p>
        <b>Η υγεία μας ενώνει</b>
      </p>
      <p>Με υπογραφή «Συμμαχία για μια καλύτερη ζωή χωρίς καπνό» και με σύνθημα «Η υγεία μας ενώνει», ξεκινάμε, σήμερα, μία πανεθνική προσπάθεια», υπογράμμισε εξάλλου ο Κυριάκος Μητσοτάκης. Και σημείωσε ότι ο νόμος προβλέπει πρόστιμα μέχρι 500 ευρώ για τους παραβάτες και έως 10.000 ευρώ για τους ιδιοκτήτες των χώρων όπου συντελείται η παράβαση, ότι σε περίπτωση τέταρτης υποτροπής, το κατάστημα θα κλείνει προσωρινά και ότι σε πέμπτη υποτροπή θα ανακαλείται η άδεια λειτουργίας του, επιπλέον σε έναν τετραψήφιο αριθμό (1142) θα αναφέρονται όσοι παρανομούν.</p>
      <p>Είπε επίσης ότι οι έλεγχοι θα γίνονται από μικτά κλιμάκια με συνδρομή της αστυνομίας και έτσι, αναμφίβολα, το πλαίσιο αυστηροποιείται.</p>
      <p>«Όμως θα το επαναλάβω: Η τιμωρία δεν είναι απειλή, αλλά καταφύγιο. Προηγείται η συνειδητοποίηση των κινδύνων από τον καπνό, η πρόταξη ενός νέου τρόπου ζωής. Που θα μας κάνει πιο υγιείς και, τελικά, πιο χαρούμενους. Πρόκειται για μέρος του Στρατηγικού Σχεδίου 2019-23 «Η υγεία μάς ενώνει», που εκπόνησε το Υπουργείο Υγείας. Και την υλοποίηση του οποίου θα επιβλέπει η Επιτροπή Εμπειρογνωμόνων από κορυφαίους επιστήμονες. Και είναι μία ευκαιρία να τους ευχαριστήσω όλους, στο πρόσωπο του καθηγητή Μπεχράκη», πρόσθεσε.</p>
      <p>Είπε επίσης ότι το σχέδιο αυτό κινείται σε τέσσερις κατευθύνσεις: 1) στη διαμόρφωση μη καπνιστικής κουλτούρας με έμφαση στην πρόληψη, 2) στο σεβασμό του μη-καπνιστή, 3) στην παράλληλη μέριμνα για τους καπνιστές καθώς θα αυξηθούν τα ιατρεία διακοπής του καπνίσματος, και 4) την αξιολόγηση των νέων καπνικών προϊόντων με τη ρύθμιση της κυκλοφορίας τους στην αγορά.</p>
      <p>Ο πρωθυπουργός ανέφερε επιπλέον ότι ο νόμος έρχεται να προστατεύσει και όσους εργάζονται σε καταστήματα και υποχρεώνονταν μέχρι τώρα να πολιορκούνται από τον καπνό χωρίς να το θέλουν.</p>
      <p>Με αφετηρία τη φιλελεύθερη σκέψη ο κ. Μητσοτάκης σημείωσε ότι ο νόμος επιτρέπει στους επίμονους καπνιστές να ασκούν αυτό το υποτιθέμενο «δικαίωμα» στον ιδιωτικό τους χώρο και τοποθετεί έτσι τα όρια δημόσιου και ιδιωτικού, τη γραμμή μεταξύ μιας ελευθερίας και της κατάχρησής της.</p>
      <p>Υπογράμμισε επιπρόσθετα ότι οι πρώτοι έλεγχοι έδειξαν ότι ο νόμος τηρείται σε ποσοστό πάνω από 70% και πως, όπως μάθαμε να φοράμε τη ζώνη και το κράνος, έτσι θα μάθουμε να καπνίζουμε έξω από τα καφέ και τα μπαρ.</p>
      <p>
        <b>Προσωπική μαρτυρία</b>
      </p>
      <p>Ο πρωθυπουργός αποκάλυψε και μια ανάμνησή του, όταν το 1979 επισκέφτηκε τον παππού του, πατέρα της μητέρας του, λίγο πριν «φύγει» και ο οποίος νοσηλευόταν στο νοσοκομείο με καρκίνο του πνεύμονα.</p>
      <p>«Με φώναξε και μου είπε: «Εμείς δεν ξέραμε. Εσείς γνωρίζετε τις βλαπτικές συνέπειες του τσιγάρου». Απέναντι σε αυτή τη γνώση η Πολιτεία δεν μπορεί να σταθεί άλλο αδρανής. Σας καλώ όλες και όλους να εφαρμόσουμε τον αντικαπνιστικό νόμο. Δεν είναι υπόθεση καταστολής αλλά της δυνατότητάς μας ως οργανωμένη κοινωνία να κάνουμε όλοι μαζί αυτό που αναγνωρίζουμε ότι είναι το σωστό», κατέληξε στο χαιρετισμό του ο πρωθυπουργός.</p>
      <p>ΑΠΕ</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/rethimno/1560740/adikapnistikos-nomos-giati-den-epesan-prostima-sto-rethumno/"/>
        <a href="https://www.neakriti.gr/article/ellada-nea/1560657/adikapnistikos-nomos-tsouhtera-prostima-eos-10000-euro/"/>
        <a href="https://www.neakriti.gr/article/ellada-nea/1560172/adikapnistikos-nomos-telos-oi-paraineseis-arhizoun-ta-tsouhtera-prostima/"/>
        <a href="https://www.neakriti.gr/article/ellada-nea/1559477/adikapnistikos-nomos-xekinisan-oi-sarotikoi-eleghoi-ti-prepei-na-xeroun-oi-idioktites-katastimaton/"/>
        <a href="https://www.neakriti.gr/article/kriti/irakleio/1557650/adikapnistikos-pagni-telos-to-tsigaro-kai-sta-balkonia-ton-nosokomeion/"/>
      </related>
    </article>
  </body>
</html>