<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-vystavka-tradytsiynoho-odyahu-tokio/30280824.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T16:17:22+00:00"/>
    <meta property="og:title" content="У Токіо відкрили виставку українського традиційного одягу"/>
    <meta property="og:description" content="У Токіо, в приміщенні фешнколеджу Bunka Fashion College, відкрили виставку традиційного українського одягу, повідомила Радіо Свобода другий секретар посольства України в Японії Віолетта Удовік. За ї"/>
  </head>
  <body>
    <article>
      <h1>У Токіо відкрили виставку українського традиційного одягу</h1>
      <address>
        <time datetime="2019-11-19T16:17:22+00:00">19 Nov 2019, 16:17</time>
      </address>
      <p>У Токіо, в приміщенні фешнколеджу Bunka Fashion College, відкрили виставку традиційного українського одягу, повідомила Радіо Свобода другий секретар посольства України в Японії Віолетта Удовік.</p>
      <p>За її словами, на виставці, яка триватиме до 22 листопада, представили 17 самобутніх костюмів зі 16 регіонів України, а також рушники з центральної України з колекції Олени Скрипки.</p>
      <figure>
        <img src="https://gdb.rferl.org/7736FA2D-5A3E-4569-B964-0C5EEAB2B5CF_cx0_cy41_cw100_r1.jpg"/>
      </figure>
      <p>Як зазначила представниця посольства, це лише невеличка частина великої колекції Олени Скрипки, яка збирала ці костюми упродовж 25 років по всіх регіонах України.</p>
      <p>«Під час виставки планується проведення лекції про українське традиційне вбрання, а також організація майстер-класів вишивки, вибійки та мотанки», – сказала Віолетта Удовік.</p>
      <p>Як розповіла представниця посольства України в Японії, на початку листопада у токійському фешнколеджі Bunka Fashion College вже презентували стилізовані українські костюми, створені японськими студентами-дизайнерами. Костюми розробила й створила команда з трьох студентів-дизайнерів, їм допомагали ще кілька десятків людей. Весь творчий процес зайняв приблизно пів року.</p>
      <figure>
        <img src="https://gdb.rferl.org/A32C8A71-1939-44AE-B1A7-5D28DAD4C8B2_cx2_cy14_cw98_r1.jpg"/>
      </figure>
      <p>Віолетта Удовік зазначає, що обидва проєкти реалізували завдяки співпраці української та японської сторін, а також співробітництву посольства з українською громадою.</p>
      <p>Організаторами виставки і показу виступили посольство України в Японії, об’єднання українців в Японії «Краяни» і коледж за сприяння мистецької асоціації «Японія-Україна».</p>
      <figure>
        <img src="https://gdb.rferl.org/8B4721C3-A1DA-4C3C-800E-49DE6AE1751F_cx4_cy13_cw96_r1.jpg"/>
      </figure>
      <p>За даними Міністерства юстиції Японії, станом на грудень 2018 року в Японії проживало 1855 українців. Основні осередки української громади розташовані в Токіо й прилеглих префектурах, регіоні Кансай (міста Кіото й Осака) та місті Нагоя.</p>
    </article>
  </body>
</html>