<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/591629/%E0%A6%AA%E0%A6%BE%E0%A6%81%E0%A6%9A-%E0%A6%AE%E0%A7%8D%E0%A6%AF%E0%A6%BE%E0%A6%9A-%E0%A6%AA%E0%A6%B0-%E0%A6%AC%E0%A7%8D%E0%A6%B0%E0%A6%BE%E0%A6%9C%E0%A6%BF%E0%A6%B2%E0%A7%87%E0%A6%B0-%E0%A6%9C%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T16:25:00+00:00"/>
    <meta property="og:title" content="৫ ম্যাচ পর ব্রাজিলের জয়"/>
    <meta property="og:description" content="অবশেষে জয়ের দেখা পেলো ব্রাজিল। টানা পাঁচ ম্যাচ জয়হীন থাকা সেলেসাওরা জয়ের মুখ দেখলো দক্ষিণ কোরিয়ার বিপক্ষে। আজ (মঙ্গলবার) আবুধাবিতে এশিয়ার দলটিকে ৩-০ গোলে হারিয়েছে পাঁচবারের বিশ্ব চ্যাম্পিয়নরা। আগের ম্যাচে চিরপ্রতিদ্বন্দ্বী আর্জেন্টিনার বিপক্ষে ১-০ গোলে হেরে সবচেয়ে বড় ধাক্কা খেয়েছিল..."/>
  </head>
  <body>
    <article>
      <h1>৫ ম্যাচ পর ব্রাজিলের জয়</h1>
      <address><time datetime="2019-11-19T16:25:00+00:00">19 Nov 2019, 16:25</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/19/f1a33acff179f9c4b98c98a3611ffe1f-5dd41719bd69b.jpg"/>
        <figcaption>ব্রাজিলের গোল উদযাপন</figcaption>
      </figure>
      <p>
        <b>অবশেষে জয়ের দেখা পেলো ব্রাজিল। টানা পাঁচ ম্যাচ জয়হীন থাকা সেলেসাওরা জয়ের মুখ দেখলো দক্ষিণ কোরিয়ার বিপক্ষে। আজ (মঙ্গলবার) আবুধাবিতে এশিয়ার দলটিকে ৩-০ গোলে হারিয়েছে পাঁচবারের বিশ্ব চ্যাম্পিয়নরা।</b>
      </p>
      <p>আগের ম্যাচে চিরপ্রতিদ্বন্দ্বী আর্জেন্টিনার বিপক্ষে ১-০ গোলে হেরে সবচেয়ে বড় ধাক্কা খেয়েছিল ব্রাজিল। যদিও ঘুরে দাঁড়াতে সময় লাগলো না সেলেসাওদের। দুর্দান্ত পারফরম্যান্সে সহজেই হারিয়েছে দক্ষিণ কোরিয়াকে। গত জুনে কোপা আমেরিকার শিরোপা জেতার পর এটাই ব্রাজিলের প্রথম জয়।</p>
      <p>আবুধাবির মোহাম্মদ বিন জায়েদ স্টেডিয়ামে দক্ষিণ কোরিয়ার বিপক্ষে নামার আগে সেলেসাওরা ছিল বড়ই বিবর্ণ। বিশেষ করে, আগের ম্যাচে আর্জেন্টিনার বিপক্ষে হারটা ছিল সবচেয়ে বড় হতাশার। লুকাস পাকিতা, ফিলিপে কৌতিনিয়ো ও দানিলোর লক্ষ্যভেদে ওই হতাশা কাটিয়ে ঘুরে দাঁড়িয়েছে লাতিন আমেরিকার দেশটি।</p>
      <p>আবুধাবিতে এগিয়ে যেতে মাত্র ৯ মিনিট লেগেছে ব্রাজিলের। ‍বাঁ প্রান্ত থেকে রেনান লোদির ক্রস থেকে ছোট বক্সের সামনে থেকে হেড করে লক্ষ্যভেদ করেন পাকিতা। প্রথমার্ধেই সেলেসাওরা পেয়ে যায় দ্বিতীয় গোল। ফ্রি কিক থেকে চমৎকার গোল করে ব্যবধান দ্বিগুণ করেন কৌতিনিয়ো। বক্সের খানিকটা বাইরে থেকে নেওয়া তার বাঁকানো ফ্রি কিকে কোরিয়ার গোলরক্ষকের কিছু করার ছিল না।</p>
      <p>২-০ গোলে এগিয়ে থেকে দ্বিতীয়ার্ধ শুরু করা ব্রাজিলের জয় পাকাপোক্ত হয় ৬০ মিনিটে স্কোরশিটে দানিলো নাম তুললে। তাতে বাধার দেয়াল ভেঙে পাঁচ ম্যাচ পর জয়ের মুখ দেখে ব্রাজিল।</p>
      <p>গত জুনে পেরুকে হারিয়ে কোপা আমেরিকার শিরোপা জেতার পর কলম্বিয়ার বিপক্ষে প্রথম ম্যাচে ড্র করেছিল ব্রাজিল ২-২ গোলে। পরের ম্যাচে তো হেরেই যায় লাতিন আমেরিকার চ্যাম্পিয়নরা! যাদের হারিয়ে কোপার শিরোপা জিতেছিল, সেই পেরুর কাছেই হারে ১-০ গোলে।</p>
      <p>ওই ধাক্কা কাটিয়ে উঠতে পারেনি তারা সেনেগাল (১-১) ও নাইজেরিয়ার (১-১) বিপক্ষে ম্যাচ দুটিতে। হতাশা আরও বেশি করে চেপে ধরে দিনকয়েক আগে আর্জেন্টিনার কাছে হেরে। ব্যর্থতার এই বৃত্ত ভেঙে দক্ষিণ কোরিয়া ম্যাচ দিয়ে চেনা রূপে ফিরেছে ব্রাজিল। গোল ডটকম</p>
      <footer>/কেআর/</footer>
    </article>
  </body>
</html>