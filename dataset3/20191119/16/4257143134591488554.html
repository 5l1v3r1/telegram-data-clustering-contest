<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/19/nagy-felfedezes-az-europan"/>
    <meta property="og:site_name" content="infostart"/>
    <meta property="article:published_time" content="2019-11-19T16:54:00+00:00"/>
    <meta property="og:title" content="Nagy felfedezés az Európán"/>
    <meta property="og:description" content="Vízgőzt észleltek az Európa, a Jupiter 79 holdjának egyike felett, a NASA kutatói ezzel először tudták igazolni korábbi sejtésüket."/>
  </head>
  <body>
    <article>
      <h1>Nagy felfedezés az Európán</h1>
      <address><time datetime="2019-11-19T16:54:00+00:00">19 Nov 2019, 16:54</time> by <a rel="author">Infostart / MTI</a></address>
      <h3>Vízgőzt észleltek az Európa, a Jupiter 79 holdjának egyike felett, a NASA kutatói ezzel először tudták igazolni korábbi sejtésüket.</h3>
      <p>A Nature Astronomy című tudományos lap aktuális számában megjelent tanulmányukban a tudósok beszámoltak róla, hogy másodpercenként 2360 kilogramm lendülettel távozó vizet észleltek.</p>
      <blockquote>Ez a dinamikai mennyiség elegendő ahhoz, hogy a víz percek alatt megtöltsön egy olimpiai méretű úszómedencét.</blockquote>
      <p>A tudósok korábban is gyanították, hogy folyékony víz található a hold jeges felszíne alatt és hogy időnként óriás gejzírként lövellhet ki az űrbe, jelenlétét azonban eddig nem tudták megerősíteni a vízmolekulák közvetlen megvizsgálásával.</p>
      <p>Lucas Paganini, a NASA kutatója vezetésével a tudósok a Keck Obszervatórium spektrográfját használva vizsgálták meg bolygók légkörének összetételét az általuk kibocsátott vagy elnyelt infravörös fény révén.</p>
      <p>A szakértők 2016-ban és 2017-ben 17 éjszaka alatt csupán egyszer észlelték halványan, de egyértelműen a vízgőz jelét. A víz ritkán jelenik meg, mennyisége azonban elég tetemes ahhoz, hogy a Földről is észlelhető legyen - írják a tanulmányban.</p>
      <p>Az eredmények segíthetik a kutatókat annak megértésében, mi zajlik a hold belsejében. Több bizonyíték is arra utal, hogy több kilométernyi vastag jégpáncélja alatt folyékony vízóceán húzódik, mely valószínűleg kétszer akkora, mint a Földé.</p>
      <p>Egyes kutatók szerint az Európa felszíne alatt nem túl nagy mélységben lévő olvadékvíz-tartalékok is lehetnek a vízcsóva forrásai.</p>
      <p>Paganini elmondta, hogy az élet három alapvető feltétele közül kettő, a szén és az oxigén mindenütt megtalálható a Naprendszerben, a harmadik azonban, a folyékony víz valahogy nehezen található meg a Földön kívül.</p>
      <p>A tervek szerint a 2020-as évek közepén útnak induló Europa Clipper misszió segítségével a tudósok közelebbről szemügyre vehetik az Európát és molekulákat gyűjthetnek légköréből, így megállapíthatják, élhető-e az égitest.</p>
    </article>
  </body>
</html>