<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685327/filis-atolmi-i-protasi-tou-syriza-gia-tis-scheseis-kratous-ekklis"/>
    <meta property="og:site_name" content="enikos.gr"/>
    <meta property="article:published_time" content="2019-11-19T16:45:00+00:00"/>
    <meta property="og:title" content="Φίλης: Άτολμη η πρόταση του ΣΥΡΙΖΑ για τις σχέσεις Κράτους-Εκκλησίας"/>
    <meta property="og:description" content="Άτολμη χαρακτήρισε την πρόταση του ΣΥΡΙΖΑ για το άρθρο 3 και τις σχέσεις κράτους εκκλησίας, ο πρώην υπουργός Παιδείας και βουλευτής ..."/>
  </head>
  <body>
    <article>
      <h1>Φίλης: Άτολμη η πρόταση του ΣΥΡΙΖΑ για τις σχέσεις Κράτους-Εκκλησίας</h1>
      <address>
        <time datetime="2019-11-19T16:45:00+00:00">19 Nov 2019, 16:45</time>
      </address>
      <p>Άτολμη χαρακτήρισε την πρόταση του ΣΥΡΙΖΑ για το άρθρο 3 και τις σχέσεις κράτους εκκλησίας, ο πρώην υπουργός Παιδείας και βουλευτής του κόμματος Νίκος <a href="http://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y">Φίλης</a>, μιλώντας στην Ολομέλεια κατά τη διάρκεια της συζήτησης για την αναθεώρηση του Συντάγματος. Ωστόσο, ο κ. Φίλης διευκρίνισε ότι υποστηρίζει την πρόταση του ΣΥΡΙΖΑ, βλέποντας τι προτείνει η κυβερνητική πλειοψηφία.</p>
      <p>«Ο ΣΥΡΙΖΑ έφερε μία άτολμη πρόταση αναθεώρησης η οποία δυστυχώς προσέκρουσε και σε διάφορες ενδογενείς και άλλες αντιθέσεις που υπάρχουν στην κοινωνία. Δεν λύνουμε στην πολιτική κρίσιμης σημασίας προβλήματα με ατελείς συμβιβασμούς. Την υποστηρίζω κατ’ οικονομία και βλέποντας ποια κοινοβουλευτική πλειοψηφία υπάρχει σήμερα εδώ μπροστά μας, και τι προτείνει αυτή» ανέφερε χαρακτηριστικά ο κ. Φίλης</p>
      <p>Οι αναφορές του πρώην υπουργού περί ουδετερόθρησκου κράτους προκάλεσαν την αντίδραση του προέδρου της Επιτροπής Αναθεώρησης του Συντάγματος Ευριπίδη Στυλιανίδη. Ο κ. Φίλης υποστήριξε ότι ο διαχωρισμός κράτους - εκκλησίας είναι ώριμο θέμα και δεν θίγει το δικαίωμα του πολίτη να θρησκεύεται σε όποιον θεό θέλει. Ακόμα, έκανε λόγο για φονταμελιστές που επιμένουν στη σημερινή πραγματικότητα και δεν σέβονται το δικαίωμα του πολίτη και τον ηθικό ρόλο της εκκλησίας. «Η επικρατούσα θρησκεία έχει να κάνει με το 98% του ελληνικού λαού και δεν έχει να κάνει με κανένα κράτος και καμία κυβέρνηση», απάντησε ο κ. Στυλιανίδης.</p>
      <p>Από την πλευρά του, ο κοινοβουλευτικός εκπρόσωπος του ΚΙΝΑΛ Γιώργος Καμίνης επιτέθηκε στο ΣΥΡΙΖΑ κατηγορώντας τον ότι «επένδυσε μεγάλο πολιτικό κεφάλαιο στο άρθρο 3 ισχυριζόμενος ότι η αναθεώρηση του είναι ώριμη και συμβαδίζει με την νεωτερικότητα».</p>
      <p>«Πού βρισκόταν όλη αυτή η σπουδή της Αξιωματικής Αντιπολίτευσης όταν συνεργαζόταν με τον πρόεδρο των ΑΝΕΛ Πάνο Καμμένο ή όταν προχώρησε στην αποπομπή του υπουργού Παιδείας Νίκου Φίλη επειδή διαφώνησε η εκκλησία με τον τρόπο διδασκαλίας των θρησκευτικών στα σχολεία;» πρόσθεσε ο κ. Καμίνης.</p>
      <p>Ακόμα, ο κ. Καμίνης τόνισε ότι τα άρθρο 3 του συντάγματος διατυπώνει τις σχέσεις εκκλησίας κράτους διαχρονικά και πρόσθεσε ότι είναι υπεκφυγή να λέγονται τα περί επικρατούσας θρησκείας γιατί δεν υπάρχει συνταγματική διάταξη να υστερεί κανονιστικής ισχύος.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685275/charitsis-poso-thrasos-pia-k-mitsotaki%0A%20%20%20%20%0A"/>
        <a href="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis%0A%20%20%20%20%0A"/>
        <a href="http://www.enikos.gr/politics/685122/ston-aera-i-nea-kampania-tou-isyrizagr-i-kanonikotita-se-vriskei-%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685150/piges-syriza-gia-syntagmatiki-anatheorisi-i-nd-na-afisei-ta-mikro%0A%20%20%20%20%0A"/>
        <a href="http://www.enikos.gr/politics/685133/kontra-chatzidaki-syriza-sti-vouli-gia-ti-dei%0A%20%20%20%20%0A"/>
        <a href="http://www.enikos.gr/politics/685126/tzanakopoulos-vathia-neosyntiritiki-i-protasi-tis-nd-gia-tin-eklo%0A%20%20%20%20%0A"/>
        <a href="http://www.enikos.gr/politics/685060/tsipras-osoi-eichan-ypologisei-oti-me-mia-eklogiki-niki-tha-xempe%0A%20%20%20%20%0A"/>
        <a href="http://www.enikos.gr/politics/684942/syriza-se-nd-den-borei-na-mila-gia-tourismo-o-k-mitsotakis-pou-ka%0A%20%20%20%20%0A"/>
      </related>
    </article>
  </body>
</html>