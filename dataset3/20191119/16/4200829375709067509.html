<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/digermillitakimlar/2019/11/19/milliler-bulgaristani-2-1-ile-gecti"/>
    <meta property="og:site_name" content="FotoMaç"/>
    <meta property="article:published_time" content="2019-11-19T16:34:29+00:00"/>
    <meta property="og:title" content="Milliler Bulgaristan'ı 2-1 ile geçti!"/>
    <meta property="og:description" content="Bulgaristan'ı 2-1 yenen 19 Yaş Altı Milli Takımı, Elit Tur’a yükseldi. 19 Yaş Altı Milli Futbol Takımı, Avrupa Şampiyonası Eleme Turu 1. Grup'taki son maçında Bulgaristan’ı 2-1 yendi."/>
  </head>
  <body>
    <article>
      <h1>Milliler Bulgaristan'ı 2-1 ile geçti!</h1>
      <h2>Bulgaristan'ı 2-1 yenen <u><a href="https://www.fotomac.com.tr/haberleri/19-yas?id=2e3c9c75-fe1d-4ada-a41c-b52aad7c5a92">19 Yaş</a></u> Altı Milli Takımı, <u><a href="https://www.fotomac.com.tr/haberleri/elit-tur?id=9c1fc769-cdc9-4831-a0e1-d202c3142f1e">Elit Tur</a></u>’a yükseldi. 19 Yaş Altı <u><a href="https://www.fotomac.com.tr/haberleri/milli-futbol-takimi?id=002f4b00-c3e5-4669-96d1-b8751c53ee6f">Milli Futbol Takımı</a></u>, <u><a href="https://www.fotomac.com.tr/haberleri/avrupa-sampiyonasi-eleme-turu?id=93a3ca3a-44be-4064-b32b-fa0052f7c3ab">Avrupa Şampiyonası Eleme Turu</a></u> 1. Grup'taki son maçında Bulgaristan’ı 2-1 yendi.</h2>
      <address>
        <time datetime="2019-11-19T16:34:29+00:00">19 Nov 2019, 16:34</time>
      </address>
      <p><u><a href="https://www.fotomac.com.tr/haberleri/antalya?id=7d09b1e1-861f-4c00-9b4c-4ebaeb0247fd">Antalya</a></u>'nın Manavgat ilçesindeki Arslan Zeki Demirci Spor Tesisleri'nde yapılan karşılaşmayı, Polonyalı hakem Krzysztof Jakubik yönetti.</p>
      <p>Ay-yıldızlı ekip, 2. dakikada Filip Krastev'in golüyle 1-0 yenik duruma düştüğü maçtan, 10. dakikada penaltıdan Atakan Gündüz ve 28. dakikada Veysel Karani Ünal'ın golleriyle 2-1 galip ayrıldı.</p>
      <p><u><a href="https://www.fotomac.com.tr/haberleri/milli-takim?id=e5de2bc7-386e-4ecf-8278-6bcd3052a2cb">Milli takım</a></u> oyuncuları, karşılaşmada gol sevinci sırasında asker selamı verdi. Elemelerde <u><a href="https://www.fotomac.com.tr/haberleri/elit-tur?id=9c1fc769-cdc9-4831-a0e1-d202c3142f1e">Elit Tur</a></u>'a yükselen milli takımda futbolcular, büyük sevinç yaşadı.</p>
      <p>Karşılaşmayı, Genç Milli Takımlar Sorumlusu Tolunay Kafkas da izledi.</p>
      <p>Gruptaki diğer karşılaşmada ise <u><a href="https://www.fotomac.com.tr/haberleri/ermenistan?id=1c1930e9-6831-4118-ad76-b56ae85fe17e">Ermenistan</a></u> ile Karadağ 3-3 berabere kaldı.</p>
      <p>İlk maçında Ermenistan'ı 4-1, ikinci maçında Karadağ'ı 2-1 mağlup eden milli takım, 9 puanla grubu lider bitirdi. Grubu 6 puanla ikinci sırada tamamlayan Bulgaristan, Elit Tur'a çıkan diğer takım oldu. Ermenistan ile Karadağ ise grubu birer puanla tamamladı.</p>
      <p><u><a href="https://www.fotomac.com.tr/haberleri/19-yas?id=2e3c9c75-fe1d-4ada-a41c-b52aad7c5a92">19 Yaş</a></u> Altı <u><a href="https://www.fotomac.com.tr/haberleri/milli-futbol-takimi?id=002f4b00-c3e5-4669-96d1-b8751c53ee6f">Milli Futbol Takımı</a></u> Teknik Direktörü Ahmet Ceyhan, gazetecilere yaptığı açıklamada, Elit Tur'a yükselmeyi önemsediklerini, hedeflerinin 2020'deki Avrupa Şampiyonası'na katılmak olduğunu söyledi.</p>
      <related>
        <a href="https://www.fotomac.com.tr/digermillitakimlar/2019/11/17/shevchenkodan-bir-rekor-daha-tarihe-gecti"/>
      </related>
    </article>
  </body>
</html>