<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/szakallat-noveszt-a-tatabanyai-abroncsgyar-2041239/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T16:02:00+00:00"/>
    <meta property="og:title" content="Szakállat növeszt a tatabányai abroncsgyár"/>
    <meta property="og:description" content="Minden férfi dolgozóját arra biztatja a Bridgestone, hogy dobja el a borotváját novemberben."/>
  </head>
  <body>
    <article>
      <h6 class="kicker">A SZŰRÉS FONTOSSÁGA</h6>
      <h1>Szakállat növeszt a tatabányai abroncsgyár</h1>
      <address>
        <time datetime="2019-11-19T16:02:00+00:00">19 Nov 2019, 16:02</time>
      </address>
      <h4>Minden férfi dolgozóját arra biztatja a Bridgestone, hogy dobja el a borotváját és növessze meg arcszőrzetét novemberben. Az abroncsgyártó így igyekszik rávenni a több mint 1000 férfi dolgozóját, hogy vegyenek részt az egyik leggyakoribb daganatfajta, a prosztatarák szűrésén.</h4>
      <p>A november a prosztatarák elleni harc hónapja az egész világon. A megbetegedés a férfiakat érintő egyik leggyakoribb rákfajta:</p>
      <blockquote>csak Magyarországon évente átlagosan 1500-an halnak bele a későn diagnosztizált kórba.</blockquote>
      <p>A Bridgestone éppen ezért idén novemberben is nagy hangsúlyt fektet a betegség elleni küzdelemre.</p>
      <blockquote>A hónap során a vállalat összesen nyolc alkalommal biztosít lehetőséget a dolgozói számára, hogy ingyenes PSA szűrésen vehessenek részt.</blockquote>
      <p>Ez a típusú szűrés azért is különleges, mert fájdalommentesen, mindössze egy csepp vérből kimutatható a megbetegedés.</p>
      <figure>
        <img src="https://kpi.mediaworks.hu/wp-content/uploads/2019/11/04BridgestoneMovember.jpg"/>
      </figure>
      <p>Az abroncsgyár a már korábban nagy sikert aratott szakáll- és bajuszszépségversennyel igyekszik a férfi dolgozóit ösztönözni a vizsgálatokon való részvételre. A Bridgestone az esztétikus arcszőrzetekre is figyelmet fordít: november végén a környék legjobb borbélyai veszik kezelésbe a kampány végére rendezetlenné váló szakállakat.</p>
      <blockquote>„Családbarát munkahelyként egyfajta kötelességünk, hogy az itt dolgozók egészségével törődjünk”</blockquote>
      <p>– mondta Topolcsik Melinda, a Bridgestone Tatabánya ügyvezető igazgatója. „A mellrák elleni harc hónapja után most a férfi dolgozók kapják a főszerepet.</p>
      <blockquote>A Movember során igyekszünk a lehető legtöbb dolgozónkat megszólítani, a szűrés fontosságát hangsúlyozni.</blockquote>
      <p>Célunk, hogy a munkavállalóink számára magától értetődő legyen, hogy aktívan részt vesznek a megelőzésben és ennek eléréséhez a játék és humor eszközeit is használjuk.”</p>
    </article>
  </body>
</html>