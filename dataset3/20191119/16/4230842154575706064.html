<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191119-tyurma-dlya-prezydenta-peru-ta-rumunske-dyvo-yak-svit-boretsya-z-koruptsioneramy/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T16:24:42+00:00"/>
    <meta property="og:title" content="Тюрма для президента Перу та румунське диво: як світ бореться з корупціонерами"/>
    <meta property="og:description" content="Факти ICTV згадують найгучніші світові скандали, пов’язані з викриттям корупціонерів в світі."/>
  </head>
  <body>
    <article>
      <h1>Тюрма для президента Перу та румунське диво: як світ бореться з корупціонерами</h1>
      <address>
        <time datetime="2019-11-19T16:24:42+00:00">19 Nov 2019, 16:24</time>
      </address>
      <p>Факти ICTV згадують найгучніші світові скандали, пов’язані з викриттям корупціонерів в світі.</p>
      <p>У Китаї в підвалі будинку колишнього високопосадовця знайшли 13,5 тонн золота. Це більше, ніж золоті запаси усіх прибалтійських країн. Аби вивезти це добро знадобилось кілька вантажівок. Та це не все – по шафах та сейфах китайські детективи нашкребли ще $40 млрд. Цього б вистачило, щоб вивести з дефолту Грецію. Двічі.</p>
      <p>Власником шалених скарбів був 57-річний <b>Чжан Ци,</b> колишній мер міста Гуанчжоу і партійний функціонер.</p>
      <blockquote>Чесність – моя головна перевага, – любив говорити хабарник.</blockquote>
      <p>Тепер йому загрожує смертна кара – у Китаї з цим не надто церемоняться: взяв хабар – розстріляти. За останніх десять років у Піднебесній стратили тисячі нечесних на руку чиновників, і навіть транслювали це по телебаченню.</p>
      <p>У 2016 року в Китаї навіть визначили ціну життя нечесного чиновника – <b>крадіжка від $463 тис.</b> Та чинний очільник країни Си Дзиньпін, на відміну від попередника, у справі корупціонерів не надто поспішає тиснути на гачок, аби корупціонер здав інших корупціонерів – тоді йому можуть замінити смертну кару на довічне ув’язнення.</p>
      <p><b>Читайте</b>: <a href="https://fakty.com.ua/ua/ukraine/20191112-zakon-pro-vykryvachiv-yak-zdaty-koruptsionera-ta-otrymaty-groshi/">Закон про викривачів: як здати корупціонера та отримати гроші</a></p>
      <p>У Саудівській Аравії і Еміратах чиновникам, спійманим на хабарі, за давніми традиціями <b>відрубують руку.</b> Але сьогодні головний сенс – не стільки покарати чиновника, скільки повернути в бюджет викрадені гроші.</p>
      <p>До країн, де корупція зашкалює, належить і майже <b>вся Латинська Америка.</b> Днями у Бразилії випустили з в’язниці колишнього президента, якого звинувачували у відмиванні грошей та корупції з нерухомістю. 74-річний <b>Луїс Лула да Сілва</b> відсидів півтора року замість восьми – суд відпустив його до остаточного розгляду апеляції.</p>
      <p>Колишній спеціальний прокурор Перу <b>Хосе Карлос Угас Санчес</b> не з чуток знає, як це – посадити президента за ґрати. У 2000 році Угаса не зупинило навіть те, що на посаду його призначив той самий президент – <b>Альберто Фухіморі.</b> Президента відправили до в’язниці на 25 років.</p>
      <p>За півтора року у прокурорському кріслі Угас відкрив 250 кримінальних проваджень та посадив півтори сотні чиновників. Днями він завітав до України на запрошення Transparency International Ukraine з нагоди 5 років від отримання організацією повної акредитації представника глобального руху Transparency International.</p>
      <p>У Латинській Америці, певне, немає жодної країни, де б вищих керівників не звинувачували у корупції. <b>В Аргентині</b> вже більше року триває гучний скандал, в якому замішані три колишніх президента та їхні родичі. А викрив злочинну схему водій високопосадовців, колишній сержант. Він возив у президентський палац валізи з готівкою від великих компаній, які платили за отримання вигідних державних контрактів. Загалом, водій перевіз $160 млн хабарів.</p>
      <h3>Як карають корупціонерів у світі</h3>
      <figure>
        <iframe src="https://www.youtube.com/embed/ACTcJc8YTWM" width="560" height="315" data-service="Youtube" scrolling="no"/>
      </figure>
      <p>Як боротись з топ-корупцією показала всьому світу <b>Лаура Кьовеші.</b> За 4 роки роботи в антикорупційному бюро Румунії вона посадила сотні корупціонерів. Серед них – екс-міністр фінансів, мер Бухареста та навіть брат колишнього президента, який і призначив її на посаду. Європейці охрестили це антикорупційним дивом.</p>
      <blockquote>Кьовеші завела справи на двох міністрів, 17 депутатів, 16 суддів і прокурорів. Повернула бюджету майже 700 млн євро. Заарештувала два маєтки румунських посадовців у Франції і дві вілли в Іспанії.</blockquote>
      <p><b>З найкорумпованішої країни ЄС Румунія стала європейським лідером у боротьбі з корупцією,</b> а Лауру Кьовеші назвали легендою. Та це не врятувало її від звільнення. Правляча соціал-демократична партія помстилася їй. А парламент пом’якшив закони проти корупціонерів, що викликало масові протести.</p>
      <p>Потерпають від корупціонерів навіть <b>Сполучені Штати.</b> Головний економіст Нью-Йоркського інституту фіскальної політики Джонас Шаенде згадує, як 2015 року американський суд засудив колишнього губернатора штату Вірджинія <b>Боба Макдоннелла</b> до двох років в’язниці за отримання дорогих подарунків – золотого годинника та дизайнерських аксесуарів на десятки тисяч доларів.</p>
      <p><b>В Україні</b> однією з причин корупції часто називають низькі зарплати чиновників. Колишній спецпрокурор Перу це заперечує, говорячи про те, що люди крадуть не через низькі зарплати, а через бажання жити у розкоші. Хосе Угас сьогодні консультує антикорупціонерів по всьому світу і всюди наполягає на одному: корупція ховається там, де немає прозорості фінансів. І поки є хоч найменша можливість обійти систему – нею скористаються.</p>
      <p>До слова, Факти ICTV розповідали про те, що <a href="https://fakty.com.ua/ua/sport/20191115-rada-stvoryla-tsk-dlya-rozsliduvannya-koruptsiyi-v-ukrayinskomu-futboli/">Рада створила ТСК для розслідування корупції в українському футболі.</a></p>
    </article>
  </body>
</html>