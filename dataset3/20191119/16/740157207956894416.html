<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/lomza-chce-pomoc-jezom-w-miejskich-parkach-specjalne-domki,135206.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T16:38:00+00:00"/>
    <meta property="og:title" content="Łomża chce pomóc jeżom. W miejskich parkach specjalne domki"/>
    <meta property="og:description" content="Kilkanaście domków dla jeży, które mają im pomóc przetrwać nadchodzącą zimę, stanie w parkach na terenie Łomży (Podlaskie). To kolejne proekologiczne działanie miasta obok m.in. łąk kwietnych."/>
  </head>
  <body>
    <article>
      <h1>Łomża chce pomóc jeżom. W miejskich parkach specjalne domki</h1>
      <address><time datetime="2019-11-19T16:38:00+00:00">19 Nov 2019, 16:38</time> by <a rel="author">PAP/JS  </a></address>
      <h4>Kilkanaście domków dla jeży, które mają im pomóc przetrwać nadchodzącą zimę, stanie w parkach na terenie Łomży (Podlaskie). To kolejne proekologiczne działanie miasta obok m.in. łąk kwietnych.</h4>
      <hr/>
      <p>Ustawianie domków rozpoczęło się we wtorek. Będzie ich w sumie czternaście w czterech łomżyńskich parkach, ich ustawianie potrwa kilka dni - poinformował we wtorek Łukasz Czech z Urzędu Miasta w Łomży.</p>
      <p>Domki zbudowano z pni, wszystkie będą przysypane suchymi liśćmi. Przy każdym z nich znalazła się tabliczka z informacją: "Strefa dla jeża". Prosimy, aby nie zaglądać do domku w celu sprawdzenia, czy jest zasiedlony przez jeża oraz o omijanie "stref dla jeża" podczas spacerów z psem.</p>
      <p>Jak informuje łomżyński magistrat, z roku na rok wzrasta śmiertelność jeży, które giną pod kołami samochodów czy też wypalania traw. "Warto pamiętać, że jeże to zwierzęta bardzo pożyteczne. Zmniejszają ilość szkodników i owadów, a przez to oczyszczają otoczenie człowieka z myszy, szczurów, chrząszczy, gąsienic, pająków czy ślimaków" - dodano w informacji przesłanej mediom.</p>
      <p>Cytowany w niej prezydent Łomży Mariusz Chrzanowski powiedział, że domki dla jeży to kolejne proekologiczne działanie w mieście. Wymienił, że w tym roku po raz pierwszy na terenie Łomży powstały łąki kwietne, które - jak podkreślił Chrzanowski - pochłaniają więcej smogu niż klasyczne trawniki, wzmacniają ekosystem miasta, są też schronieniem dla wielu gatunków ptaków i roślin.</p>
      <p>Powiedział też o Parku Jana Pawła II, który ma być wizytówką miasta, tam, oprócz łąk, stanęła też wieża z domków dla ptaków jerzyków; ustawione też będą domki dla jeży. "Chcę, aby ten park, tak chętnie odwiedzany przez rodziców z dziećmi, zachęcał najmłodszych do poznawania przyrody" - dodał w komunikacie Chrzanowski.</p>
      <p>W ramach proekologicznych działań Łomża realizuje też lokalny program wymiany pieców. W tym roku podpisano z mieszkańcami 54 umowy na sumę 568 tys. zł, a w ubiegłym takich umów było 26 informował wcześniej łomżyński magistrat. Program ma być kontynuowany w 2020 roku.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>