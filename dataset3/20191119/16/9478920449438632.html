<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/proothoyntai-allages-se-kinitikotita-kai-adeies-dimosion-ypallilon/"/>
    <meta property="og:site_name" content="ert.gr"/>
    <meta property="article:published_time" content="2019-11-19T16:25:27+00:00"/>
    <meta property="og:title" content="Προωθούνται αλλαγές σε κινητικότητα και άδειες δημοσίων υπαλλήλων"/>
    <meta property="og:description" content="Αλλαγές στον Δημόσιο Τομέα προωθεί η κυβέρνηση. Οι διατάξεις νομοσχεδίου του υπουργείου Εσωτερικών, που τέθηκαν σε δημόσια διαβούλευση, αφορούν στο σύστημα κινητικότητας στο Δημόσιο και στις άδειες των δημοσίων υπαλλήλων. Με τις προτεινόμενες διατάξεις, μειώνονται οι ετήσιοι κύκλοι κινητικότητας από τρεις σε δύο, ενώ επιταχύνονται οι σχετικές διαδικασίες."/>
  </head>
  <body>
    <article>
      <h1>Προωθούνται αλλαγές σε κινητικότητα και άδειες δημοσίων υπαλλήλων</h1>
      <address><time datetime="2019-11-19T16:25:27+00:00">19 Nov 2019, 16:25</time> by <a rel="author">Ρούλα Κρικώνη</a></address>
      <p>Αλλαγές στον Δημόσιο Τομέα προωθεί η κυβέρνηση. Οι διατάξεις νομοσχεδίου του υπουργείου Εσωτερικών, που τέθηκαν σε δημόσια διαβούλευση, αφορούν στο σύστημα κινητικότητας στο Δημόσιο και στις άδειες των δημοσίων υπαλλήλων.<br/>Με τις προτεινόμενες διατάξεις, μειώνονται οι ετήσιοι κύκλοι κινητικότητας από τρεις σε δύο, ενώ επιταχύνονται οι σχετικές διαδικασίες.</p>
      <p>Όπως αναφέρεται στην αιτιολογική έκθεση, εισάγεται για πρώτη φορά στην ελληνική δημόσια διοίκηση, ένα σύστημα ολιστικής προσέγγισης του όρου «στελέχωση» αναφορικά με τις δημόσιες υπηρεσίες, καθώς η κινητικότητα συνδέεται ευθέως με τις διαδικασίες πρόσληψης, ώστε να διασφαλίζεται η συνέχεια και η συνάφεια των σχετικών αιτημάτων των φορέων. Ο πρώτος κύκλος κινητικότητας και η επιτυχής ή μη έκβαση αυτού για κάθε Υπηρεσία, μετεξελίσσεται σε προστάδιο εφαρμογής του ετήσιου προγραμματισμού προσλήψεων.</p>
      <p>Σε δεύτερο κύκλο έχουν τη δυνατότητα να συμμετάσχουν μόνο οι υπηρεσίες που για συγκεκριμένους λόγους δεν κατέστη δυνατόν να προσελκύσουν νέους υπαλλήλους με τον πρώτο κύκλο.</p>
      <p>Σχετικά με τις άδειες, προβλέπεται η χορήγηση μίας ημέρας/ετησίως από το νέο έτος στις υπαλλήλους προκειμένου να υποβληθούν σε γυναικολογικές εξετάσεις.</p>
      <p>Στους συμβασιούχους, χορηγούνται οι άδειες παρακολούθησης της σχολικής επίδοσης των τέκνων τους και η άδεια λόγω ασθένειας των τέκνων, που προβλέπονται για τους μόνιμους υπαλλήλου,ς σε αναλογία όμως με βάση τη διάρκεια της σύμβασής τους.</p>
      <p>Πηγή: ΕΡΤ, ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/dimitris-charitoy-xeplenete-toys-trapezites-eis-ygeian-ton-koroidon-poy-plirosan-kai-synechizoyn-na-plironoyn-ta-spasmena-ton-trapezon/"/>
        <a href="https://www.ert.gr/perifereiakoi-stathmoi/chania/chania-tropopoioyntai-ta-dromologia-ton-minoikon-grammon-stis-grammes-tis-kritis/"/>
        <a href="https://www.ert.gr/perifereiakoi-stathmoi/komotini/neo-nomo-zitoyn-oi-ktinotrofoi-gia-tin-nomimopoiisi-ton-stavlikon-egkatastaseon/"/>
        <a href="https://www.ert.gr/perifereiakoi-stathmoi/kerkira/kerkyra-kinitopoiiseis-kata-ton-proteinomenon-syndikalistikon-allagon/"/>
        <a href="https://www.ert.gr/perifereiakoi-stathmoi/komotini/o-protogenis-tomeas-mono-stin-ert-komotinis/"/>
        <a href="https://www.ert.gr/perifereiakoi-stathmoi/tripoli/oi-exelixeis-stin-chorodia-tripolis/"/>
      </related>
    </article>
  </body>
</html>