<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/protestes-obliguen-del-Parlament-Liban_0_2346965441.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:41:06+00:00"/>
    <meta property="og:title" content="Les protestes obliguen a ajornar una sessió del Parlament del Líban"/>
    <meta property="og:description" content="Cues per obtenir diners en efectiu en la reobertura dels bancs, després d'una setmana tancats"/>
  </head>
  <body>
    <article>
      <h1>Les protestes obliguen a ajornar una sessió del Parlament del Líban</h1>
      <h2>Cues per obtenir diners en efectiu en la reobertura dels bancs, després d'una setmana tancats</h2>
      <address>
        <time datetime="2019-11-19T16:41:06+00:00">19 Nov 2019, 16:41</time>
      </address>
      <p>La concentració de centenars de persones a les portes del Parlament del Líban ha provocat que es posposi la primera sessió convocada des que fa un mes van esclatar les protestes en contra de la gestió econòmica del govern que han portat el país al col·lapse i que <a href="https://www.ara.cat/internacional/Liban-tremola-dimissio-del-ministre_0_1900610048.html">han obligat el primer ministre, Rafik Hariri, a dimitir</a>.</p>
      <p>El secretari general del Parlament, Adnan Daher, ha assegurat que la sessió ha hagut de ser cancel·lada per falta de quòrum i de mesures de seguretat perquè tots els membres de la cambra poguessin accedir-hi a causa del bloqueig dels manifestants. La sessió s'havia de celebrar a porta tancada i es preveia sotmetre a votació una llei d'amnistia general al país, així com una sèrie d'iniciatives contra la corrupció.</p>
      <figure>
        <img src="https://www.ara.cat/2019/11/15/internacional/Liban-punt-collapse-despres-protestes_2344575599_67402713_117x66.jpg"/>
      </figure>
      <p>
        <a href="https://www.ara.cat/internacional/Liban-protestes_0_2344565595.html">El Líban, a punt del col·lapse després d’un mes de protestes</a>
      </p>
      <p>Un altre cop a través de les xarxes socials, els moviments socials han mobilitzat centenars de persones que han acudit a impedir l'accés a l'edifici oficial, situat al centre de Beirut, malgrat el desplegament policial i les mesures de seguretat per intentar impedir-ho. La reivindicació principal de l'oposició organitzada és la caiguda del règim que preveu el repartiment del poder institucional entre les diferents confessions del país i constituir un model nou aconfessional.</p>
      <p>Després de la dimissió de Hariri s'hauria d'haver començat el procés per escollir nou govern, però han passat 20 dies i no han començat les consultes entre les formacions parlamentàries. Davant la paràlisi, el president del país, Michel Aoun, ha justificat que encara no hi hagi data per aquestes converses per tal d'eliminar els "obstacles" i facilitar la tasca de president designat", però ha afirmat que el futur govern serà "polític" i estarà format amb "especialistes" en diferents àmbits com l'econòmic. Els manifestants, en canvi, prefereixen un executiu de tecnòcrates.</p>
      <h3>Diners als caixers</h3>
      <p>Malgrat el caos polítics, la jornada d'aquest dimarts ha suposat un alleujament per a la població perquè les <a href="https://www.ara.cat/internacional/Liban-protestes_0_2344565595.html">entitats bancàries han tornar a obrir les portes</a> després d'una setmana d'estar tancades per la vaga dels seus empleats per protestar contra el que consideren comportaments agressius per part dels clients. La reobertura ha fet que es produís molta afluència a les sucursals per obtenir efectius.</p>
      <figure>
        <img src="https://www.ara.cat/2019/11/04/internacional/dones-revolta-libanesa_2337976217_67111890_117x66.jpg"/>
      </figure>
      <p>
        <a href="https://www.ara.cat/internacional/dones-revolta-libanesa_0_2337966209.html">Les dones de la revolta libanesa</a>
      </p>
    </article>
  </body>
</html>