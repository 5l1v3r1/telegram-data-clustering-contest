<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/naydorozhche-dzherelo-elektriki-yaki-shche-nedoliki-nese-v-sobi-atomna-energetika-infografika-50054433.html"/>
    <meta property="og:site_name" content="НВ"/>
    <meta property="article:published_time" content="2019-11-19T16:00:00+00:00"/>
    <meta property="og:title" content="Чому атомна енергетика не врятує нас від зміни клімату"/>
    <meta property="og:description" content="Чи може атомна енергетика забезпечити світ дешевою електроенергією"/>
  </head>
  <body>
    <article>
      <h1>Чому атомна енергетика не врятує нас від зміни клімату</h1>
      <h2>Чи може атомна енергетика забезпечити світ дешевою електроенергією</h2>
      <address><time datetime="2019-11-19T16:00:00+00:00">19 Nov 2019, 16:00</time> by <a rel="author">Олександра Заїка</a></address>
      <p>20 вересня у світі пройшли глобальні кліматичні акції. 4 мільйони людей вийшли на вулиці, а до українського маршу приєдналися понад 2 тисячі. Всім, нарешті, стало зрозуміло: зміна клімату — питання першочергової важливості. Для того, щоб вберегти від неї людство, потрібні швидкі та рішучі дії. У той час, як одні експерти вважають, що вберегти клімат планети може перехід на відновлювану енергетику, інші - роблять ставку на атомну енергетику. Вона часто позиціонує себе як дешева, чиста і така, що жодним чином не впливає на зміну клімату. Але чи дійсно це так? Чи може атомна енергетика забезпечити світ дешевою електроенергією та зробити вагомий вклад у боротьбі з глобальними кліматичними змінами? Давайте подивимось, наскільки це реально.</p>
      <p>
        <b>Атомна енергетика викидає СО2</b>
      </p>
      <p>Думка про те, що атомна енергетика не впливає на клімат, виникає, бо з труби атомної станції майже не викидаються парникові гази. Проте, насправді, вони утворюються майже на всіх етапах ядерно-паливного циклу: видобуток та збагачення урану (який, як і вугілля, є викопним); будівництво, модернізація та виведення з експлуатації атомних станцій; управління відходами (зокрема їх переробка); транспортування руди, відпрацьованого палива, тощо.</p>
      <p>Сумарні викиди парникових газів при виробництві електрики на АЕС в рази перевищують кількість парникових газів, що можуть утворитися в процесі використання відновлюваних джерел (ВДЕ) та заходів енергоефективності, зазначає у своїй <a href="https://theecologist.org/2015/feb/05/false-solution-nuclear-power-not-low-carbon">роботі </a>для «The Ecologist» Кіт Баргнем, почесний професор фізики і заслужений науковий співробітник Імперського коледжу в Лондоні. Схожі результати було наведено у <a href="https://www.academia.edu/2639807/Valuing_the_greenhouse_gas_emissions_from_nuclear_power_A_critical_survey">дослідженні </a>Австралійської уранової асоціації у 2009 році. У найгіршому можливому розрахованому варіанті викиди від атомної енергетики у 24 рази перевищили викиди парникових газів від вітрової.</p>
      <p>
        <b>Атомна енергетика — найдорожче джерело електрики</b>
      </p>
      <p>Сьогодні реальна вартість спорудження нових АЕС у Європі та США зростає в середньому у два-три рази порівняно із початковими бюджетами. Вартість досі не добудованої фінської АЕС Олкілуото-3 <a href="https://www.diw.de/documents/publikationen/73/diw_01.c.670581.de/dwr-19-30-1.pdf">зросла </a>з 3,2 до 11 млрд євро, а <a href="https://www.diw.de/documents/publikationen/73/diw_01.c.670581.de/dwr-19-30-1.pdf">вартість </a>спорудження американської АЕС Вогтл зросла з 14 до 29 млрд доларів. Разом із зростанням вартості зростають і терміни спорудження, у деяких випадках аж до 10 років (АЕС Фламанвіль, АЕС Олкілуото). Це відбувається через суворіші вимоги до безпеки після аварії на АЕС Фукусіма Дайічі та технічні недоліки, які виявляють у процесі будівництва (наприклад, неякісні зварювальні шви, або тріщини у фундаменті). Це робить галузь непривабливою для приватних інвестицій, адже від моменту вкладання коштів у будівництво до отримання перших доходів може пройти 10−15 років, що є неприйнятно довгим терміном для бізнесу.</p>
      <p>Крім того, атомникам потрібно закладати у вартість атомного кіловата ще й кошти для поводження з радіоактивними відходами, відпрацьованим ядерним паливом та для зняття енергоблоків з експлуатації. На сьогодні середня вартість атомного кіловата із нових атомних електростанцій (АЕС) є однією з найвищих з-поміж усіх видів електростанцій промислового масштабу. У період з 2009 до 2018 року вартість атомної енергії за МВт-год. у світі <a href="https://www.lazard.com/perspective/levelized-cost-of-energy-2017/">виросла </a>в середньому на 20%, в той час як сонячної та вітрової впала на 86% та 67% відповідно.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/218/original/0f89409abb63da35fff25b458a521835.png?stamp=20191119163740&amp;q=85&amp;output=jpg&amp;bg=white"/>
      </figure>
      <p>
        <b>Атомна енергетика занадто повільна</b>
      </p>
      <p>Міжурядова група експертів з питань зміни клімату (МГЕЗК) розрахувала, що для досягнення цілей Паризької угоди та уникнення кліматичної катастрофи, до 2030 року <a href="https://www.ipcc.ch/sr15/">необхідно </a>зменшити викиди парникових газів у два рази від нинішнього рівня. Реалізація цього сценарію допоможе уникнути більш ніж 700 000 смертей та створити більш ніж 65 мільйонів нових робочих місць.</p>
      <p>За <a href="https://wiseinternational.org/will-nuclear-power-save-climate">розрахунками </a>Міжнародного агентства з атомної енергетики (МАГАТЕ), для досягнення такого сценарію необхідно<b> побудувати 964 нових реактори за наступні 30 років. </b>Ці реактори мають замінити застарілі вугільні потужності, які є найбільшим джерелом викидів, та атомні реактори, які зніматимуться з експлуатації через вік. Однак, для прикладу, за весь час існування галузі (а це більше 60 років) було споруджено лише 762 реактори.</p>
      <p>Навіть якщо припустити, що нові АЕС могли б допомогти подолати зміну клімату, такий сценарій видається неможливим. Сьогоднішні темпи спорудження АЕС складають 3−4 реактори на рік. Для виконання сценарію МАГАТЕ необхідно щороку будувати у 10 разів більше, тобто 30−40 реакторів. Проте чи має атомна індустрія такі можливості? Показово, що навіть організації, які вірять у здатність атомної енергетики вирішити проблему, погоджуються: наразі це неможливо. Національна Академія Наук США у своїй нещодавній <a href="https://www.pnas.org/content/115/28/7184">праці </a>зазначила: «…через їх [АЕС] велику вартість та складність, малоймовірно, що в найближчі кілька десятиліть будуть побудовані нові великі станції…».</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/219/original/f5b0c816d6e12a0f5f5dfa9b4e31a7ba.png?stamp=20191119164439&amp;q=85&amp;output=jpg&amp;bg=white"/>
      </figure>
      <p>Будівництво АЕС також ускладнюється обмеженою кількістю компаній, які володіють технологіями для спорудження АЕС. Більше того, ключові компанії-будівельники (Areva, Westighouse) зараз переживають не найкращі фінансові часи і просто не здатні розпочинати нові проекти. Примітно, що за останні 20 років найбільшими споруджувачами атомних реакторів є такі країни як Росія, Китай, Індія та Корея.</p>
      <p>За таких умов немає жодних обґрунтованих підстав розраховувати на спроможність атомної індустрії додавати щороку 30−40 нових атомних блоків і тим самим зіграти роль у зниженні викидів парникових газів до безпечного рівня у необхідні строки.</p>
      <p>
        <b>Атомна енергетика сама страждає від зміни клімату</b>
      </p>
      <p>Вже сьогодні наслідки глобальної зміни клімату впливають на надійність роботи атомних станцій, а з часом ризики будуть лише зростати. Підняття рівня моря, збільшення частоти та масштабу надзвичайних природних явищ (урагани, цунамі, торнадо, пожежі), ризик критичного зниження водності у водоймах-охолоджувачах АЕС через відсутність опадів, підвищення температури води у водоймах та інші наслідки зміни клімату підвищують ймовірність виникнення аварій на АЕС.</p>
      <p>Наприклад у серпні 2019 року компанія EdF <a href="https://www.reuters.com/article/us-france-electricity-heatwave/hot-weather-cuts-french-german-nuclear-power-output-idUSKCN1UK0HR">відключила </a>деякі атомні реактори через аномальну спеку у Франції. Така необхідність була викликана підвищенням температури води у річці, вóди якої використовують для охолодження реакторів. Така сама ситуація спостерігалася і у 2018 році, тоді реактори було відключено у Франції та Швеції, а у Фінляндії, Німеччині та Швейцарії скорочено кількість виробленої енергії. Подібна ситуація могла відбутися і в Україні. У 2015 році році внаслідок сильних посух рівень річок Стир та Горинь — головних артерій-охолоджувачів РАЕС та ХАЕС — був рекордно низьким.</p>
      <p>Таким чином, доказів тому, що атомна енергетика спроможна подолати зміну клімату, немає. Скоріше навпаки — зміна клімату здатна значно зашкодити цій індустрії. Тож варто припинити підтримувати безперспективну для кліматичної політики галузь і кинути сили на розвиток чистої та безпечної відновлюваної енергетики, яка має стати головним рішенням для глобальної кліматичної кризи.</p>
    </article>
  </body>
</html>