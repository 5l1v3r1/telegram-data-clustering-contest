<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/GGXzaV/toppraadgiver-kaller-trump-samtale-upassende"/>
    <meta property="og:site_name" content="Aftenbladet"/>
    <meta property="article:published_time" content="2019-11-19T16:02:03+00:00"/>
    <meta property="og:title" content="Topprådgiver kaller Trump-samtale «upassende»"/>
    <meta property="og:description" content="Telefonsamtalen mellom Donald Trump og Ukrainas president Volodymyr Zelenskyj var upassende, sier et av nøkkelvitnene i riksrettsgranskingen i USA."/>
  </head>
  <body>
    <article>
      <h1>Topprådgiver kaller Trump-samtale «upassende»</h1>
      <h2>Telefonsamtalen mellom Donald Trump og Ukrainas president Volodymyr Zelenskyj var upassende, sier et av nøkkelvitnene i riksrettsgranskingen i USA.</h2>
      <address><time datetime="2019-11-19T16:02:03+00:00">19 Nov 2019, 16:02</time> by <a rel="author">NTB</a></address>
      <p>Oberstløytnant Alexander Vindman sier at han rapporterte samtalen fordi han følte det var hans plikt. Vindman er den øverste Ukraina-eksperten i USAs nasjonale sikkerhetsråd og overhørte den mye omtalte telefonsamtalen.</p>
      <p>– Det jeg hørte, var upassende, sa han under en høring i Representantenes hus tirsdag.</p>
      <p>Demokratene, som vurderer å stille Trump for riksrett, mener presidenten i samtalen forsøkte å presse Zelenskyj til å starte etterforskning av Joe Biden og hans sønn. Biden kan bli Trumps motkandidat i presidentvalget neste år.</p>
      <h3>Militær bakgrunn</h3>
      <p>Vindman forklarte at hans militære bakgrunn har påvirket hans syn på telefonsamtalen mellom USA og Ukrainas president.</p>
      <p>– I militæret er det sånn at når noen overordnede ber deg om å gjøre noe, selv om det er høflig og hyggelig, så skal det ikke oppfattes som en forespørsel. Det skal oppfattes som en ordre, sa Vindman.</p>
      <p>Han fortalte at han umiddelbart tok bekymringene rundt telefonsamtalen videre til «folkene på toppen av kommandolinjen».</p>
      <p>Også Jennifer Williams, som er rådgiver for visepresident Mike Pence, forklarte seg under høringen. Hun beskrev samtalen som «uvanlig».</p>
      <p>– Jeg opplevde samtalen som uvanlig fordi den inneholdt diskusjoner om det som tilsynelatende var innenrikspolitiske spørsmål, i motsetning til andre av presidentens samtaler som jeg har hørt, sa hun.</p>
      <p>Hun forklarte at samtalen slo henne som «politisk i sin natur» og at hun la inn et referat av samtalen i visepresidentens brifingdokumenter.</p>
      <h3>– Undergravde USAs innsats</h3>
      <p>Til sammen skal ni tidligere og nåværende tjenestepersoner forklare seg under riksrettshøringene, som nå er inne i sin andre uke.</p>
      <p>Ytterligere to vitner skal forklare seg tirsdag: Kurt Volker, som har vært USAs spesialutsending til Ukraina, og Tim Morrison, tidligere Russland-ekspert i USAs nasjonale sikkerhetsråd.</p>
      <p>Høringene ledes av demokraten Adam Schiff, som kritiserer Trump for å ha «satt sine egne politiske interesser over nasjonens».</p>
      <p>– Han undergravde vår militære og diplomatiske støtte til en viktig alliert, og undergravde USAs innsats mot korrupsjon i Ukraina, sier Schiff.</p>
      <p>Trump nekter for å ha holdt tilbake militær bistand for å få Ukraina til å etterforske hans politiske rival Biden. Han hevder Demokratene bare vil bli kvitt ham.</p>
    </article>
  </body>
</html>