<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/a-volt-korhazigazgato-maskepp-hasznalna-fol-a-szuperkorhazra-szant-250-milliardot"/>
    <meta property="og:site_name" content="infostart"/>
    <meta property="article:published_time" content="2019-11-19T16:40:00+00:00"/>
    <meta property="og:title" content="A volt kórházigazgató másképp használná föl a szuperkórházra szánt 250 milliárdot"/>
    <meta property="og:description" content="Nem új szuperkórházat építene, hanem már két meglévő intézményt teljes körűen felújítana Újbuda polgármestere a kormány által erre szánt 250 milliárd forintból. A Szent Imre Kórház korábbi vezetője, László Imre szerint semmiféle kórházstopról nem beszélt."/>
  </head>
  <body>
    <article>
      <h1>A volt kórházigazgató másképp használná föl a szuperkórházra szánt 250 milliárdot</h1>
      <address><time datetime="2019-11-19T16:40:00+00:00">19 Nov 2019, 16:40</time> by <a rel="author">InfoRádió</a></address>
      <h3>Nem új szuperkórházat építene, hanem már két meglévő intézményt teljes körűen felújítana Újbuda polgármestere a kormány által erre szánt 250 milliárd forintból. A Szent Imre Kórház korábbi vezetője, László Imre szerint semmiféle kórházstopról nem beszélt.</h3>
      <p>Jelen pillanatban a kormány Karácsony Gergelyre és László Imrére hivatkozva igyekszik megakadályozni a szuperkórház felépítését – véli Újbuda megválasztott ellenzéki polgármestere. László Imre szerint azonban ők soha nem állították, hogy nem kell a kórház, mint fogalmazott: a stadion- vagy kórházstop csak azok fantáziájában létezik, akik ezt a lépést nem kívánják megtenni.</p>
      <p>A polgármester emlékeztetett, a Szent Imre Kórházat két ütemben, mintegy 20 milliárd forintból újították föl az ő idejében, így szerinte a kormány 250 milliárdos keretéből akár két kórházat is fel lehetne újítani. "Kacsalábon forgó", sokprofilú kórház működhetne például 50 milliárd forintból, a maradék 200 millió forintból pedig akár egy szupermodern Szent János Kórházat is föl lehetne húzni, nem felújítva a múzeumi épületeket, hanem azok helyén egy valóban modern tömbkórházat lehetne létrehozni – vélekedett.</p>
      <p>László Imre az InfoRádiónak nyilatkozva megismételte, tehát a javaslatuk nem arról szólt, hogy nem kell szuperkórház, hanem arról szólt, hogy az említett 250 milliárd forintot racionálisan, hatékonyan hogyan lehetne fölhasználni a budai régió minél hatékonyabb ellátásában.</p>
      <p>Gulyás Gergely Miniszterelnökséget vezető miniszter a szuperkórházzal kapcsolatban <a href="https://infostart.hu/belfold/2019/11/07/gulyas-gergely-budapest-megkapja-azt-a-penzt-ami-jar">korábban úgy fogalmazott</a>: a XI. kerületnek és a fővárosnak azonos álláspontra kell helyezkednie. A kormány szeretne világos álláspontokat kapni a fővárostól és a kerülettől, ekkor tudja eldönteni, hogy mit lép.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Szuperkórház – László Imre</p>
      <figure>
        <audio src="https://infostart.hu/audio/00005/000052d1b.mp3"/>
      </figure>
      <p> </p>
    </article>
  </body>
</html>