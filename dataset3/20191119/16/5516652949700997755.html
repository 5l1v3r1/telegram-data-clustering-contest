<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426067/ta-onomasthria-toy-eortase-o-mhtropoliths-italias-gennadios"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T16:45:01+00:00"/>
    <meta property="og:title" content="Τα ονομαστήριά του εόρτασε ο μητροπολίτης Ιταλίας Γεννάδιος"/>
    <meta property="og:description" content="Τα ονομαστήριά του εόρτασε ο Σεβ. Μητροπολίτης Ιταλίας και Μελίτης κ. Γεννάδιος, επί τη μνήμη του Αγίου Γενναδίου Πατριάρχου Κωνσταντινουπόλεως."/>
  </head>
  <body>
    <article>
      <h1>Τα ονομαστήριά του εόρτασε ο μητροπολίτης Ιταλίας Γεννάδιος</h1>
      <address>
        <time datetime="2019-11-19T16:45:01+00:00">19 Nov 2019, 16:45</time>
      </address>
      <p>
        <b>Τα ονομαστήριά του εόρτασε ο Σεβ. Μητροπολίτης Ιταλίας και Μελίτης κ. Γεννάδιος, επί τη μνήμη του Αγίου Γενναδίου Πατριάρχου Κωνσταντινουπόλεως.</b>
      </p>
      <p>Την παραμονή της εορτής, Σάββατο 16 Νοεμβρίου 2019, τελέστηκε ο Μ. Εσπερινός στον Ι. Ναό του Αγίου Γεωργίου των Ελλήνων, στην έδρα της Μητροπόλεως τη Βενετία, χοροστατούντος του εορτάζοντος ιεράρχου.</p>
      <p>Την Κυριακή 17 Νοεμβρίου, ο Ιταλίας Γεννάδιος χοροστάτησε στη Θ. Λειτουργία που τελέστηκε στον Ναό του Αγίου Γεωργίου, συμπροσευχομένου του Αρχιεπισκόπου Τελμησσού κ. Ιώβ.</p>
      <p>Τον χορό ψαλτών διηύθυνε ο πρωτοψάλτης Γεώργιος Ντόβολος.<br/>Πολλοί πιστοί από την Ιταλία και τη Ρόδο, και μάλιστα από την Κρεμαστή, την ιδιαίτερη πατρίδα του Σεβ. Γενναδίου, προσήλθαν για να του ευχηθούν το «Εις πολλά έτη».</p>
      <p>Στο τέλος της Θ. Λειτουργίας ο Ιταλίας Γεννάδιος είπε, στην ομιλία του, ότι του ευχήθηκε τηλεφωνικώς ο Οικουμενικός Πατριάρχης Βαρθολομαίος, ο οποίος και του εξέφρασε την ανησυχία και τη συμπαράστασή Του, για το ακραίο φαινόμενο των πλημμυρών που έπληξε τη Βενετία τις τελευταίες μέρες.</p>
      <p>Μάλιστα ο Πατριάρχης επρόκειτο να μεταβεί στην Βενετία, μετά την επίσκεψή Του στο Βέλγιο, για την Ημερίδα του Ελληνικού Ινστιτούτου Βυζαντινών και Μεταβυζαντινών Σπουδών, με θέμα: «Οικουμενικός Ελληνισμός και Βενετία».<br/>Όμως, η δύσκολη κατάσταση στη Βενετία τον ανάγκασε να επιστρέψει στην Πόλη.</p>
      <p>Πηγή: orthodoxianewsagency.gr</p>
    </article>
  </body>
</html>