<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/bjorn-af-kleen-trumps-stod-i-bosattarfragan-kan-starka-netanyahu-i-valet/"/>
    <meta property="og:site_name" content="DN.SE"/>
    <meta property="article:published_time" content="2019-11-19T16:28:42+00:00"/>
    <meta property="og:title" content="Björn af Kleen: Trumps stöd i bosättarfrågan kan stärka Netanyahu i valet"/>
    <meta property="og:description" content="Ett ställningstagande för Benjamin Netanyahu i den israeliska premiärministerns elfte timme."/>
  </head>
  <body>
    <article>
      <h1><a href="https://www.dn.se/av/bjorn-af-kleen/">Björn af Kleen:</a> Trumps stöd i bosättarfrågan kan stärka Netanyahu i valet</h1>
      <address><time datetime="2019-11-19T16:28:42+00:00">19 Nov 2019, 16:28</time> by <a rel="author" href="https://www.dn.se/av/bjorn-af-kleen/" target="_blank">Björn af Kleen</a></address>
      <p>
        <b>Ett ställningstagande för Benjamin Netanyahu i den israeliska premiärministerns elfte timme. Så tolkas beskedet i USA om att Trumpregeringen inte längre betraktar bosättningarna på Västbanken som illegala.</b>
      </p>
      <p>Vid midnatt på onsdag är det deadline för Benjamin Netanyahus utmanare Benny Gantz. Misslyckas Gantz med att forma en majoritetsregering återstår nyval. </p>
      <p>Netanyahu är en stridbar försvarare av israeliska bosättare på Västbanken. Stöd från Trump i frågan kan möjligen stärka Netanyahus politiska position inför en tredje valomgång. Han behöver det. Netanyahu slåss för sitt politiska liv.</p>
      <p>Netanyahu mottog det amerikanska beskedet med ”djup tacksamhet”. Han sade att det överensstämmer med en ”historisk sanning – att det judiska folket inte är främmande kolonisatörer av ”Judeen och Samarien.” (Ett annat namn på Västbanken). Israel, sade Netanyahu, är bättre lämpat än ”internationella forum som inte lägger någon vikt vid historien eller fakta” att avgöra bosättningarnas legala status. </p>
      <p><b>Att USA kommunicerar</b> sitt historiska beslut om bosättningarna samma vecka som Netanyahus politiska framtid avgörs är en ren slump, hävdar visserligen den amerikanske utrikesministern Mike Pompeo. Men slumpen följer i sådana fall ett slags intervall. Inför första omgången av det israeliska valet deklarerade Trumpregeringen att USA betraktar Golanhöjderna som israeliskt territorium. Amerikanska Mellanösternanalytiker hade förväntat sig att beskedet om Västbanken skulle tillkännages redan i september, inför andra omgången av valet. Men nu väntade Trump alltså till tredje rundan. </p>
      <figure>
        <img src="https://cached-images.bonnier.news/cms30/UploadedImages/2019/11/19/3d30951d-9e08-4b11-b4d0-1cf5777fd700/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Utspelet om de kontroversiella bosättningarna gjordes av utrikesminister Mike Pompeo på en presskonferens i Washington DC på måndagen.<cite>Foto: Andrew Harnik/AP</cite></figcaption>
      </figure>
      <p>Beskedet ligger i linje med Trumps ”fredspolitik”, som nästan undantagslöst gått Israels ärenden. Trump har flyttat den amerikanska ambassaden från Tel Aviv till Jerusalem och därmed erkänt Jerusalem som israelisk huvudstad, vilket utlöste protester i Gaza och på Västbanken. Han har tvingat den palestinska diplomatiska representationen i Washington att stänga igen och häftigt skurit ned i amerikanskt bistånd till FN:s Palestinaverksamhet. </p>
      <p><b>Pompeo hävdar dock</b> att beslutet förebygger en fredsprocess, genom att erkänna ”hur det faktiskt ser ut på marken”. Israel har haft kontroll över Västbanken sedan 1967. Att ”befria” palestinier från visioner om ett Västbanken utan israelisk närvaro kan vara konstruktivt, menar bland annat den konservativa amerikanska tankesmedjan Heritage Foundation. ”Det ger dem incitament att förhandla snarare än att luta sig tillbaka och vänta på att USA serverar Israel på en silverbricka, vilket i grunden är vad de gjort under senaste åren”, säger Mellanösternanalytikern James Phillips på Heritage Foundation till tidskriften Foreign Policy.</p>
      <p>Men inte ens amerikanska utrikesdepartementet verkar inbilla sig att beslutet skulle stimulera fredsprocessen på kort sikt. Tvärtom varnade UD amerikanska resenärer i Jerusalem, Västbanken och Gaza: ”De som motsätter sig utrikesministerns besked må slå till mot amerikanska regeringsbyggnader, intressen och medborgare”, twittrade UD.</p>
      <p>Talespersoner från palestinska intressen fördömer beslutet. Saeb Erekat, förhandlare för Palestina, kallade beslutet för det senaste draget i Trumpregeringens ”oupphörliga försök att ersätta internationell lag med djungelns lag”. Även EU:s utrikespolitiska chef Federica Mogherini sade att beslutet undergräver alla möjligheter till fred. </p>
      <p><b>Sedan Trump tog över</b> Vita huset i januari 2017 har regeringen utlovat en grandios fredsplan från Jared Kushner, presidentens rådgivare och svärson och en familjevän till Netanyahu sedan barnsben. Efter tre år lyser planen fortfarande med sin frånvaro. Med mindre än ett år kvar till det amerikanska presidentvalet är det kanske hög tid att betrakta USA:s faktiska politik i regionen som den vägkarta som Trumpregeringen faktisk orienterar sig efter. Strategin har glatt vissa av Trumps gräsrötter, som den stora och viktiga evangelikala gruppen. Men freden? Den ter sig mer långväga än någonsin. </p>
      <p>
        <i>Läs mer:</i>
      </p>
      <p><a href="https://www.dn.se/nyheter/varlden/nathan-shachar-en-kalldusch-for-det-palestinska-sjalvstyret/">Nathan Shachar: En kalldusch för det palestinska självstyret</a> </p>
      <p><a href="https://www.dn.se/nyheter/varlden/usa-vantas-andra-installning-till-israels-bosattningar/">USA: Israels bosättningar är inte illegala</a> </p>
    </article>
  </body>
</html>