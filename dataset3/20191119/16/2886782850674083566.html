<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/valsagban-az-europai-meheszet"/>
    <meta property="og:site_name" content="euronews"/>
    <meta property="article:published_time" content="2019-11-19T16:17:15+00:00"/>
    <meta property="og:title" content="Válságban az európai méhészet"/>
    <meta property="og:description" content="Az Európai Bizottságnak ezért meg kell vizsgálnia a méhcsaládok csökkenő számának okait, és javaslatot kell tennie a válság kezelésére - írta Nagy István magyar agrárminiszter hétfőn megjelent cikkében Több magyar javaslat szerzett jelentős támogatás az EU-s tagállamok körében."/>
  </head>
  <body>
    <article>
      <h1>Válságban az európai méhészet</h1>
      <address><time datetime="2019-11-19T16:17:15+00:00">19 Nov 2019, 16:17</time> by <a rel="author">Pálfi Rita</a></address>
      <p>
        <b>Az Európai Bizottságnak ezért meg kell vizsgálnia a méhcsaládok csökkenő számának okait, és javaslatot kell tennie a válság kezelésére - írta Nagy István agrárminiszter az EUObserver brüsszeli hírportálon megjelent írásában. A magyar javaslatokat a tagállamok csaknem fele, köztük alapító tagok is támogatják a kérdésben.</b>
      </p>
      <h3>Haldokló méhpopulációk</h3>
      <p>Az európai méhpopuláció haldoklik, és egyre több a kihalással fenyegetett beporzófajok száma – írja Nagy, hozzátéve, hogy ennek fő okai az emberi tevékenységben, az urbanizációban, a monokultúrában, a méheket fenyegető különböző betegségekben, valamint a beporzók számára káros növényvédő szerek használatában keresendők.</p>
      <p>Az agrárminiszter adatai szerint a méhek téli halálozási aránya 5-10 százalékról 25-40 százalékra nőtt. A méhcsaládok azonban egyre gyakrabban halnak ki már nyár folyamán is, a beporzófajok pedig még súlyosabb veszteségeket szenvednek.</p>
      <h3>Nemcsak a méz a fontos</h3>
      <p>A terméshozamok több mint 80 százaléka, valamint az európai élelmiszer-termelés 75 százaléka függ a méhek beporzásától, ezért a méhészeti ágazat fontossága jóval meghaladja a bruttó hazai termékhez való hozzájárulását, hangsúlyozta Nagy.</p>
      <p>"Ezen ökológiai egyensúly fenntartásához szükséges feltételek biztosítása kulcsfontosságú prioritás, mivel a beporzás hiánya miatt a terméshozam csökkenhet. Ha a háziméhek nem tudják pótolni a vad beporzók számának csökkenését, az ökológiai egyensúlyhiány valószínűleg közvetlenül fogja fenyegetni az egész mezőgazdasági ágazatot és az élelmiszeripart. Ennek értelmében a méhészeti ágazat fenntartása és javítása az egész társadalmat szolgálja" - fogalmazott.</p>
      <p>Az Európai Bizottságnak elemeznie és értékelnie kell a rendelkezésre álló kutatások eredményét, és meg kell vizsgálnia a méhcsaládok csökkenő számának okait. A megállapítások fényében pedig javaslatot kell tennie a jelenlegi méhészeti válság kezelésére - tette hozzá írásában az agrárminiszter.</p>
      <h3>Olcsó importméz</h3>
      <p>A miniszter közlése szerint a méhészeti termékeket tekintve az Európai Unió (EU) csak félig önellátó, évente több százezer tonna importra szorul. Az unión kívüli - főleg Kínából származó - méz gyakran rosszabb minőségű, de mindenképpen jóval olcsóbb. Az európai méhészek, akik magasabb színvonalon és szigorúbb élelmiszer-biztonsági szabályok szerint termelnek, nem képesek versenyezni ezekkel az árakkal, nem képesek a méz előállítására megélhetésüket garantáló áron.</p>
      <blockquote>"Ha az Európai Unió fenn kívánja tartani az európai méhészeti ágazatot, fel kell ismernie annak hasznosságát, és sokkal nagyobb jelentőséget kell tulajdonítania magának a méhészetnek, mint termékeinek"<cite>Nagy István <br/>magyar agrárminiszter</cite></blockquote>
      <p>Magyarország több javaslatot is előterjesztett a méhészeti ágazat megerősítésére, és komoly támogatást sikerült felsorakoztatni mögéjük.</p>
      <p>Tizenhárom uniós tagállam támogatta a méhészeti ágazat megerősítésére vonatkozó magyar javaslatokat a Mezőgazdasági és Halászati Tanács hétfői ülésén - közölte az Agrárminisztérium</p>
      <p>Nagy eredmény, hogy a visegrádi négyek és más közép-kelet-európai országok mellett olyan régi tagállamok is támogatták a magyar kezdeményezést, mint Németország, Franciaország, Spanyolország, Portugália, Belgium, Dánia, vagy Görögország.</p>
      <p>Az európai méhészek minőségi termékei nem képesek felvenni az árversenyt az olcsó importtal. Hiába emelkedik uniós szinten a méhcsaládok száma, ha közben csökken az ágazat jövedelmezősége. Az Ázsiából egyre nagyobb volumenben beérkező olcsó műméz oly mértékben csökkenti az ágazat jövedelemtermelő képességét, hogy ezek a hatások együttesen a méhészeti tevékenység felhagyását eredményezhetik. Ebből pedig az következhet, hogy a fiatalok nem fognak belépni az ágazatba, ami összeomlással fenyegeti a szektort - fejtik ki a miniszter.</p>
      <h3>Mi szerepel a magyar javaslatokban?</h3>
      <ul>
        <li>meg kell emelni a méhészeti programok költségkeretét</li>
        <li>lehetővé kell tenni a Közös Agrárpolitika más intézkedéseiről történő forrásátcsoportosítást</li>
        <li>lehetőséget kell biztosítani arra, hogy a méhészek a támogatást olyan, a termelés szempontjából fontos tevékenységekre fordíthassák, mint az állománypótlás, a kaptárok megújítása, valamint a műlép vagy méhtakarmány vásárlás.</li>
        <li>újra kell szabályozni a méhészeti termékek eredetjelölését és nyomonkövetését a harmadik országokból beáramló silány minőségű méz miatt.</li>
      </ul>
      <h3>Fokozott védelmet követel a méheknek az Európai Parlament</h3>
      <p>Az Európai Parlament képviselői október végén megszavazták, hogy új tervet kérjenek a Bizottságtól, miután a tagállamok fellazították a méhek védelmét célzó szabályozást.</p>
      <p>Az Európai Bizottság eredeti javaslattervezetének a célja az volt, hogy az uniós jogszabályokba olvassza az Európai Élelmiszerbiztonsági Felügyelet (EFSA) 2013-as útmutatóját a méhekre veszélyes növényvédő szerek visszaszorításáról.</p>
      <p>Mivel több tagállam ellenezte ezt a javaslatot, a Bizottság kénytelen volt olyan kompromisszumot javasolni, amely csak az akut kitettség ellen védte volna a méheket.</p>
      <p>
        <i>Bővebben a parlament döntéséről <a href="https://hu.euronews.com/2019/10/23/fokozott-vedelmet-kovetel-a-meheknek-az-ep">ide kattintva</a> olvashat.</i>
      </p>
    </article>
  </body>
</html>