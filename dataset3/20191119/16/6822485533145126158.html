<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828134.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T16:43:00+00:00"/>
    <meta property="og:title" content="سردار رحیمی: امنیت کامل در تهران حکمفرماست/ دوره «بزن در رو» تمام شده"/>
    <meta property="og:description" content="سردار حسین رحیمی فرمانده انتظامی پایتخت در گفت‌وگو با فارس، در خصوص آخرین وضعیت امنیتی پایتخت اظهار داشت:‌ وضعیت پایتخت در امروز و روز گذشته بسیار خوب بوده است؛ البته یکی دو مورد تحرک در روز گذشته داشتیم که بلافاصله افراد دستگیر شدند؛ می‌توان گفت که امروز هیچ موردی در تهران نداشتیم و امنیت کامل در همه بخش‌های پایتخت حکمفرماست. "/>
  </head>
  <body>
    <article>
      <h1>سردار رحیمی: امنیت کامل در تهران حکمفرماست/ دوره «بزن در رو» تمام شده</h1>
      <address>
        <time datetime="2019-11-19T16:43:00+00:00">19 Nov 2019, 16:43</time>
      </address>
      <p>فرمانده انتظامی پایتخت گفت: کسانی که به اموال مردم ضرر و زیان وارد کرده و پمپ‌بنزین‌ها را آتش زدند، منتظر باشند که پلیس به سراغ آنها خواهد آمد.</p>
      <p>سردار حسین رحیمی فرمانده انتظامی پایتخت در گفت‌وگو با فارس، در خصوص آخرین وضعیت امنیتی پایتخت اظهار داشت:‌ وضعیت پایتخت در امروز و روز گذشته بسیار خوب بوده است؛ البته یکی دو مورد تحرک در روز گذشته داشتیم که بلافاصله افراد دستگیر شدند؛ می‌توان گفت که امروز هیچ موردی در تهران نداشتیم و امنیت کامل در همه بخش‌های پایتخت حکمفرماست. </p>
      <p>فرمانده انتظامی پایتخت با اعلام این مطلب که امنیت مردم خط قرمز پلیس است، تصریح کرد: پلیس از همان روز اول با کارهای اطلاعاتی، اکثریت قریب به اتفاق افرادی را که اقدام به شرارت کردند، شناسایی و سپس دستگیر کرد؛ مابقی این افراد نیز به زودی دستگیر خواهند شد. </p>
      <p>سردار رحیمی ادامه داد: کسانی که به اموال مردم ضرر و زیان زدند و کارهای خرابکارانه‌ای همچون آتش زدن پمپ‌بنزین‌ها را انجام دادند منتظر باشند چرا که پلیس به سراغ آنها خواهد آمد؛ اشرار بدانند که پلیس آنها را رها نکرده و اجازه نخواهد داد که عده‌ای اراذل و اوباش، امنیت مردم را به چالش بکشند. </p>
      <p>فرمانده انتظامی پایتخت اظهار داشت: اعتراض قانونی مسیر مشخصی دارد و اگر کسی غیر از مسیر قانونی آن بخواهد اقدام کند، قطعاً با حافظان نظم و امنیت و مراقبان قانون مواجه خواهد شد. </p>
      <p>سردار رحیمی خطاب به اشرار و اراذل و اوباش اعلام کرد: دوره «بزن در رو» تمام شده است. پلیس آنها را رها نخواهد کرد تا اینکه دستگیرشان کرده و تحویل قانون دهد؛ دستگاه قضا نیز مجازات‌های سخت و سنگینی را برای آنها درنظر گرفته است. </p>
      <p>فرمانده انتظامی پایتخت خاطرنشان کرد: مردم اطمینان داشته باشند که پلیس در کنارشان است؛ در روزهای اخیر هم دیدند که بلافاصله پلیس قدرتمندانه و مقتدرانه وارد عمل شد و آشوبگران را دستگیر کرده و یکی پس از دیگری تحویل دستگاه قضا می‌دهد؛ مردم بدانند پلیس شب و روز آماده خدمت به مردم و تأمین آسایش و امنیت شهروندان است. </p>
    </article>
  </body>
</html>