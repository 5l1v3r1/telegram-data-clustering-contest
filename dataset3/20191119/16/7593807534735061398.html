<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.wijchensnieuws.nl/lezing-geschiedenis-van-het-boerenbedrijf/"/>
    <meta property="og:site_name" content="WijchensNieuws.nl"/>
    <meta property="article:published_time" content="2019-11-19T16:52:24+00:00"/>
    <meta property="og:title" content="Lezing: geschiedenis van het boerenbedrijf"/>
    <meta property="og:description" content="Op vrijdag 29 november zal in het agrarisch museum De Lage Hof te Overasselt een lezing gehouden worden over de geschiedenis van het boerenbedrijf rondom Nijmegen: Wijchen, Ooij, Groesbeek en Lent. Vertellers zijn Wim Ebben en René van Hoften. Aan de hand van een unieke fotocollectie uit de Ooij en met fotomateriaal uit andere dorpen [&amp;hellip"/>
  </head>
  <body>
    <article>
      <h1>Lezing: geschiedenis van het boerenbedrijf</h1>
      <address>
        <time datetime="2019-11-19T16:52:24+00:00">19 Nov 2019, 16:52</time>
      </address>
      <p>
        <b>Op vrijdag 29 november zal in het agrarisch museum De Lage Hof te Overasselt een lezing gehouden worden over de geschiedenis van het boerenbedrijf rondom Nijmegen: Wijchen, Ooij, Groesbeek en Lent. Vertellers zijn Wim Ebben en René van Hoften.</b>
      </p>
      <p>Aan de hand van een unieke fotocollectie uit de Ooij en met fotomateriaal uit andere dorpen uit het land van Maas en Waal en het Rijk van Nijmegen maken Wim en René een historische reis langs de boerderijen in de buurt. Aan bod komen: akkerbouw, veeteelt, kersenpluk, warmoezerij, paardenfok en varkensslachterij. Zij gaan in op de verschillen tussen heerboeren en keuterboeren, ze later diverse typen boerderijen zien en staan stil bij de introductie van de tractor. Hoe moeilijk het boeren soms was met drastische overstromingen en allerhande dierziektes als de veepest wordt niet vergeten. En ook: windmolens, melkfabrieken en veemarkten in stad en streek. Hoe vele oude boerderijen uiteindelijk zijn verdwenen vanwege stadsuitbreiding vormt een bewogen afsluiter van deze mooie en interactieve lezing. De lezing is mede tot stand gekomen met behulp van Sjef Klabbers en Aloys Arts.</p>
      <p>Toegang is gratis en aanmelden is niet nodig. Inloop vanaf 13:30 uur. De lezing duurt van 14:00 – 16:00 uur inclusief pauze. Agrarisch museum De Lage Hof vindt u aan de Kasteelsestraat 5 te Overasselt.</p>
      <p>
        <i>Afbeelding via Facebook De Lage Hof</i>
      </p>
      <related>
        <h4>Relevante berichten</h4>
        <a href="http://www.wijchensnieuws.nl/aanvragen-van-starterslening-weer-mogelijk-in-wijchen/"/>
        <a href="http://www.wijchensnieuws.nl/boessenvloeren-zoekt-personeel/"/>
        <a href="http://www.wijchensnieuws.nl/maandag-20-mei-meneer-smit-pubquiz-9-3-4-2-2-4-2-2/"/>
        <a href="http://www.wijchensnieuws.nl/beleef-wijchen-hier-voor-u-de-heksenkeuken-2-2-2-2-2/"/>
      </related>
    </article>
  </body>
</html>