<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622360/%D8%B9%D9%84%D8%A7%D8%A6%D9%85-%D9%87%D8%B4%D8%AF%D8%A7%D8%B1%D8%AF%D9%87%D9%86%D8%AF%D9%87-%D8%B3%D8%B1%D8%B7%D8%A7%D9%86-%D9%BE%D8%B3%D8%AA%D8%A7%D9%86-%D8%B1%D8%A7-%D8%A8%D8%B4%D9%86%D8%A7%D8%B3%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T16:59:00+00:00"/>
    <meta property="og:title" content="علائم هشداردهنده سرطان پستان را بشناسید"/>
    <meta property="og:description" content="یک متخصص با اشاره به اهمیت شناخت علائم هشداردهنده سرطان پستان عنوان کرد: اگر این سرطان در زمانی که توده‌های سرطانی کمتر از یک سانتیمتر است تشخیص داده شود تا ۹۲ درصد درمان شده و امکان زنده ماندن فرد را افزایش می‌دهد."/>
  </head>
  <body>
    <article>
      <h1>علائم هشداردهنده سرطان پستان را بشناسید</h1>
      <address>
        <time datetime="2019-11-19T16:59:00+00:00">19 Nov 2019, 16:59</time>
      </address>
      <p>
        <i>یک متخصص با اشاره به اهمیت شناخت علائم هشداردهنده سرطان پستان عنوان کرد: اگر این سرطان در زمانی که توده‌های سرطانی کمتر از یک سانتیمتر است تشخیص داده شود تا ۹۲ درصد درمان شده و امکان زنده ماندن فرد را افزایش می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر مهسا چعبی در کارگاه آموزشی سرطان پستان و راه‌های پیشگیری از آن گفت: خودآزمایی پستان اولین قدم در تشخیص زودهنگام سرطان است.</p>
      <p>وی اظهار کرد: تغییر در سبک زندگی، هرم سنی کشور و نوع تغذیه که حاصل آن کم‌تحرکی، چاقی و استفاده روزافزون از تغذیه نامناسب است، در کنار عوامل محیطی مخرب سلامتی که هر روزه بر شدت آن‌ها افزوده می‌شود، بروز بیماری‌های غیر واگیر در کشور را افزایش داده است.</p>
      <p>این متخصص بیان کرد: سرطان‌ها از جمله بیماری‌های غیر واگیری هستند که هر ساله بر میزان بروز آن‌ها در کشور افزوده می‌شود، به طوری که میزان بروز سرطان‌ها در ایران از حد پیش‌بینی سازمان جهانی بهداشت هم فراتر رفته است.</p>
      <p>چعبی اضافه کرد: یکی از سرطان‌های بسیار مهم، سرطان پستان است، به دلیل اینکه اگر این سرطان به‌موقع تشخیص و درمان اصولی داده شود در بیشتر موارد قابل‌درمان است.</p>
      <p>سرطان پستان قابل‌ درمان است</p>
      <p>این متخصص جراح پستان تصریح کرد: در صورت تشخیص به‌موقع سرطان پستان و زمانی که توده‌های سرطان کمتر از یک سانتیمتر باشد تا ۹۲ درصد فرد درمان شده و امکان زنده ماندن فرد را افزایش می‌دهد.</p>
      <p>وی افزود: شناخت علائم هشداردهنده سرطان پستان مانند تغییر در شکل، عدم قرینگی و سفتی پستان، تغییرات پوستی پستان مثل پوست پرتقالی یا اگزما در پوست پستان و مراجعه به‌موقع می‌توان ضایعات پیش سرطانی را قبل از تبدیل شدن به سرطان، زودتر تشخیص داد. ضروری است زنان نحوه انجام خودآزمایی پستان را به عنوان اولین قدم در تشخیص زودهنگام این بیماری آموزش ببینند.</p>
      <p>وی اضافه کرد: بر همین اساس زنان باید به مشارکت در برنامه‌های غربالگری و تشخیص زودهنگام سرطان پستان ترغیب شوند و به مراکز بهداشتی و درمانی مراجعه نمایند، چرا که بهترین راه کاهش خطر سرطان پستان ضمن رعایت شیوه زندگی سالم، انجام مراقبت‌های معمول نظیر معاینات دوره‌ای و انجام ماموگرافی در صورت نیاز به ویژه در افراد پرخطر است.</p>
      <p>میزان بروز سرطان پستان به عنوان شایع‌ترین سرطان در گروه زنان ایرانی حتی از بروز سرطان پوست هم بالاتر است و با توجه به اهمیت این بیماری و میزان بروز سرطان پستان در زنان کشور، کارگاه آموزشی سرطان پستان و راه‌های پیشگیری از آن در جهت بالا بردن سطح آگاهی زنان و تشخیص و درمان زودرس سرطان پستان توسط واحد مبارزه با بیماری‌های غیر واگیر شبکه بهداشت و درمان شهرستان دشتستان برگزار شد.</p>
    </article>
  </body>
</html>