<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/kmetat-na-pernik-vodniyat-rezhim-ne-se-spazva.html"/>
    <meta property="og:site_name" content="News.bg"/>
    <meta property="article:published_time" content="2019-11-19T16:41:00+00:00"/>
    <meta property="og:title" content="Кметът на Перник: Водният режим не се спазва"/>
    <meta property="og:description" content="Ако продължи пилеенето на вода, тя ще стигне за два месеца"/>
  </head>
  <body>
    <article>
      <h1>Кметът на Перник: Водният режим не се спазва</h1>
      <address>
        <time datetime="2019-11-19T16:41:00+00:00">19 Nov 2019, 16:41</time>
      </address>
      <p><b>От два дни Перник е във воден режим, но той реално не се спазва</b>. Не са добри действията на ВиК-дружеството по въвеждане на воден режим в Перник. Това обяви кметът на града Станислав Владимиров в предаването "Лице в лице" на bTV.</p>
      <p>По думите на Владимиров <b>разходът на питейна вода от язовир "Студена" не е ограничен</b>.</p>
      <p>"С първите си стъпки ВиК-дружеството не направи така, че в обявения времеви диапазон за режим - да се ограничи разхода. <b>Вода продължава да се пилее, сутринта ми дадоха данните, ние се доближаваме по разход с дните преди водния режим</b><b>"</b>, каза Владимиров.</p>
      <p>Опасността е, че ако продължи пилеенето на вода, тя ще стигне за два месеца. <b>След месец ще бъде достигнат т.н. "мъртъв обем", който често не е подходящ за питейни нужди</b>. </p>
      <p>По думите му е <b>начертан "ударен план" за справяне с критичната ситуация, който е подкрепен и от премиера Бойко Борисов</b>.</p>
      <p>Той допълни, че язовир "Диканя" е резервен вариант за миньорския град, ако кризата с водата се задълбочи. <b>Според Владимиров има много виновни по веригата</b>.</p>
      <p>"<b>Липсата на информация и адекватно поведение от ВиК-Перник доведе града до тази катастрофа</b>", каза Владимиров.</p>
      <p>Освен дружеството, той обвини и областния управител, който не е направил нито едно изявление. "След това Министерство на регионалното развитие, което е принципал на дружеството, то трябва да наблюдава всички действия на подчинения му оператор. Имаме МОСВ, което е трябвало да наблюдава яз. "Студена", допълни кметът.</p>
      <p>Лятото през тази година е било сухо, но е <b>имало и по-сухи периоди, а нивото във водоизточника не е било критично</b>, каза Владимиров.</p>
      <p>Той запита реторично защо е изразходвана толкова много вода. "Преди два месеца от парламентарната трибуна зададох въпроса на министър Петя Аврамова в тази посока, тогава беше светнала червената лампа, но реакция нямаше", каза Владимиров.</p>
      <p>Той очаква държавата да се намеси и обяви, че ще се срещне със зам.-министъра на регионалното развитие Николай Нанков. </p>
      <p>"<b>В понеделник подадох сигнал до прокуратурата, искам да разбера защо ВиК-операторът, с всичките си действия, е довел до тази криза</b>. Вътре изрично е записано да влязат във ВиК-дружеството и да направят проверка, за да се разбере кой е виновен", допълни Станислав Владимиров.</p>
      <p>Припомняме, преди дни новият кмет Станислав Владимиров върна за <a href="https://news.bg/politics/kmetat-na-pernik-vrashta-za-prerazglezhdane-vodniya-rezhim.html">преразглеждане предложения от ВиК график за воден режим.</a></p>
      <p>На 14 ноември Владимиров заяви, че <a href="https://news.bg/regions/cherveni-lampi-za-voden-rezhim-v-pernik-sveteli-oshte-ot-nachaloto-na-2019-g.html">червени лампи за воден режим</a> в града светели още от началото на годината.</p>
      <p>На 7 ноември беше <a href="https://news.bg/regions/obyaviha-voden-rezhim-v-tsyala-pernishka-oblast.html">обявен воден режим в цяла Пернишка област. </a>Преди това новоизбраният кмет Станислав Владимиров заяви, че <a href="https://news.bg/regions/nekompetentno-upravlenie-na-vik-prichinata-za-vodniya-rezhim-v-pernik.html">причината за водния режим е некомпетентното управление на ВиК-Перник</a>.</p>
      <p>Очаква се от 18 ноември 2019 г. да започне <a href="https://news.bg/regions/opasnost-ot-voden-rezhim-grozi-pernik.html">воден режим</a> в региона. Той ще засегне Перник и Батановци. Обхванати от водния режим са селата Голямо Бучино, Люлин, Дивотино, Мещица, Витановци, Ярджиловци, Богданов дол, Черна гора и Лесковец.</p>
      <p>Водният <a href="https://news.bg/regions/vodniyat-rezhim-v-pernik-zasyaga-okolo-60-000-dushi.html">режим ще засегне</a> около 60 000 души.</p>
      <p>Преди дни бивш директор на дирекция в екоминистерството запита защо в тази критична ситуация не се вземе вода от язовир "Пчелина".</p>
      <p>Той припомни, че 1/3 от язовир "Студена" е била източена необосновано. Наличието на <a href="https://news.bg/regions/1-3-ta-ot-yazovir-studena-e-iztochen-ot-yuni-do-dekemvri-2018-g.html">ВЕЦ "Студена" означава, че</a> водното дружество има интерес да черпи колкото се може повече вода от язовира за производство на електроенергия.</p>
    </article>
  </body>
</html>