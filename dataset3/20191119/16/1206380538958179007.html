<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/petra-janu-slavi-67-narozeniny-prozradila-jaky-vubec-nejlepsi-darek-kdy-dostala"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Petra Janů slaví 67. narozeniny: Prozradila, jaký vůbec nejlepší dárek kdy dostala"/>
    <meta property="og:description" content="Interpretka takových hitů jako Moje malá premiéra, Už nejsem volná nebo Motorest Petra Janů sfoukává z pomyslného narozeninového dortu už 67 svíček! Podívejte se do fotogalerie na snímky mapující některé části jejího života a přečtěte si, čím vším se obdarovala."/>
  </head>
  <body>
    <article>
      <h6 class="kicker">VÝROČÍ</h6>
      <h1>Petra Janů slaví 67. narozeniny: Prozradila, jaký vůbec nejlepší dárek kdy dostala</h1>
      <address><time datetime="2019-11-19T16:26:00+00:00">19 Nov 2019, 16:26</time> by <a rel="author">David Zápal</a></address>
      <slideshow>
        <figure>
          <img src="https://www.extra.cz/images/thumbs/99/a9/99a989e-247187-janu2019b-0d0000000-0d0000000-1d0000000-1d0000000-sector_2560x0-shrink.jpg"/>
          <figcaption>Petra Janů před 17 lety se zesnulým manželem a nyní.<cite>Profimedia.cz, Lenka Hatašová</cite></figcaption>
        </figure>
        <figure>
          <img src="https://www.extra.cz/images/thumbs/bc/de/bcde079-247168-janu1978-2560x0-shrink.jpg"/>
          <figcaption>Svatba Petry Janů v roce 1978.<cite>Facebook</cite></figcaption>
        </figure>
        <figure>
          <img src="https://www.extra.cz/images/thumbs/bc/c3/bcc3da1-247175-janu2001-2560x0-shrink.jpg"/>
          <figcaption>Petra Janů (2001)<cite>Profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/74/1e/741ec2f-247167-janu2002-2560x0-shrink.jpg"/>
          <figcaption>Petra Janů s manželem Michalem Zelenkou (2002)<cite>Profimedia.cz</cite></figcaption>
        </figure>
        <figcaption>
          <a href="https://www.extra.cz/petra-janu-slavi-67-narozeniny-prozradila-jaky-vubec-nejlepsi-darek-kdy-dostala/galerie/4">+ Dalších 8 fotografií</a>
        </figcaption>
      </slideshow>
      <p>
        <b>Interpretka takových hitů jako Moje malá premiéra, Už nejsem volná nebo Motorest Petra Janů sfoukává z pomyslného narozeninového dortu už 67 svíček! Podívejte se do fotogalerie na snímky mapující některé části jejího života a přečtěte si, čím vším se obdarovala.</b>
      </p>
      <p>Když jsme <a href="https://www.extra.cz/tema/petra-janu">Petře Janů</a> zavolali, abychom popřáli a poptali se na oslavy, zastihli jsme ji jako vždy ve veselém rozmaru.</p>
      <h3>Není co slavit</h3>
      <p>„Děkuju mockrát, jste hodní, že jste si na mě vzpomněli. <b>Žádné oslavy nebudou, na tomhle přece není co slavit. Jedině to, že jsem se toho věku dožila v relativním pořádku. Jinak to neřeším, to řeší spíš moje okolí. Žiju si život, který mě baví, a tím to hasne. Ale tak budu přijímat gratulace. Vždyť je to koneckonců hezké, když si na mě lidé vzpomenou.</b> A sama si dárkem dávám především všechny koncerty, protože to mě nejvíc baví,“ řekla eXtra.cz hvězdná oslavenkyně.</p>
      <p>Stejně jako řada dalších umělců i Petra Janů má nyní největší zápřah v celém roce. „Teď je strašný fičák. Ale zaplaťpánbůh. Po Vánocích si odpočinu. Zase poletím s kamarádkou Ivankou na Maledivy. To je za odměnu, když přežiju konec listopadu a prosince. Jsem Štír, tak potřebuju teplo,“ těší se žena, která před osmi lety přišla o lásku svého života, producenta Michala Zelenku (†63), jenž podlehl rakovině.</p>
      <h3>Dárek</h3>
      <p>A jaký nejzvláštnější dárek v životě vůbec obdržela?</p>
      <p>„K narozeninám jsem jednou dostala kokršpaněla. Byl to velmi prazvláštní dárek. <b>Toužila jsem tehdy po štěněti, tak mi to kamarádi splnili. Sama bych se neodhodlala, pořád bych zvažovala pro a proti. Vyřešili to za mě. Přijeli za mnou na chalupu, najednou zhaslo světlo, když se rozsvítilo, na stole byla černá koule s obrovskou mašlí a nápisem Jmenuju se Black a mám tě rád.</b> Je to už dávno. Ale nyní jsem se napevno rozhodla, že na jaře si zase pejska pořídím. Je to úžasný parťák. Už mám u čtyřech kamarádek zařízené i hlídání,“ těší se Petra Janů.</p>
    </article>
  </body>
</html>