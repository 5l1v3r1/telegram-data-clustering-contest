<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/bezpeka/osoblyvyj-status-donbasu-11-dniv-mozhe-pryskoryty-proces-chym-ce-nebezpechno"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T16:30:01+00:00"/>
    <meta property="og:title" content="Особливий статус Донбасу за 11 днів: що може прискорити процес і чим це небезпечно"/>
    <meta property="og:description" content="Спікер розраховує, що парламенту вдасться розробити законопроект про особливий статус Донбасу в стислі терміни – між зустріччю в Нормандському форматі та останнім пленарним засіданням ВР в 2019 році, яке пройде 20 грудня, тобто за 11 календарних днів."/>
  </head>
  <body>
    <article>
      <h1>Особливий статус Донбасу за 11 днів: що може прискорити процес і чим це небезпечно</h1>
      <address><time datetime="2019-11-19T16:30:01+00:00">19 Nov 2019, 16:30</time> by <a rel="author">Євген Дикий</a></address>
      <p>
        <b>Спікер парламенту <a href="https://www.slovoidilo.ua/persony/razumkov-dmytro-oleksandrovych">Дмитро Разумков</a> розраховує, що парламенту вдасться розробити законопроект про особливий статус Донбасу в стислі терміни – між зустріччю в Нормандському форматі та останнім пленарним засіданням ВР у 2019 році, яке пройде 20 грудня, тобто за 11 календарних днів. При цьому інформація, яка з'явилася раніше, про те, що новий закон буде містити положення «формули Штайнмаєра», вже спричинила кілька хвиль багатотисячних протестів в Україні. Експерт Міжнародного інституту демократій Євген Дикий у коментарі «Слово і Діло» пояснив, що такий поспіх навколо ухвалення законопроекту про особливий статус Донбасу не завершиться добром.</b>
      </p>
      <p>На думку експерта, якщо ВР продовжить на рік чинний закон про особливий статус Донбасу, – це буде «лайт-версія».</p>
      <p>«<i>Продовження на рік чинного закону не стане катастрофою. Однак внесення якогось нового документу в такі стислі терміни – всього за 11 днів – матиме, імовірніше, негативні наслідки. По-перше, ні в кого не буде можливості нормально вивчити документ та оцінити реальні ризики. По-друге, велика ймовірність, що новий закон про особливий статус так швидко буде написаний під диктовку Росії</i>», – прокоментував Дикий.</p>
      <p>Євген Дикий застеріг, що ухвалення закону в прискореному режимі за 11 днів може обернутися тим, що документ буде не просто ризикованим в окремих якихось положеннях, а в цілому неприйнятним.</p>
      <p>Експерт підкреслив, що при такому стрімкому просуванні документа суспільство просто позбавлять можливості проаналізувати документ, запропонувати альтернативу. В такому разі є небезпека, що населенню доведеться діяти в такий же авральний спосіб – виходити на вулицю, висловив побоювання Дикий.</p>
      <p>Він не виключив, що реакція суспільства може призвести до того, що всі плани влади будуть зірвані.</p>
      <p>«<i>Можливо, буде сформована рада, щоб зірвати ухвалення закону. Ухвалення такого важливого документа в «турборежимі» однозначно викличе дуже велике суспільне обурення</i>», – прокоментував експерт Міжнародного інституту демократій Євген Дикий.</p>
      <p>Політолог Костянтин Бондаренко висловив іншу думку і нагадав, що згідно з різними соціологічними даними понад 60% населення України хочуть мирного вирішення конфлікту на Донбасі. За його словами, ті, хто виступає за військовий шлях, – в меншості.</p>
      <p>«<i>Якщо ми хочемо жити в демократичному суспільстві, потрібно слухати не вулицю, а народ</i>», – зауважив експерт Кость Бондаренко.</p>
      <p>На думку політолога, в питанні закону про особливий статус свою роль можуть зіграти США.</p>
      <p>Бондаренко звернув увагу, що минулого разу після тривалих суперечок саме візит Вікторії Нуланд підштовхнув ВР проголосувати за закон про особливий статус Донбасу.</p>
      <p>«<i>Депутати фактично проголосували під тиском Вікторії Нуланд. Чи не приїде зараз до України якийсь представник США? Все залежить і від того, чи будуть депутатам у такий спосіб викручувати руки</i>», – зауважив політолог Кость Бондаренко.</p>
      <p>Нагадаємо, термін дії документа закінчується 31 грудня 2019 року.</p>
      <p>Додамо, президент України <a href="https://www.slovoidilo.ua/promise/51891.html">Володимир Зеленський обіцяє зробити все, щоб закінчити війну</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/13/novyna/polityka/zakonoproyektu-pro-osoblyvyj-status-donbasu-ne-isnuye-pryrodi-araxamiya"/>
      </related>
    </article>
  </body>
</html>