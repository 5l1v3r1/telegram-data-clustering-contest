<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_pidpysav_zakon_pro_vilnyy_dostup_gromadyan_do_uzberezhzhya_vodoym_331137.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T16:18:00+00:00"/>
    <meta property="og:title" content="Зеленський підписав закон про вільний доступ громадян до узбережжя водойм"/>
    <meta property="og:description" content="Президент Володимир Зеленський підписав Закон ʺПро внесення змін до деяких законодавчих актів України щодо забезпечення безперешкодного доступу громадян до узбережжя водних об'єктів для загального водокористуванняʺ № 233-ІХ, який Верховна Рада України підтримала 29 жовтня 2019 року, - інформують у прес-службі Глави держави."/>
  </head>
  <body>
    <article>
      <h1>Зеленський підписав закон про вільний доступ громадян до узбережжя водойм</h1>
      <h2>Президент Володимир Зеленський підписав Закон ʺПро внесення змін до деяких законодавчих актів України щодо забезпечення безперешкодного доступу громадян до узбережжя водних об'єктів для загального водокористуванняʺ № 233-ІХ, який Верховна Рада України підтримала 29 жовтня 2019 року, - інформують у прес-службі Глави держави.</h2>
      <address>
        <time datetime="2019-11-19T16:18:00+00:00">19 Nov 2019, 16:18</time>
      </address>
      <p>Закон забороняє обмеження права загального водокористування; забезпечує безперешкодний і безоплатний доступ до узбережжя річок, водойм та островів для загального водокористування і посилює відповідальність за будь-яке обмеження такого доступу.</p>
      <p>Зокрема, згідно з документом, обмеження безперешкодного або безоплатного доступу громадян до узбережжя морів, морських заток, лиманів та островів у внутрішніх морських водах у межах пляжної зони, а також до берегів річок, водойм та островів загального користування, крім передбачених законом випадків, карається штрафом від 200 до 400 неоподатковуваних мінімумів доходів (для громадян) та від 400 до 700 неоподатковуваних мінімумів доходів громадян (для посадових осіб). Повторні дії, вчинені протягом року, караються штрафом від 400 до 700 неоподатковуваних мінімумів доходів (для громадян) і від 700 до 1000 неоподатковуваних мінімумів доходів громадян (для посадових осіб).</p>
      <p>Крім того, згідно з законом, обмеження доступу громадян (зокрема шляхом встановлення огорож або інших конструкцій) до узбережжя водних об’єктів на земельних ділянках прибережних захисних смуг, що перебувають у користуванні юридичних або фізичних осіб, є підставою для припинення права користування такими земельними ділянками за рішенням суду.</p>
      <p>Реалізація норм закону сприятиме посиленню захисту конституційних прав громадян на користування природними об’єктами, забезпеченню безперешкодного доступу громадян до таких об’єктів, звільненню прибережних захисних смуг від наявних огорож або інших конструкцій, що цьому перешкоджають.</p>
      <p>Документ набирає чинності з дня, наступного за днем його опублікування, та вводиться в дію через три місяці з дня набрання ним чинності.</p>
      <p>Нагадаємо, як писало Гал-інфо нещодавно Зеленський підписав закон щодо <a href="https://galinfo.com.ua/news/zelenskyy_pidpysav_zakon_shchodo_audytu_bezpeky_avtomobilnyh_dorig_330684.html">аудиту безпеки автомобільних доріг</a>.</p>
    </article>
  </body>
</html>