<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/naj-izvestnijat-balgarski-trabant-beshe-izlozhen-v-shtabkvartirata-na-nato.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T16:45:00+00:00"/>
    <meta property="og:title" content="Най-известният български трабант беше изложен в щабквартирата на НАТО"/>
    <meta property="og:description" content="Соцвозилото на Соломон Паси е част от арт проект, който е част от отбелязването на 15-ата годишнина от членството на България в НАТО"/>
  </head>
  <body>
    <article>
      <h1>Най-известният български трабант беше изложен в щабквартирата на НАТО</h1>
      <h2>Соцвозилото на Соломон Паси е част от арт проект, който е част от отбелязването на 15-ата годишнина от членството на България в НАТО</h2>
      <address><time datetime="2019-11-19T16:45:00+00:00">19 Nov 2019, 16:45</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/trabant_1574185356-1.mp4"/>
      </figure>
      <p>Реплика на най-известния български трабант, пристигна в Главната квартира на НАТО в Брюксел.</p>
      <p>Соцвозилото на бившия външен министър Соломон Паси ще бъде част от арт проект, който е част от отбелязването на 15-ата годишнина от членството на Република България в НАТО и 70-ата годишнина от създаването на Организацията на Северноатлантическия договор.</p>
      <p>В автомобила са се возили редица високопоставени личности в контекста на приемането на България в НАТО.</p>
      <figure>
        <img src="https://img.bg.sof.cmestatic.com/media/images/640x/Sep2015/2110884529.jpg"/>
      </figure>
      <p>През далечната 1991 г. у нас за първи път пристига генерален секретар на Алианса, като тогава постът се заема от Манфред Вьорнер. Кратката разходка на Манфред Вьорнер и Соломон Паси с трабанта по улиците на София, става сензация за времето си.</p>
      <p>Самото посещение е ясен сигнал за подкрепата за евроатлантическата ни интеграция. През 2004 г. страната ни стана пълноправен член на НАТО.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025070.jpg"/>
        <figcaption>Снимка: btvnovinite.bg</figcaption>
      </figure>
      <p>Експонатът вече е разположен на предвиденото за него място.  Площите на изложението ще бъдат оформени като панорамна градина, в която ще бъдат разположени настоящи и бъдещи предмети, предоставени от държавите членки.</p>
      <p>В изложбата могат да бъдат видени още парчета от кулите близнаци, разрушени по време на терористичните нападения в Ню Йорк на 11 септември 2001 г. и част от Берлинската стена. Целта е да се припомни на посетителите важни моменти от историята на Алианса, включително неговото разширяване на изток.</p>
      <figure>
        <img src="https://img.bg.sof.cmestatic.com/media/images/640x/Nov2010/117628.jpg"/>
      </figure>
      <p>Идеята за поставянето на репликата в Главната квартира е свързана и с прехвърлянето на Алианса в нова и модерна сграда, като част от процеса на модернизация и адаптация към съвременната среда за сигурност.</p>
    </article>
  </body>
</html>