<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/kultura/ypatinga-m-levickio-cinema-turo-viesnia---arianos-grande-ir-michaelo-buble-scenos-partnere-lizzie-ball-1751023/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T16:36:00+00:00"/>
    <meta property="og:title" content="Ypatinga M. Levickio „Cinema“ turo viešnia – Arianos Grande ir Michaelo Buble scenos partnerė Lizzie Ball"/>
    <meta property="og:description" content="Reklama"/>
  </head>
  <body>
    <article>
      <h1>Ypatinga M. Levickio „Cinema“ turo viešnia – Arianos Grande ir Michaelo Buble scenos partnerė Lizzie Ball</h1>
      <address><time datetime="2019-11-19T16:36:00+00:00">19 Nov 2019, 16:36</time> by <a rel="author">ve.lt inf.</a></address>
      <p>Reklama</p>
      <p>
        <b>Nesutramdomo veržlumo bei beribio talento britų smuikininkė ir vokalistė Lizzie Ball šventinį laikotarpį leis Lietuvoje. Su ryškiausiomis muzikos žvaigždėmis koncertavusi prestižinių pasaulio scenų numylėtinė kaip kviestinė viešnia pasirodys akordeonisto Martyno Levickio turo „Cinema“ koncertuose didžiosiose šalies arenose.</b>
      </p>
      <p>„Su Lizzie mus sieja ypatingas ryšys – sutampa mūsų požiūris į muziką ir jos atlikimą, mes abu mėgstame rizikuoti. Lizzie taip pat garsėja savo universalumu – jai paklūsta galybė skirtingų muzikos stilių. Ji talentinga, aistringa ir tuo pačiu romantiška. Šiuo metu Londono įrašų studijose ji įrašinėja labai daug kino filmų muzikos, taigi mano artėjančio koncertų turo tema jai puikiai pažįstama ir artima. Vargu, ar galėjau tikėtis rasti geresnę viešnią savo koncertams. Juolab, kad ją jau spėjo pažinti ir pamilti dalis Lietuvos publikos“, – liaupsių negaili M. Levickis.</p>
      <p>Akordeonistas intriguoja, kad L. Ball šį kartą koncertus praturtins ne tik virtuoziška smuiko griežimo technika, bet ir vokalu. M. Levickio ir L. Ball duetas Lietuvos publiką ketina pamaloninti keletu bendrai atliekamų kūrinių, tarp kurių ir Bradley Cooperio bei Lady Gaga hitas „Shallow“ (kino filmas „Taip gimė žvaigždė“).</p>
      <figure>
        <iframe src="https://www.youtube.com/embed/jLdktvNi7TE" width="640" height="340" data-service="Youtube" scrolling="no"/>
      </figure>
      <p>„Ji uždega salėje ugnį vien savo solo“, – rašė JAV dienraštis „San Francisco Chronicle“. Tuo keletą kartų jau turėjo progos įsitikinti Lietuvos sostinės publika. Koncertuose Vilniuje L. Ball pasirodė kartu su M. Levickio vadovaujamu Vilniaus miesto ansambliu „Mikroorkéstra“. Paskutinis jos pasirodymas Šv. Kotrynos bažnyčioje vyko dar spalį, tačiau moteris džiaugiasi netrukus galėsianti įgyvendinti dar vieną projektą drauge su sostinės talentais, o taip pat nekantrauja grįžti į Lietuvą ir kaip kviestinė žvaigždė dalyvauti vieno ryškiausių akordeonistų koncertuose.</p>
      <p>Apie ypatingą L. Ball talentą ir pripažinimą byloja ir jos sėkmingi turai JAV bei Europoje, ir ilgas muzikos megažvaigždžių, su kuriomis teko dirbti, sąrašas. Pirmuoju smuiku L. Ball griežia Arianos Grande ir Hugh Jackmano koncertiniuose turuose, neseniai Olandijoje pasirodė kartu su Michaelu Buble. Ji ne tik koncertavo su britų superžvaigžde smuikininku Nigelu Kennedy, bet ir 8 metus vadovavo jo orkestrui „Orchestra of Life“. Lizzie dirbo su legendiniais Jeffu Becku („The Yardbirds“ gitaristas) ir Brianu Wilsono („The Beach Boys“ įkūrėjas), koncertavo su Davido Bowie pirmtaku vadinamu Bryanu Ferry.</p>
      <p>Reklama</p>
      <p>Britų dienraštis „Daily Mail“ pernai atlikėją įtraukė į prestižinį labiausiai įkvepiančių 2018 metų moterų sąrašą. Derbio universitetas (D. Britanija) smuikininkei suteikė garbės magistro laipsnį už jos atsidavimą ir indėlį į klasikinės muzikos lobyną. Sėkmė lydi ir jos projektą „Classical Kicks“ – unikalius, energingus, naujos jėgos klasikinei muzikai įpučiančius šou, kurie vyksta „Ronnie Scotts“ džiazo klube, Londone.</p>
      <p>Atlikėjos biografijoje daugybė išskirtinių pasirodymų svarbiausiose pasaulio scenose: nuo pagrindinės žvaigždės statuso Erico Claptono festivalyje „Crossroads“ Niujorko „Madison Square Garden“ iki nepamirštamo istorinio pasirodymo su Palestinos orkestru, 2013 m. „BBC Proms“ festivalyje „Royal Albert Hall“, Londone.</p>
      <p>Beje, turo „Cinema“ organizatoriai turi gerų žinių M. Levickio gerbėjams Kaune. Nors bilietai sparčiai tirpsta į visus turo koncertus, dėl ypač didelio susidomėjimo koncertu laikinojoje sostinėje, Kauno „Žalgirio“ arenoje perbraižytas renginio salės planas. Kad kuo daugiau kino muzikos ir akordeono skambesio mylėtojų galėtų mėgautis M. Levickio koncertu, buvo sumažinti užkulisiai ir toliau pastumta scena. Taip sukurta galimybė atidaryti keletą papildomų sektorių.</p>
      <p>Didysis žiemos koncertinis turas „Cinema“, kurio metu skambės gražiausi garso takeliai iš kultinių kino filmų, prasidės gruodžio 20 d. Šiaulių arenoje, gruodžio 22 d. atlikėjai pasirodymą surengs Kauno „Žalgirio“ arenoje, gruodžio 28 d. – Klaipėdos „Švyturio“ arenoje, gruodžio 29 d. – Panevėžio „Cido“ arenoje, o paskutinis turo akordas nuskambės 2020 m. sausio 5 d. Vilniaus „Siemens“ arenoje.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/muzika/martynas-levickis-praskleide-classic-live-show-uzdanga-pasirodymui-ruosiasi-ir-kaskadininkai/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/magiskas-martyno-levickio-classic-live-show---didziosiose-lietuvos-arenose/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/martynas-levickis---lyg-pries-desimtmeti-tik-rimtesnis-amplua/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/akordeono-garsai-zadins-muzika-sirdyse/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/sventosios-vakarai-spalvinami-romantiskos-piotro-caikovskio-muzikos-garsais/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/kintu-muzikos-festivalio-scenoje---akordeono-zvaigzde/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/martynas-levickis-koncertuos-prestizineje-londono-saleje/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kulturos-naujienos/martynas-levickis-grodamas-atiduodu-daugiau-nei-turiu-ir-del-to-visiskai-nesigailiu/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>