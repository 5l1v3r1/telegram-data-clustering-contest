<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/video-bagno-fossato-1.4895699"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T16:13:56+00:00"/>
    <meta property="og:title" content="Forlimpopoli, il video del bagno nel fossato a novembre fa il giro del mondo"/>
    <meta property="og:description" content="Le imprese di Alessandro Pasini and friends in perfetto stile anni Sessanta"/>
  </head>
  <body>
    <article>
      <h1>Forlimpopoli, il video del bagno nel fossato a novembre fa il giro del mondo</h1>
      <h2>Le imprese di Alessandro Pasini and friends in perfetto stile anni Sessanta</h2>
      <address><time datetime="2019-11-19T16:13:56+00:00">19 Nov 2019, 16:13</time> by <a rel="author">MATTEO BONDI</a></address>
      <figure>
        <video src="https://vr-media.storage.googleapis.com/video/cre_80/encoded/3fbd289a-51cf-4876-94ff-0cd7131605b3.mp4"/>
        <figcaption>Forlimpopoli, il video della goliardata&amp;pub_custom_params=department=forlì</figcaption>
      </figure>
      <p>Forlimpopoli (Forlì-Cesena), 19 novembre 2019 - Il tuffo aveva anche stile, le bracciate invece servivano solo a muovere acqua; di più non si poteva chiedere nei 20 centimetri di acqua che ricoprivano <b>il fondo del <a href="https://www.ilrestodelcarlino.it/forl%C3%AC/cronaca/video/bagno-goliardata-1.4896076">fossato della rocca (video)</a> </b>di Forlimpopoli, domenica scorsa dopo le abbondanti piogge del fine settimana; ma tanto è bastato al presidente dell’associazione cultural goliardica <b>E Goz</b>, <b>Alessandro Pasini</b>, per mettersi un bel costume da bagnino di riviera anni ‘60, cimentarsi in un tuffo e provare qualche bracciata da fermo. Armato di <b>canotto arancione </b>e accompagnato da un altro appartenente alla stessa associazione, Paolo 'Palota' Turci, che reggeva <b>un ombrellone </b>e mo’ di ombrellina, Pasini ha poi galleggiato per un po’ sull’acqua del fossato.</p>
      <p>Il video, che ha immortalato la goliardica impresa, sta imperversando sul web con oltre 30.000 visualizzazioni in poco meno di 24 ore e condivisioni che hanno <b>raggiunto l’Australia</b>, Taiwan e gli Stati Uniti d’America. A detta dello stesso presidente Pasini, la motivazione che è stata dietro all’impresa è “perché il mondo <b>ha bisogno di eroi</b>”.</p>
      <p>L’associazione non è nuova ad eventi goliardici: da anni partecipa alla festa Artusiana con uno stand dove è possibile assaggiare salumi romagnoli, partecipare al concorso <b>Miss Ascella Furibonda</b>, mentre bisogna stare attenti alla mano morta dei camerieri; lo scorso anno invece il team partecipò alla ‘Red Bull Soapbox Race’ di Roma guidando un <b>lettino da spiaggia con ruote</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/forl%C3%AC/cronaca/video/bagno-goliardata-1.4896076"/>
      </related>
    </article>
  </body>
</html>