<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-eight-people-get-life-imprisonment-in-bihar-for-mob-lynching-of-a-youth-on-charges-of-theft-2858445.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T16:20:47+00:00"/>
    <meta property="og:title" content="बिहार: मॉब लिंचिंग में आठ को उम्रकैद, चोरी के आरोप में युवक को पीटकर मार डाला था"/>
    <meta property="og:description" content="अपर जिला एवं सत्र न्यायाधीश (प्रथम) विनोद कुमार तिवारी ने मंगलवार को शाहकुंड थाने के रसुल्ला गांव में हुई मॉब लिंचिंग में आठ आरोपियों को हत्या के मामले में उम्रकैद की सजा सुनाई। साथ ही अभियुक्तों को..."/>
  </head>
  <body>
    <article>
      <h1>बिहार: मॉब लिंचिंग में आठ को उम्रकैद, चोरी के आरोप में युवक को पीटकर मार डाला था</h1>
      <address><time datetime="2019-11-19T16:20:47+00:00">19 Nov 2019, 16:20</time> by <a rel="author">वरीय संवाददाता।,भागलपुर।</a></address>
      <p>अपर जिला एवं सत्र न्यायाधीश (प्रथम) विनोद कुमार तिवारी ने मंगलवार को शाहकुंड थाने के रसुल्ला गांव में हुई मॉब लिंचिंग में आठ आरोपियों को हत्या के मामले में उम्रकैद की सजा सुनाई। साथ ही अभियुक्तों को 25-25 हजार रुपए का जुर्माना भी लगाया। जुर्माना नहीं देने पर तीन माह की अतिरिक्त सजा काटनी पड़ेगी। </p>
      <p>शाहकुंड थाना क्षेत्र के रसुल्ला गांव में छह जनवरी, 2017 की सुबह चोरी के आरोप में उमेश मंडल के पुत्र नंदकिशोर मंडल (18) को पीट-पीटकर अधमरा कर बागीचे में फेंक दिया गया था। गंभीर स्थिति में नंदकिशोर को शाहकुंड स्थित प्राथमिक स्वास्थ्य केन्द्र में भर्ती कराया गया था लेकिन हालत गंभीर देख डॉक्टर ने मेडिकल कॉलेज अस्पताल रेफर किया था। इलाज के दौरान दिन के करीब 11 बजे नंदकिशोर ने दम तोड़ दिया था। </p>
      <p>इस मामले में नंदकिशोर के पिता उमेश मंडल के बयान पर आठ लोग चन्द्रशेखर मंडल, गणेश मंडल, सुनील मंडल, मृत्युंजय मंडल, पंकज मंडल, फुचुल मंडल, दीपक मंडल और कार्तिक मंडल को आरोपी बनाया गया था। पुलिस जांच में सभी आरोपियों को दोषी पाकर 22 फरवरी, 2017 को कोर्ट में चार्जशीट दाखिल की गयी। दर्ज रिपोर्ट के अनुसार घटना की सुबह करीब तीन बजे नंदकिशोर को पढ़ने के लिए जगाने गए तो वह बिस्तर पर नहीं था।</p>
      <h3>Read Also: <a href="https://www.livehindustan.com/career/story-bihar-board-exam-2020-schedule-see-the-full-schedule-of-annual-secondary-exam-here-2856199.html">बिहार बोर्ड परीक्षा 2020 कार्यक्रम : यहां देखें वार्षिक माध्यमिक परीक्षा का पूरा शेड्यूल</a></h3>
      <p>घर के बाहर खोजबीन की गई। इसी दौरान चन्द्रशेखर मंडल के घर की ओर से शोर सुनाई पड़ा। बेटा श्यामसुंदर मंडल के साथ मौके पर पहुंचे तो वहां पर आरोपियों द्वारा बेटे को डंडे से पीटा जा रहा था। घटना का कारण है कि पंचायत चुनाव को लेकर आरोपियों से विवाद चल रहा था। इसी रंजिश के कारण बेटे को घर से बुलाकर हत्या कर दी गई।<br/> <br/>कोर्ट ने दोनों पक्षों की सुनवाई के बाद सभी आरोपियों को भीड़ द्वारा हत्या करने का दोषी पाया। बचाव पक्ष की ओर से अधिवक्ता उत्तम कुमार पांडे ने कोर्ट से प्रथम अपराध को देखते हुए राहत देने की मांग की लेकिन सरकार की ओर से अपर लोक अभियोजक काशीनाथ मिश्रा ने पीट-पीटकर हत्या करने के मामले में ज्यादा से ज्यादा सजा देने की मांग की। कोर्ट ने उम्रकैद के साथ धारा 148 में एक-एक साल की सजा सुनाई।</p>
      <p>
        <b>Read Also: <a href="https://www.livehindustan.com/business/story-due-to-wedding-season-gold-and-silver-rate-increase-today-2857745.html">शादियों में डिमांड बढ़ने से महंगा हुआ सोना-चांदी, जानें मंगलवार को क्या रहा Gold रेट</a></b>
      </p>
      <p><b>स्पीडी ट्रायल के तहत हुई सुनवाई</b><br/>जिला कोर्ट से आरोपियों का जमानत खारिज होने के बाद हाईकोर्ट में अपील की गई थी। हाईकोर्ट ने अपील खारिज कर निचली अदालत को जल्द से जल्द ट्रायल पूरा कराने का आदेश दिया था। कोर्ट में सुनवाई के दौरान नौ लोगों ने गवाही दी और गवाहों ने घटना का समर्थन नहीं किया। बचाव पक्ष के अधिवक्ता ने कहा कि कोर्ट के फैसले के खिलाफ हाईकोर्ट में अपील की जाएगी। </p>
      <p><b>सुरक्षा के पुख्ता इंतजाम</b><br/>कोर्ट में फैसले को लेकर सुरक्षा के पुख्ता इंतजाम किये गये थे। आरोपी पक्ष से काफी संख्या में पुरुष और महिला फैसला सुनने आए थे। हंगामा रोकने के लिए महिला पुलिस की भी तैनाती की गई थी। कोर्ट से सजा सुनाए जाने के बाद महिलाएं कुछ बोलना चाह रही थी लेकिन वकीलों ने रोक दिया। कहा कोर्ट के फैसले का सम्मान करना चाहिए। न्याय का दरवाजा अभी बंद नहीं हुआ है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
      <p> </p>
    </article>
  </body>
</html>