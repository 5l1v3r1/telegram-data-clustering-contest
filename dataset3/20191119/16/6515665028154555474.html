<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3360851/nislije-nasle-torbicu-biznismena-punu-para-novac-vratili-vlasniku-a-evo-kako-im-se-oduzio-nisu-ocekivali"/>
    <meta property="og:site_name" content="kurir.rs"/>
    <meta property="article:published_time" content="2019-11-19T16:24:00+00:00"/>
    <meta property="og:title" content="NIŠLIJE NAŠLE TORBICU BIZNISMENA PUNU PARA: Novac vratili vlasniku, a evo kako im se odužio! NISU OČEKIVALI"/>
    <meta property="og:description" content="Nišlija Radiša Janićijević (56) i njegov prijatelj Vladimir Manitašević (31) su u nedelju na keju Nišave na Bulevaru Nemanjića pronašli torbicu punu novca koju je zaboravio jedan lokalni biznismen.Ne dvoumeći se ni trenutka, odneli su je u Policijsku stanicu ..."/>
  </head>
  <body>
    <article>
      <h6 class="kicker">nisu ni slutili koliko novca ima</h6>
      <h1>NIŠLIJE NAŠLE TORBICU BIZNISMENA PUNU PARA: Novac vratili vlasniku, a evo kako im se odužio! NISU OČEKIVALI</h1>
      <address>
        <time datetime="2019-11-19T16:24:00+00:00">19 Nov 2019, 16:24</time>
      </address>
      <p>Nišlija Radiša Janićijević (56) i njegov prijatelj Vladimir Manitašević (31) su u nedelju na keju Nišave na Bulevaru Nemanjića pronašli torbicu punu novca koju je zaboravio jedan lokalni biznismen.</p>
      <p>Ne dvoumeći se ni trenutka, odneli su je u Policijsku stanicu Medijana, pa je torbica vraćena vlasniku koji je potvrdio da je u njoj bilo 47.000 dinara, 730 evra i 30 leva. On je poštene nalazače nagradio sa po 50 evra.</p>
      <p>Radiša kaže da je primetio da je torbica puna, ali da nije znao koliko je u njoj para jer nije želeo da bude osumnjičen da je nešto iz nje uzeo.</p>
      <p>- Sa Vladimirom sam krenuo na kej u nameri da malo vežbamo jer su tamo postavljene trenažne sprave. Videvši torbicu kako visi sa jedne od sprava najpre sam pomislio da pripada nekom od ljudi koji su tamo bili. Međutim, ni nakon pola sata niko je nije uzimao pa sam shvatio da je vlasnik zaboravio. Pozvao sam Vladimira da mi bude svedok i otvorio torbicu, video sam da je puna bankovnih kartica koverti sa novcem. Odmah smo otišli u policiju, priznajem da sam se bojao da neko pre nas nije nešto uzeo pa da mi ispadnemo lopovi. Nismo daleko odmakli od stanice kada nas je policija pozvala da se vratimo jer su pronašli vlasnika novca. On je bio beskrajno zahvalan, ne samo zbog novca nego zbog kartica i dokumentacije. Rekao je da bi izgubio pola godine dok bi izvadio nova dokumenta – priča pošteni nalazač.</p>
      <p>Kaže da mu je drago zbog novčane nagrade, ali ističe da se ne bi bunio ni da ništa nije dobio.</p>
      <p>- Vaspitan sam da budem pošten čovek, moja je majka uvek govorila: Sve se može oprati osim prljavog obraza. Tako sam i ja moju decu vaspitavao, tuđe nikom nije dobro donelo – ističe Radiša.</p>
      <p>I njegov prijatelj Vladimir potvrđuje da je novac rado vratio vlasniku.</p>
      <p>- Nije mi prvi put da nađem novac ali nikad ovakvu sumu. Nikad ništa tuđe nisam uzeo, pa sam i sad isto postupio. Posebno mi je drago bilo što sam saznao da je vlasnik torbice čovek koga znam, sa kojim sam igrao tenis. Srećan sam što sam ga poštedeo ne samo gubitka para nego mnogo većih muka koje bi ga čekale da nije pronašao kartice i dokumenta – zaključuje Manitašević.</p>
      <p>
        <b>(Kurir.rs/Telegraf)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/srbija/3360791/pocast-za-zemljaka-pokojni-pevac-tose-proeski-dobija-ulicu-u-jabuci-kod-panceva"/>
        <a href="https://www.kurir.rs/vesti/srbija/3360541/zagledaju-mu-preko-plota-u-dvoriste-i-cude-se-sta-se-to-zuti-kod-caneta-i-zasto-ovaj-plod-ne-valja-poklanjati-foto"/>
        <a href="https://www.kurir.rs/vesti/srbija/3360113/21-srce-na-asfaltu-u-prokuplju-osvanula-izjava-ljubavi-na-putu-do-fabrike-svi-se-pitaju-kome-je-upucena-foto"/>
        <a href="https://www.kurir.rs/vesti/srbija/3359185/rade-kao-veliki-domacini-i-nista-im-nije-tesko-milos-11-i-stefan-9-na-ravne-casti-dele-poslove-po-imanju-od-malih-nogu-hrane-telad-a-evo-cime-zele-da-se-bave-kada-porastu-foto"/>
      </related>
    </article>
  </body>
</html>