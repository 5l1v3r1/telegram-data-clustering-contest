<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/firmy/krachuju-grecke-aerolinky-ktore-lietali-aj-do-bratislavy.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T16:00:00+00:00"/>
    <meta property="og:title" content="Lietala aj do Bratislavy. Teraz spoločnosti Astra Airlines hrozí zánik"/>
    <meta property="og:description" content="Aerolíniám pozastavili platnosť licencie a zrušili jej aj možnosť predávať letenky"/>
  </head>
  <body>
    <article>
      <h1>Lietala aj do Bratislavy. Teraz spoločnosti Astra Airlines hrozí zánik</h1>
      <address><time datetime="2019-11-19T16:00:00+00:00">19 Nov 2019, 16:00</time> by <a rel="author">Ján Blažej</a></address>
      <p>
        <b>Najneskôr do tohto piatku mali grécke regionálne aerolínie Astra Airlines zo Solúnu oznámiť veriteľom, ako vyriešia svoje dlžoby. Zatiaľ sa pokúšajú o finančnú reštrukturalizáciu po tom, ako jej bola pozastavená platnosť licencie. Spoločnosť prevádzkovala aj charterové lety do Bratislavy. Počas Vianoc a na Nový rok privážala aj gréckych dovolenkárov a školské výlety na Slovensko, do Rakúska a Česka.</b>
      </p>
      <p>Spoločnosť vznikla v roku 2008 a po tom, čo sa musela z ekonomických príčin zbaviť troch väčších Airbusov a Boeingov, jej zostali iba tri turbovrtuľové a jedno menšie prúdové lietadlo s kapacitou pre 48 až 115 cestujúcich. Boli to už 27 až 30 ročné oldtimery.</p>
      <p>Dopravcu neuchránili ani finančné injekcie gréckej vlády, ktorá dotovala časť letov vo verejnom záujme z Atén a Solúna na menšie grécke ostrovy.</p>
      <related>
        <a href="https://www.etrend.sk/ekonomika/sef-wizz-air-biznis-triedu-treba-zakazat-je-to-archaicky-prezitok.html"/>
        <a href="https://www.etrend.sk/firmy/odstartovala-era-leteckej-taxi-pre-obycajnych-ludi-zatial-stoji-200-eur-a-trva-osem-minut.html"/>
      </related>
      <p>Po zániku Astra Airlines bude mať Grécko ešte päť aerolínií pre pravidelné linky a 11 menších aerolínií pre chartery a VIP lety. V krajine, ktorá má 78 letísk do značnej miery na ostrovoch, je letecká doprava rizikovým biznisom. Od roku 2000 tam zaniklo už 38 dopravcov, pričom iba časť z nich fúzovala so silnejšími spoločnosťami alebo zmenila názov.</p>
      <p>Hoci objem leteckej dopravy výrazne rastie, tento rok ukončilo vo svete činnosť už sedemnásť rôznych aerolínií, toľko, ako vlani za celý rok. Príčinou boli finančné problémy, do značnej miery spôsobené tlakom na znižovania cien dopravy s čase, keď ceny paliva rastú.</p>
      <p>Kuriózny bankrot oznámili tento mesiac v Kanade. Ultralowcost Jetlines skrachoval ešte skôr, než vôbec začal lietať, lebo na dva airbusy nemal peniaze. Investori si podporu tejto rodiacej sa leteckej spoločnosti na poslednú chvíľu rozmysleli.</p>
    </article>
  </body>
</html>