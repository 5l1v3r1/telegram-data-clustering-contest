<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/vyborny-rezignuje-na-post-sefa-kdu-csl-konci-z-rodinnych-duvodu.A191119_164945_ln_domov_vag"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T16:49:00+00:00"/>
    <meta property="og:title" content="Výborný z rodinných důvodů rezignuje na post šéfa KDU-ČSL. Poslancem zatím zůstává"/>
    <meta property="og:description" content="Marek Výborný rezignuje na funkci předsedy KDU-ČSL k termínu mimořádného sjezdu strany, který by se měl uskutečnit 25. ledna. Poslanecký mandát si prozatím chce ponechat, nevylučuje ale pozdější odchod. V úterý to oznámil na tiskové konferenci. Výborný se rozhodl skončit v čele strany z rodinných důvodů, na konci září mu náhle zemřela manželka na srdeční selhání. Výborný má tři děti, v úterý zdůraznil, že rodič je víc než politik."/>
  </head>
  <body>
    <article>
      <h1>Výborný z rodinných důvodů rezignuje na post šéfa KDU-ČSL. Poslancem zatím zůstává</h1>
      <address>
        <time datetime="2019-11-19T16:49:00+00:00">19 Nov 2019, 16:49</time>
      </address>
      <p>
        <mark>Praha</mark>
        <b> Marek Výborný rezignuje na funkci předsedy KDU-ČSL k termínu mimořádného sjezdu strany, který by se měl uskutečnit 25. ledna. Poslanecký mandát si prozatím chce ponechat, nevylučuje ale pozdější odchod. V úterý to oznámil na tiskové konferenci. Výborný se rozhodl skončit v čele strany z rodinných důvodů, na konci září mu náhle zemřela manželka na srdeční selhání. Výborný má tři děti, v úterý zdůraznil, že rodič je víc než politik.</b>
      </p>
      <p>Výborný  své rozhodnutí projednal s předsednictvem i celostátním výborem strany. Svolání mimořádného sjezdu musí ještě potvrdit celostátní konference KDU-ČSL, která se uskuteční v prosinci. Celostátní výbor v úterý Výbornému poděkoval za jeho činnost ve vedení strany. „Věřte, že to pro mě není jednoduchá situace, ale zcela upřímně, i ten nejlepší manažer by si vylámal zuby na úkolu být na plný úvazek tátou tří malých dětí a zároveň odpovědným předsedou parlamentní strany,“ zdůraznil Výborný.</p>
      <related>
        <a href="https://www.lidovky.cz/lide/predsedovi-lidovcu-vybornemu-nahle-zemrela-manzelka-marketa-vychovavali-spolu-tri-deti.A190930_152629_lide_vag"/>
      </related>
      <p>K tomu, kdo by ho mohl v čele lidovců nahradit, se Výborný nechtěl vyjadřovat, nehodlá dávat straníkům žádná doporučení. První místopředsedkyně KDU-ČSL Šárka Jelínková nechtěla mluvit o tom, zda bude o vrcholnou stranickou funkci usilovat. Podle ní je informace o Výborného odchodu příliš čerstvá na podobné úvahy.</p>
      <figure>
        <iframe data-src="https://twitter.com/MarekVyborny/status/1196819474470580224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Odchod Výborného z čela KDU-ČSL některé politiky mrzí, věří ale, že později se do vysoké politiky vrátí. Pochopení pro Výborného rozhodnutí vyjádřili například šéf sociální demokracie Jan Hamáček, předseda komunistů Vojtěch Filip nebo šéf Svobody a přímé demokracie (SPD) Tomio Okamura. „Diskutoval jsem s ním rád a často, i přes dílčí rozdíly vždy přímo a férově,“ uvedl předseda Starostů a nezávislých (STAN) Vít Rakušan.</p>
      <p>V návrat Výborného do vysoké politiky doufá třeba lidovecký europoslanec Tomáš Zdechovský nebo předseda TOP 09 Jiří Pospíšil, který ho označil za solidního a slušného člověka, který drží slovo.</p>
      <p>Poslanecký mandát si Výborný zatím chce ponechat. „Nezastírám, že i to je práce na víc než plný úvazek, ale udělám maximum, abych dokázal tuto práci, tuto službu skloubit s tím být tátou tří dětí na plný úvazek,“ řekl. Nevyloučil však, že by rozhodnutí o setrvání ve Sněmovně mohl během nadcházejících měsíců změnit.</p>
      <p>Na březnovém sjezdu, kde byl Výborný do čela strany zvolen, o post předsedy strany usiloval také dosavadní místopředseda Marian Jurečka a předseda poslaneckého klubu Jan Bartošek. Přímo na sjezdu přijal nominaci člen středočeského krajského výboru KDU-ČSL Jaroslav Vlach. Kandidaturu naopak odmítl například hejtman Zlínského kraje a senátor Jiří Čunek s odkazem na to, že má v kraji hodně práce.</p>
      <p>Pokud si lidovci do čela zvolí někoho jiného než svého poslance, ztratí ve Sněmovně jednoho z řečníků s přednostním právem, které mají předsedové stran a poslaneckých klubů. Společně s Výborným má nyní přednostní právo šéf klubu Bartošek.</p>
      <p>Výborný v čele strany nahradil po více než osmi letech Pavla Bělobrádka. Do Sněmovny se dostal v roce 2017 jako poslanec za Pardubický kraj. KDU-ČSL se v současnosti podle různých výzkumů volebních preferencí nejčastěji pohybuje lehce nad pětiprocentní hranicí nutnou pro vstup do Sněmovny.</p>
      <blockquote><b>Profil Marka Výborného (43)<br/></b><b>Datum a místo narození:</b> 10. července 1976, Heřmanův Městec<br/><b>Vzdělání:</b> vystudoval historii a teologii na Univerzitě Palackého v Olomouci<br/><b>Současné funkce:</b> předseda KDU-ČSL (od března 2019), poslanec (od 2017), zastupitel města Heřmanův Městec (od 2006)<br/><b>Kariéra:</b> po vysoké škole začal učit na gymnáziu v Pardubicích, především dějepis, základy společenských věd a latinu, v letech 2012 až 2018 byl ředitelem pardubického gymnázia Mozartova<br/><b>Působení v politice:</b> od roku 2005 je členem KDU-ČSL, o rok později byl v komunálních volbách poprvé zvolen zastupitelem Heřmanova Městce, kde byl po dvě volební období radním; v roce 2012 byl díky preferenčním hlasům zvolen zastupitelem Pardubického kraje, z funkce odstoupil, protože krátce poté se stal ředitelem gymnázia a ze zákona nemohl být zastupitelem a ředitelem zároveň; ve Sněmovně působí v ústavně-právním a mandátovém a imunitním výboru; je mimo jiné předsedou podvýboru pro problematiku exekucí, insolvencí a oddlužení, členem podvýborů pro regionální školství, pro mládež a volnočasové aktivity, pro ochranu spotřebitele a pro kulturu; je členem Stálé komise pro Ústavu České republiky; letos v březnu se stal předsedou strany, když ve druhém kole jasně porazil dosavadního prvního místopředsedu Mariana Jurečku<br/><b>Rodina:</b> vdovec, jeho manželka Markéta (klavíristka a učitelka hudby) zemřela nečekaně koncem září na srdeční selhání, bylo jí 45 let; má tři děti ve věku od deseti do 16 let - dcery Amálii a Michaelu a nejmladšího syna Vendelína<br/><b>Ostatní:<br/></b>   •  Strana pod jeho vedením nedávno ve Sněmovně předložila návrh změny volebního zákona, která by měla srovnat váhu všech odevzdaných hlasů. Výborný novinářům řekl, že KDU-ČSL usiluje také o úplné zrušení systému, podle kterého se zvyšuje o pět procentních bodů kvorum pro strany kandidující v koalici za každou, která se do společné kandidátky zapojí.<br/>   •  Letos v září Výborný komentoval rozhodnutí žalobce zastavit stíhání premiéra Andrej Babiše (ANO) v kauze Čapí hnízdo slovy, že i pokud bylo Babišovo počínání v souladu s právem, nebylo určitě v souladu s etickými principy. Během léta také Marek Výborný opakovaně kritizoval počínání prezidenta Miloše Zemana kolem výměny ministra kultury.<br/>   •  Necelé dva měsíce po zvolení Výborného do čela strany se konaly volby do Evropského parlamentu, lidovci v nich dostali 7,24 procenta, což bylo zhruba o čtvrtinu méně než v roce 2014. Získali dva europoslance, o jednoho méně než před pěti lety.<br/>   •  Jeho otcem je někdejší výrazný lidovecký politik, ministr obrany z let 1996 až 1998 a bývalý soudce Ústavního soudu (2003 až 2013) Miloslav Výborný, který v současnosti působí jako soudce Nejvyššího správního soudu. Výborný senior, který u NSS skončí letos v prosinci, byl v minulosti také místopředsedou KDU-ČSL (2001 až 2003).<br/>   •  Marek Výborný je trenérem basketbalu, skautem, působí ve vedení pěveckého sboru a je členem České křesťanské akademie.</blockquote>
    </article>
  </body>
</html>