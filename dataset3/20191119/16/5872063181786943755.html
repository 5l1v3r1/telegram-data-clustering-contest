<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/politismos/1560772/adeti-to-neo-vivlio-tis-marias-prinari-karkavatsaki-sta-vivliopoleia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T16:48:00+00:00"/>
    <meta property="og:title" content="«Αντέτι» το νέο βιβλίο της Μαρίας Πρινάρη - Καρκαβατσάκη στα βιβλιοπωλεία"/>
    <meta property="og:description" content="«Αντέτι» είναι ο τίτλος του νέου πολυαναμενόμενου μυθιστορήματος της Μαρίας Πρινάρη – Καρκαβατσάκη, που βασίζεται σε αληθινές ιστορίες"/>
  </head>
  <body>
    <article>
      <h1>«Αντέτι» το νέο βιβλίο της Μαρίας Πρινάρη - Καρκαβατσάκη στα βιβλιοπωλεία</h1>
      <h2>Από της Εκδόσεις «Πνοή»</h2>
      <address>
        <time datetime="2019-11-19T16:48:00+00:00">19 Nov 2019, 16:48</time>
      </address>
      <p>
        <b>«Αντέτι» είναι ο τίτλος του νέου πολυαναμενόμενου μυθιστορήματος της Μαρίας Πρινάρη – Καρκαβατσάκη, που βασίζεται σε αληθινές ιστορίες</b>
      </p>
      <p>Έτοιμο να «κερδίσει» τους αναγνώστες το τελευταίο της βιβλίο της Μαρίας Πρινάρη - Καρκαβατσάκη, με τίτλο «Αντέτι»! Μία ιστορία γεμάτη συναρπαστικές ανατροπές με τις ζωές των ηρώων να σημαδεύονται από διάφορα κοινωνικά, αλλά και ιστορικά γεγονότα.</p>
      <p>Το μυθιστόρημα «Αντέτι» είναι βασισμένο σε αληθινά γεγονότα και προκαλεί στον αναγνώστη έντονα συναισθήματα. Άλλοτε θυμό κι άλλοτε τον παρασέρνει να ταυτιστεί απόλυτα με τον ήρωα και να μοιραστεί τα συναισθήματα του.</p>
      <p>Ένα βιβλίο που το διακρίνει το έντονο συναίσθημα και ο ρεαλισμός. Πρόκειται για το τρίτο βιβλίο της συγγραφέας «Η αγάπη ποτέ δεν έσβησε», ήταν το πρώτο, που εκδόθηκε το 2015 και κυκλοφορεί από τις εκδόσεις Μιχάλη Σιδέρη. Από τις εκδόσεις «Πνοή» κυκλοφορούν τα μυθιστορήματά της «Πουλί θα κάμω τη χαρά» και «Αντέτι».</p>
      <p>Οι εκδόσεις «Πνοή» διοργανώνουν εκδήλωση για την παρουσίαση του μυθιστορήματος στην ταβέρνα «Πλαγιά» στο Μάραθος του Δήμου Μαλεβιζλίου, το Σάββατο 23 Νοεμβρίου και ώρα 118:30.</p>
      <p>Για το βιβλίο και τη συγγραφέα θα μιλήσουν: Εύα Νάτση, blogger - διαχειρίστρια (Βιβλίο της παρέας).</p>
      <p>Κάκια Ξύδη, εκδότρια - συγγραφέας</p>
      <p>Γιώργος Κιαγιάς (Σταματογιώργης), αξιωματικός ε.α. Εμπορικού Ναυτικού, αποσπάσματα θα διαβάσει ο μαντιναδολόγος - [ποιητής Γιώργης Καράτζης.</p>
      <p>
        <b>Λίγα λόγια για το βιβλίο</b>
      </p>
      <p>«Η Αφροδίτη χαμογέλασε πικρά. Βλαστήμησε τις αντεκδικήσεις, το αντέτι, τους γραπτούς νόμους - που μερικές φορές αποδεικνύονται ανίσχυροι για να διορθώσουν καταστάσεις– και τους άγραφους που τους υποκαθιστούσαν. Τους “μεσίτες” που αναλάμβαναν να τους εφαρμόσουν και τους “σασμούς” που έσαζαν κάποια πράγματα μα χαλούσαν άλλα».</p>
      <p>Μια ιστορία που ξεκινά πριν από έναν αιώνα στην Κρήτη και καταλήγει στην Αθήνα του σήμερα ακολουθώντας τις ζωές των ανθρώπων τριών γενεών. Ζωές που η πορεία τους καθορίστηκε από το «αντέτι» και την πίστη τους στο εθιμικό δίκαιο.</p>
      <p>Στον τόπο του γενναίου αλλά και του παραλόγου κάποιες φορές, όπου ο άντρας πιστεύει πως την εκδίκηση πρέπει να την παίρνει ο ίδιος με τη χέρα του, ο σασμός σάζει και σώζει καταστάσεις εμποδίζοντάς τες να εξελιχθούν σε βεντέτα.</p>
      <p>Αν και ο σασμός είναι η ιδανική λύση, το τίμημα που καλούνται να πληρώσουν οι ήρωες της ιστορίας, ο Σήφης, η Κατερίνα, η Αφροδίτη, ο Αντρέας, ο Απόστολος, η Ρηνιώ, ο Μανούσος και η Ανέζα, είναι ο εκτοπισμός, η θυσία της αγάπης, ο συμβιβασμός.</p>
      <p>Οι ιστορίες τους συναρπαστικές και γεμάτες ανατροπές. Οι ζωές τους που σημαδεύονται από διάφορα κοινωνικά αλλά και ιστορικά γεγονότα, άλλοτε μας προκαλούν θυμό κι άλλοτε μας παρασέρνουν να γίνουμε ένα μαζί τους και να μοιραστούμε τα συναισθήματά τους.</p>
      <p>«Είναι όλα αυτά που έχεις καταχωνιάσει μέσα σου, αυτά που ενώ έχεις δίκιο αναγκάζεσαι να ζητάς συγγνώμη, είναι αυτές οι κραυγές που ουρλιάζουν μέσα σου, αυτά είναι που γίνονται θεριά και κατασπαράζουν την ύπαρξή σου».</p>
      <p>
        <b>Ποια είναι η συγγραφέας</b>
      </p>
      <p>Η Μαρία Πρινάρη-Καρκαβατσάκη, γεννήθηκε στο Ηράκλειο Κρήτης και σαν παιδί έζησε στο χωριό της το Μάραθος. Στη συνέχεια έζησε στην πόλη του Ηρακλείου όπου αφού αποφοίτησε από το λύκειο, εργάστηκε σε ξενοδοχειακές και τουριστικές επιχειρήσεις έως το 1984.</p>
      <p>Από το 1985 έζησε στην Αθήνα έως και το 2015 και εργάστηκε στον δημόσιο τομέα. Σήμερα, συνταξιούχος πια, ζει στο χωριό της για μεγάλα χρονικά διαστήματα. Έτσι έχει το χρόνο που χρειάζεται για να γράφει και να κάνει πραγματικότητα αυτό που πάντα ονειρευόταν. Είναι παντρεμένη με τον Φώτη Καρκαβατσάκη και έχουν αποκτήσει έναν γιο και μια κόρη και δύο λατρεμένες εγγονές.</p>
      <p>«Η αγάπη ποτέ δεν έσβησε» εκδόθηκε το 2015 και κυκλοφορεί από τις εκδόσεις Μιχάλη Σιδέρη. Από τις εκδόσεις Πνοή κυκλοφορούν τα μυθιστορήματά της «Πουλί θα κάμω τη χαρά» και «Αντέτι».</p>
      <p>Συγγραφέας: Μαρία Πρινάρη-Καρκαβατσάκη</p>
      <p>Τίτλος: Αντέτι</p>
      <p>Σελ. 518 Διαστάσεις 14Χ21</p>
      <p>Τιμή: 16 €</p>
      <p>ΙSBN 978 618 5307 82 0</p>
      <p>Ημερ. κυκλοφορίας 10/2019</p>
      <p>Κωδικός: 19112</p>
    </article>
  </body>
</html>