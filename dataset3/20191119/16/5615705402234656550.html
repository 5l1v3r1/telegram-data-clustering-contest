<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204648-rf-vidpracovue-kiberataki-v-ukrayini-a-potim-mozhe-spryamuvati-yih-na-krayini-nato-ta-es-rnbo"/>
    <meta property="og:site_name" content="Mind UA"/>
    <meta property="article:published_time" content="2019-11-19T16:19:00+00:00"/>
    <meta property="og:title" content="РФ відпрацьовує кібератаки в Україні, а потім може спрямувати їх на країни НАТО та ЄС – РНБО"/>
    <meta property="og:description" content="Україна і НАТО обговорили практичні аспекти двостороннього співробітництва"/>
  </head>
  <body>
    <article>
      <h1>РФ відпрацьовує кібератаки в Україні, а потім може спрямувати їх на країни НАТО та ЄС – РНБО</h1>
      <h2>Україна і НАТО обговорили практичні аспекти двостороннього співробітництва</h2>
      <address>
        <time datetime="2019-11-19T16:19:00+00:00">19 Nov 2019, 16:19</time>
      </address>
      <p>Україна і НАТО мають активізувати співпрацю у сфері кібербезпеки. На цьому наголосив секретар Ради національної безпеки і оборони України Олексій Данілов під час зустрічі з делегацією Представництва НАТО в Україні на чолі з Головою Представництва Александером Вінніковим, передає <a href="http://www.rnbo.gov.ua/news/3411.html">пресслужба </a>РНБО.</p>
      <p>Данілов наголосив, що кіберзахист є пріоритетним питанням для РНБО України. За його словами, кіберзагрози з боку Російської Федерації є вкрай небезпечними як для України, так і для країн-членів Альянсу та Європи у цілому.</p>
      <p> «В Україні Росія відпрацьовує кібератаки, які у майбутньому можуть бути спрямовані проти країн-членів НАТО, Європейського Союзу», – наголосив Секретар РНБО України.</p>
      <p>Він зазначив, що нинішні виклики у безпековій сфері потребують нестандартних підходів до їх вирішення, і висловив думку, що досвід, який Україна отримує у боротьбі з російською гібридною агресією, є корисним для країн-членів НАТО.</p>
      <p>Також, як зазначається, сторони детально обговорили практичні аспекти двостороннього співробітництва, зокрема, матеріальну, технічну та консультативно-дорадчу допомогу, що надається Україні в рамках трастових фондів НАТО. Секретар РНБО України запевнив шолову Представництва НАТО в готовності до інтенсифікації і підсилення такої співпраці з боку РНБО України.</p>
      <p>У свою чергу, Вінніков наголосив, що альянс підтримує суверенітет і територіальну цілісність України, і продовжуватиме «спільну роботу на благо її євроатлантичної інтеграції». За його словами, НАТО і надалі надаватиме допомогу нашій державі як у рамках Комплексного пакету допомоги НАТО Україні, так і у питаннях підтримки законодавчого забезпечення реформування сектору безпеки і оборони.</p>
      <related>
        <h4>Також читайте</h4>
        <a href="https://mind.ua/news/20204669-u-nato-viznali-kosmos-okremoyu-sferoyu-provedennya-operacij"/>
        <a href="https://mind.ua/news/20204651-ukrayina-zakupit-u-franciyi-20-kateriv-dlya-prikordonnikiv-na-136-mln-evro-mvs"/>
        <a href="https://mind.ua/news/20204645-svitovij-bank-pokrashchiv-prognoz-rostu-vvp-ukrayini"/>
      </related>
    </article>
  </body>
</html>