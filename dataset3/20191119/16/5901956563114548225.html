<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/spet-hodi-na-zmenke-a-porocila-se-ne-bo-vec-249492"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T16:15:00+00:00"/>
    <meta property="og:title" content="Spet hodi na zmenke, a poročila se ne bo več"/>
    <meta property="og:description" content="Dvanajst let, od tega dve kot zakonski par, sta Angelina Jolie in Brad Pitt polnila naslovnice z romantično zgodbo in družinsko idilo. Ko pa se je njuna ljubezen leta 2016 izpela, sta začela tabloi..."/>
  </head>
  <body>
    <article>
      <h1>Spet hodi na zmenke, a poročila se ne bo več</h1>
      <h2>Angelina Jolie do Brada Pitta čuti zamero. Zaradi skrbništva se ne more odseliti v tujino.</h2>
      <address><time datetime="2019-11-19T16:15:00+00:00">19 Nov 2019, 16:15</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1656573.jpg"/>
          <figcaption>Živeti si želi v tujini. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656585.jpg"/>
          <figcaption>Angie je prepričana, da je nomadsko življenje za otroke dobro. FOTO: guliver/x17online.com</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656582.jpg"/>
          <figcaption>Do bivšega čuti menda le še zamero. FOTO: guliver/getty images</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656627.jpg"/>
          <figcaption>Ločitev ji je pustila brazgotine. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656640.jpg"/>
          <figcaption>instagramNikoli si ni zares želela biti nevesta. FOTO: instagram</figcaption>
        </figure>
      </slideshow>
      <p>Dvanajst let, od tega dve kot zakonski par, sta <b>Angelina Jolie</b> in <b>Brad Pitt</b> polnila naslovnice z romantično zgodbo in družinsko idilo. Ko pa se je njuna ljubezen leta 2016 izpela, sta začela tabloidnim novinarjem dajati kupe snovi za pisanje z grenkim ločitvenim procesom, ki je dobil skoraj razsežnosti vojne in se še do danes ni povsem razpletel.<br/><br/>Kajti čeprav sta od letošnje pomladi naposled uradno spet samska in sta se vsaj v grobem – in ne na zadovoljstvo obeh – sporazumela glede skrbništva nad šestimi otroki, ločitvene listine vendar še niso podpisane. Menda predvsem zaradi Angeline, ki papirjev še kar noče podpisati. Morda tudi zaradi pekočega občutka zamere, ki naj bi jo gojila do bivšega.</p>
      <figure>
        <img src="https://www.slovenskenovice.si/images/slike/2019/11/15/1656582.jpg"/>
        <figcaption>Do bivšega čuti menda le še zamero. FOTO: guliver/getty images</figcaption>
      </figure>
      <p>»Hoče, da odgovarja za to, da je njej in otrokom obrnil življenje na glavo,« je povedal vir. »Preden je šlo med njima vse po zlu, so živeli precej nomadsko, zdaj tu, zdaj tam. Ne le zaradi filmskih projektov, temveč predvsem zaradi Angelinine nemirne narave. Brad je otrokom želel omogočiti stabilnost, a je <b>Angie </b>zatrjevala, da jim s tem, ko jima omogočata spoznavanje drugih kultur, jezikov, držav in vselej novih doživetij in izkušenj, dajeta idilično otroštvo.«<br/><br/>A če je Brad temu nekdaj zavoljo ljubezni prikimal, se je po ločitvi to spremenilo. Zdaj bo namreč obveljal njegov pristop vzgoje. Stanovitnost življenja na enem mestu.<br/><br/>Hollywoodska lepotica je priznala, da je ločitev terjala precejšnji davek od nje. »V minulih letih sem ogromno dala skozi, to dokazujejo zunanje in notranje brazgotine.« Morda se je tudi zato, da bi lažje obrnila novi list, želela preseliti na drugo stran luže.</p>
      <figure>
        <img src="https://www.slovenskenovice.si/images/slike/2019/11/15/1656585.jpg"/>
        <figcaption>Angie je prepričana, da je nomadsko življenje za otroke dobro. FOTO: guliver/x17online.com</figcaption>
      </figure>
      <p>»Želim si živeti v tujini. In to bom storila v trenutku, ko bo najmlajši otrok dopolnil 18 let. A za zdaj moram živeti tam, kjer je določil njihov oče,« je nekoliko zagrenjeno priznala, da ji dogovor o skrbništvu prepoveduje selitev. Vsaj z otroki. In če se zdaj zaradi Brada počuti skoraj ujeto v ZDA, se je podobno ujeto počutila v zakonu, saj se menda nikoli ni želela poročiti. Povsem ji je ustrezalo življenje na koruzi.<br/><br/>»Nikoli se ni resnično želela poročiti, zdi se ji, da se je zgolj vdala Bradovim željam, saj je glede tega nanjo precej pritiskal.« A se je iz tega nečesa naučila. Poročila se ne bo več, je pa počasi pripravljena odpreti srce za nove ljubezni. Medtem ko so hollywoodskega lepotca od njegove ločitve z Angie povezovali z že več ženskami – zdaj se menda videva z oblikovalko nakita in holistično zdravilko<b> Sat Hari Khalso</b> –, Joliejeva po Bradu ni imela moškega. A to je zdaj odločena spremeniti. Menda je celo že odšla na par zmenkov, a brez usodnih posledic.</p>
      <blockquote>6<br/>otrok imata Joliejeva in Pitt.</blockquote>
      <p>»Nedvomno bo spet začela hoditi na zmenke. Na nekaj jih je že šla. Ni namreč proti zamisli, da nekoč spet spozna nekoga, čeprav ji nov moški vsaj za zdaj ni prioriteta. Energijo in pozornost zdaj posveča otrokom, delu in temu, da se po ločitvi spet postavi na noge in sestavi.« </p>
    </article>
  </body>
</html>