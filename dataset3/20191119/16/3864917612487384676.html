<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821413-maas-prokomentuvav-golosuvanna-bundestagu-na-zahist-nord-stream-2.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T16:59:00+00:00"/>
    <meta property="og:title" content="Маас прокоментував голосування Бундестагу &quot;на захист&quot; Nord Stream 2"/>
    <meta property="og:description" content="Німеччина схвалила європейську газову директиву &quot;один до одного&quot;, тому спекуляції на цій темі мають бути припинені. "/>
  </head>
  <body>
    <article>
      <h1>Маас прокоментував голосування Бундестагу "на захист" Nord Stream 2</h1>
      <h2>Німеччина схвалила європейську газову директиву "один до одного", тому спекуляції на цій темі мають бути припинені. </h2>
      <address>
        <time datetime="2019-11-19T16:59:00+00:00">19 Nov 2019, 16:59</time>
      </address>
      <p>Про це заявив федеральний міністр закордонних справ Німеччини Гайко Макс на спільній пресконференції з українським колегою Вадимом Пристайком у Києві, повідомляє кореспондент Укрінформу.</p>
      <p>"Я хочу припинити деякі спекуляції, які були останніми днями. Німецький Бундестаг ухвалив європейську газову директиву один до одного, саме так, як ми це й обіцяли", - стверджує Маас.</p>
      <p>Він додав, що Німеччина хоче і в майбутньому залишатися добрим і надійним партнером, підтримує український уряд на шляху продовження реформ і готова надалі стояти пліч-о-пліч з Україною скрізь, де буде потрібна підтримка.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821230-nord-stream-2-ekspert-rozpoviv-pro-troanskih-konej-moskvi.html">Nord Stream 2: експерт розповів про "троянських коней" Москви</a>
      </blockquote>
      <p>Як повідомлялося, 13 листопада німецький Бундестаг підтримав законопроєкт про внесення змін до Закону про енергетичну промисловість щодо імплементації Директиви ЄС 2019/692 про загальні правила внутрішнього ринку природного газу, яким буде регулюватися діяльність газопроводу Nord Stream 2.</p>
      <p>Раніше німецька правляча коаліція ХДС/ХСС і СДПН розробила законопроєкт, який фактично звільняє газопровід Nord Stream 2 від обмежень, передбачених оновленою газовою директивою ЄС.</p>
      <p>Рада ЄС 15 квітня 2019 року затвердила зміни до газової директиви ЄС про поширення європейських норм на газопроводи, що йдуть до Євросоюзу з третіх країн. Зміни передбачають заборону на те, щоб транспортуванням газу займалася та сама компанія, яка видобуває і продає його. Nord Stream 2 AG цій вимозі не відповідає.</p>
      <p>Газопровід Nord Stream 2 будує російський "Газпром" спільно з європейськими компаніями Engie, Uniper, OMV, Shell і Wintershall. Проєкт планувалося завершити до кінця 2019 року.</p>
      <p>Україна виступає проти будівництва Nord Stream 2. Крім того, противниками Nord Stream 2 є США, Польща і країни Балтії. Президент США Дональд Трамп погрожував заблокувати проєкт шляхом запровадження санкцій.</p>
      <p>Фото: dpa</p>
    </article>
  </body>
</html>