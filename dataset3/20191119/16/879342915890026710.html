<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/novyna/polityka/spravu-dvox-obvynuvachenyx-hazovyx-sxemax-ne-peredaly-vaks"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T16:20:02+00:00"/>
    <meta property="og:title" content="Справу двох обвинувачених у «газових схемах» не передали до ВАКС"/>
    <meta property="og:description" content="Верховний суд відмовив антикорупційному прокурору про скерування справу стосовно двох обвинувачених до ВАКС."/>
  </head>
  <body>
    <article>
      <h1>Справу двох обвинувачених у «газових схемах» не передали до ВАКС</h1>
      <address>
        <time datetime="2019-11-19T16:20:02+00:00">19 Nov 2019, 16:20</time>
      </address>
      <p>
        <b>Верховний суд не передав до Вищого антикорупційного суду обвинувальний акт стосовно директора ТОВ «Нафтогаз Трейд» Євгена Бистрицького і керівника «Газ Транс Груп» Олександра Канцелярука у «газовій справі» колишнього народного депутата-втікача Олександра Онищенка.</b>
      </p>
      <p>Таке рішення 14 листопада ухвалила колегія суддів Касаційного кримінального суду, повідомляє «Слово і Діло».</p>
      <p>Прокурор Спеціалізованої антикорупційної прокуратури Андрій Перов просив передати цю справу до ВАКС, оскільки той офіційно розпочав свою роботу і йому підсудний цей обвинувальний акт.</p>
      <p>Згідно з обвинувальним актом вказані особи обіймали посади директорів товариств-переможців аукціонів із продажу природного газу за заниженими цінами, які в подальшому реалізовували газ уже за ринковими цінами та чинили дії з легалізації отриманих у такий спосіб прибутків.</p>
      <p>Обвинуваченим інкриміноване скоєння злочинів, передбачених ч. 1 ст. 255, ч. 5 ст. 191, ч. 2 ст. 205, ч. 2 ст. 366, ч. 3 ст. 209 Кримінального кодексу України, вчинених у складі злочинної організації (участь у злочинній організації та вчинених нею злочинах, співучасть у легалізації (відмиванні) доходів, одержаних злочинним шляхом; привласнення, розтрата майна або заволодіння ним шляхом зловживання службовим становищем; фіктивне підприємництво; службове підроблення).</p>
      <p>Нагадаємо, в травні 2018 року <a href="https://www.slovoidilo.ua/2018/05/04/novyna/polityka/sap-skeruvala-sudu-obvynuvalnyj-akt-shhodo-dvox-fihurantiv-hazovoyi-spravy">САП передала до суду цей обвинувальний акт</a>. <a href="https://www.slovoidilo.ua/2018/07/03/novyna/polityka/sud-zakinchyv-pidhotovche-zasidannya-shhodo-dvox-spilnykiv-onyshhenka">Суд навіть закінчив підготовче засідання стосовно цих двох спільників Онищенка</a>. Пізніше <a href="https://www.slovoidilo.ua/2018/08/17/novyna/polityka/dvom-obvynuvachenym-hazovij-spravi-onyshhenka-prodovzhyly-zapobizhnoho-zaxodu">їм продовжили запобіжний захід</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/14/novyna/polityka/vaks-zaareshtuvav-piv-miljona-yevro-onyshhenka"/>
        <a href="https://www.slovoidilo.ua/2019/11/14/novyna/polityka/onyshhenka-hrudni-mayut-ekstradytuvaty-ispaniyi-sytnyk"/>
        <a href="https://www.slovoidilo.ua/2019/11/14/novyna/polityka/onyshhenko-prokomentuvav-zayavu-nabu-pro-joho-ekstradycziyu"/>
      </related>
    </article>
  </body>
</html>