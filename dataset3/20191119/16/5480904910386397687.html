<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hovor-trumpa-se-zelenskym-byl-nepatricny-rekl-v-kongresu-vindman/1822918?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T16:31:00+00:00"/>
    <meta property="og:title" content="Hovor Trumpa se Zelenským byl nepatřičný, řekl v Kongresu Vindman"/>
    <meta property="og:description" content="Washington - Obsah červencového telefonátu amerického prezidenta Donalda Trumpa ukrajinskému protějšku Volodymyru Zelenskému byl nepatřičný, řekl při dnešním veřejném slyšení před výborem Sněmovny reprezentantů bezpečnostní představitel Bílého domu a expert na Ukrajinu Alexander Vindman. Poradkyně viceprezidenta Mikea Pence Jennifer Williamsová zase uvedla, že jí hovor připadal &quot;neobvyklý&quot;, protože se týkal &quot;domácí politické záležitosti&quot;. Trumpův telefonát do Kyjeva stojí v centru vyšetřování, které může vést až k podání ústavní žaloby na prezidenta, tedy impeachmentu, a byl také hlavním tématem první části dnešního veřejného slyšení."/>
  </head>
  <body>
    <article>
      <h1>Hovor Trumpa se Zelenským byl nepatřičný, řekl v Kongresu Vindman</h1>
      <address><time datetime="2019-11-19T16:31:00+00:00">19 Nov 2019, 16:31</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Obsah červencového telefonátu amerického prezidenta Donalda Trumpa ukrajinskému protějšku Volodymyru Zelenskému byl nepatřičný, řekl při dnešním veřejném slyšení před výborem Sněmovny reprezentantů bezpečnostní představitel Bílého domu a expert na Ukrajinu Alexander Vindman. Poradkyně viceprezidenta Mikea Pence Jennifer Williamsová zase uvedla, že jí hovor připadal "neobvyklý", protože se týkal "domácí politické záležitosti". Trumpův telefonát do Kyjeva stojí v centru vyšetřování, které může vést až k podání ústavní žaloby na prezidenta, tedy impeachmentu, a byl také hlavním tématem první části dnešního veřejného slyšení.</p>
      <p>Veřejná slyšení ve sněmovně, která navazují na výpovědi za zavřenými dveřmi, začala před týdnem ve středu, kdy vypovídali americký chargé d'affaires v Kyjevě William Taylor a náměstek ministra zahraničí George Kent. V pátek pak se svědectvím vystoupila bývalá americká velvyslankyně na Ukrajině Marie Yovanovitchová.</p>
      <p>Výpovědi diplomatů, úředníků a představitelů administrativy mají vnést jasno do toho, zda Trump překročil pravomoci, když Ukrajinu vyzýval k vyšetřování svého politického rivala Joea Bidena a jeho syna Huntera.</p>
      <p>"Je nepatřičné, aby prezident Spojených států žádal cizí vládu, aby vyšetřovala amerického občana a politického oponenta," řekl Vindman v úvodní řeči. Znepokojení ohledně obsahu telefonátu, u kterého byl osobně přítomen, pak kvůli "smyslu pro povinnost" sdílel s nadřízenými.</p>
      <figure>
        <img src="https://i3.cn.cz/3/1574185971_P201911190903101.jpg"/>
      </figure>
      <p>Při odpovědích na otázky pak Vindman řekl, že "neměl žádné pochyby" o tom, že Trump Zelenského v hovoru žádal o vyšetřování angažmá Huntera Bidena ve společnosti Burisma. Podle něj z telefonátu jednoznačně vyplývalo, že Ukrajina nemá v této záležitosti na výběr. Trumpova právníka Rudyho Giulianiho, který se angažoval v jednáních s Kyjevem, pak Vindman označil za "rušivý element".</p>
      <p>Hovor Trumpa se Zelenským poslouchala rovněž Williamsová, která posléze napsala zprávu pro Pence, že se uskutečnil. O obsahu telefonátu se ale s Pencem a ani s žádným z kolegů nebavila.</p>
      <p>Jako hanebné pak Vindman označil to, že přepis Trumpova červencového telefonátu byl uložen na přísně zabezpečený server. Uvedl, že právníci v Bílém domě zvažovali, jak nejlépe s materiálem kvůli jeho citlivosti naložit, a že přístup k němu měla jen malá skupina lidí, aby se předešlo únikům na veřejnost.</p>
      <p>Vedle telefonátu kongresmany zajímala také porada v Bílém domě z 10. července. Vindman k ní uvedl, že slyšel, jak americký velvyslanec při EU Gordon Sondland zmínil jisté vyšetřování jako podmínku pro přijetí Zelenského v Oválné pracovně Trumpem. Vindman k tomu následně Sondlandovi řekl, že taková podmínka je nevhodná a vůbec nesouvisí s bezpečnostní politikou USA.</p>
      <p>Kongresman Devin Nunes, který je nejvýše postaveným republikánem ve výboru, se pokusil Vindmana přinutit říct, kdo mohl informace o telefonátu Trumpa se Zelenským vynést na veřejnost. Nakonec zasáhl demokratický předseda výboru Adam Schiff, aby dosud neznámou identitu takzvaného whistleblowera ochránil. K tématu se vrátil republikánský kongresman Jim Jordan, který se zeptal, zda Vindman nějaké informace nezveřejnil. "Nikdy jsem to neudělal a nikdy bych to neudělal. Je nesmysl, že bych to udělal," odpověděl.</p>
      <p>Reuters poznamenal, že Nunes se v úvodním projevu vůbec nevěnoval podstatě svědeckých výpovědí a místo toho kritizoval novináře, že jsou loutkami Demokratické strany.</p>
      <p>Trump prozatím na twitteru dnešní výpovědi nekomentoval, jako tomu bylo v případě Yovanovitchové. Na okraj zasedání kabinetu novinářům řekl, že část slyšení sledoval a že dění považuje za skandální. Je prý ale na Američanech, aby si sami na věc udělali názor. Reagoval také Bílý dům, který ještě před přísahou svědků rozeslal podle AP na Trumpovu obranu novinářům pět e-mailů. Trumpova mluvčí Stephanie Grishamová na twitteru napsala, že zatímco demokraté volají po impeachmentu, Bílý dům poskytuje rozhovory o prezidentově vyrovnané obchodní agendě.</p>
      <p>Slyšení ve Sněmovně reprezentantů dnes čeká ještě bývalého zvláštního zmocněnce pro Ukrajinu Kurta Volkera a poradce Bílého domu pro ruské a evropské záležitosti Tima Morrisona.</p>
      <p>Demokratičtí kongresmani zvažují, zda s prezidentem zahájí proces takzvaného impeachmentu, který může vést k jeho sesazení z funkce. Trumpovo sesazení se ale zdá být nereálné vzhledem k republikánské převaze v Senátu, druhé kongresové komoře, která podle ústavy vynáší konečný verdikt.</p>
    </article>
  </body>
</html>