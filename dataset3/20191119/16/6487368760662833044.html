<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/demens-ferj-masodik-eskuvoje/"/>
    <meta property="og:site_name" content="FEMINA"/>
    <meta property="article:published_time" content="2019-11-19T16:36:02+00:00"/>
    <meta property="og:title" content="Jóban, rosszban, egészségben és betegségben - Az idős pár megmutatta, mit jelent valójában a házasság"/>
    <meta property="og:description" content="A 12 éve házas pár története megmutatja, milyen az őszinte, valódi szerelem. A feleség mindent megtesz demenciával küzdő szerelméért."/>
  </head>
  <body>
    <article>
      <h1>Jóban, rosszban, egészségben és betegségben - Az idős pár megmutatta, mit jelent valójában a házasság</h1>
      <h2>A 12 éve házas pár története megmutatja, milyen az őszinte, valódi szerelem. A feleség mindent megtesz demenciával küzdő szerelméért.</h2>
      <address><time datetime="2019-11-19T16:36:02+00:00">19 Nov 2019, 16:36</time> by <a rel="author">Váradi Melinda</a></address>
      <p>Az esküvők egyik legfontosabb, legismertebb része, amikor a szerelmesek fogadalmat tesznek egymásnak, és a pap vagy az eskető szavaira válaszolva megígérik, hogy jóban, rosszban, egészségben és betegségben is kitartanak a másik mellett. </p>
      <p>A 69 éves Anne Duncan 18 éve szereti férjét, és 12 éve mondták ki a boldogító igent. Az idős hölgy nemrégiben bebizonyította, hogy nagyon is komolyan gondolta a fogadalmát és annak betartását.</p>
      <h3>Férje nem emlékezett az esküvőjükre, megható dolgot tett</h3>
      <p>Bill Duncannél egy éve jelentkeztek a demencia tünetei, ám párja mindenben türelemmel a segítségére volt, ahogy csak tudta, támogatta őt. A férfi rengeteg mindent elfelejtett, így nem volt könnyű dolguk: többek között néha nem emlékezett arra, hogy ki is Anne, arra pedig egyáltalán nem, hogy egyszer már elvette szerelmét. Meg volt győződve arról, hogy a hölgy még csak a barátnője, ezért váratlan kéréssel lepte meg őt. A nő igent mondott, de úgy gondolta, férje úgyis elfelejti másnapra, ami történt. Szerencsére nem így lett.</p>
      <figure>
        <img src="https://kep.index.hu/1/0/2984/29846/298466/29846659_9a950c277074d7f06761fd39274ceae0_wm.jpg"/>
        <figcaption>Bill és Anne 18 éve vannak együtt, és 12 éve házasodtak össze. A férfi azonban egy ideje demenciával küzd, és még felesége nevét is elfelejtette. Gyakran azt sem tudta, ki van mellette.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298466/29846687_161bf87f7f009357c16567c6d05a8c39_wm.jpg"/>
        <figcaption>Egy nap azonban felismerte szerelmét, de azt nem tudta, hogy már feleségül vette, ezért újra megkérte a kezét. Anne meglepődött és meghatódott, de úgy érezte, másnap ebből már semmire sem emlékszik majd párja.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298467/29846767_d173a8b2dd702d97f78fcf54ed535010_wm.jpg"/>
        <figcaption>Végül nem így történt. Bill nagyon is tudta, hogy megkérte a kezét, és folyton azt kérdezgette, mikor tartják meg a nagy napot. Ezért egy második esküvőt szerveztek, hogy újra örök hűséget fogadhassanak egymásnak.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298467/29846769_ac733c82acfd709dcfe0aa394d79fe10_wm.jpg"/>
        <figcaption>A ceremóniát gyorsan összehozták: az egész család és a barátaik is segédkeztek az előkészületekben. Anne lánya szerezte be a ruhát, együtt kiválasztották a tortát, és megcsinálták a dekorációt.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298467/29846771_36c81e61da1dc653f4713dc76e1fa7db_wm.jpg"/>
        <figcaption>Két nappal a lánykérés után újra kimondták egymásnak az igent, hogy a férfi is emlékezhessen az esküvőjükre.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298467/29846773_2576dbfae0b9067ef77b9f549f646d82_wm.jpg"/>
        <figcaption>- Ez volt életem egyik legcsodálatosabb napja. Annyira szerencsések vagyunk, hogy a családunk és a barátaink támogatnak, szeretnek minket, és mindent megtesznek azért, hogy segítsenek Billnek élvezni az életünket - mondta Anne.<cite>Anne Duncan / SWNS / Northfoto</cite></figcaption>
      </figure>
      <figure>
        <img src="https://kep.index.hu/1/0/2984/29846/298467/29846799_7e65293b96159615c02b982fb467fc5b_wm.jpg"/>
        <figcaption>- Sosem gondoltam, hogy megújítjuk majd a fogadalmunkat, mégis megtettük, és csodás volt, ahogy Bill is. De ami a legcsodálatosabb, az az, hogy Bill azóta is emlékszik az esküvőnkre, és úgy gondolja, most vette el az új barátnőjét, ami miatt nagyon boldog.<cite>Anne Duncan / SWNS / Northfoto</cite></figcaption>
      </figure>
      <p>
        <i>Képek: Anne Duncan/ SWNS/Northfoto.</i>
      </p>
    </article>
  </body>
</html>