<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197921/syriza-gia-tin-apallagi-tsoykatoy-nd-kai-kinal-arnoyntai-na-allaxei-o-nomos-peri-eythynis-ypoyrgon"/>
    <meta property="og:site_name" content="CNN.gr"/>
    <meta property="article:published_time" content="2019-11-19T16:52:50+00:00"/>
    <meta property="og:title" content="ΣΥΡΙΖΑ για την απαλλαγή Τσουκάτου: ΝΔ και ΚΙΝΑΛ αρνούνται να αλλάξει ο νόμος περί ευθύνης υπουργών"/>
    <meta property="og:description" content="«Ο Τσουκάτος απηλλάγη λόγω παραγραφής και ΝΔ και ΚΙΝΑΛ αρνούνται να αλλάξει ο νόμος περί ευθύνης υπουργών», σχολιάζει ο ΣΥΡΙΖΑ με αφορμή τη σημερινή δικαστική..."/>
  </head>
  <body>
    <article>
      <h1>ΣΥΡΙΖΑ για την απαλλαγή Τσουκάτου: ΝΔ και ΚΙΝΑΛ αρνούνται να αλλάξει ο νόμος περί ευθύνης υπουργών</h1>
      <h2>«Ο Τσουκάτος απηλλάγη λόγω παραγραφής και ΝΔ και ΚΙΝΑΛ αρνούνται να αλλάξει ο νόμος περί ευθύνης υπουργών», σχολιάζει ο ΣΥΡΙΖΑ με αφορμή τη σημερινή δικαστική απόφαση για την υπόθεση Siemens.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:52 , 19 November 2019</p>
      <p>Το κόμμα της αξιωματικής αντιπολίτευσης επαναφέρει με αυτή την αφορμή το ζήτημα της <b>ερμηνευτικής δήλωσης για το άρθρο 86</b>, που πρότεινε στην πρώτη αναθεωρητική Βουλή και την οποία ζητά από την κυβέρνηση να την υπερψηφίσει.</p>
      <p>Στο σχόλιο του, ο ΣΥΡΙΖΑ αναφέρει ειδικότερα πως «την ώρα που ο κ. Τσουκάτος, που <b>ομολόγησε ότι πήγε ένα εκατ. μάρκα από μίζα της Siemens στα ταμεία του ΠΑΣΟΚ</b> - ενώ άλλοι έπαιρναν ως δωρεές τηλεφωνικά κέντρα από τον καταδικασθέντα κ. Χριστοφοράκο - απηλλάγη λόγω παραγραφής, ΝΔ και ΚΙΝΑΛ αρνούνται να ψηφίσουν την πρόταση του ΣΥΡΙΖΑ με την οποία κλείνει κάθε ερμηνευτικό παράθυρο για παραγραφή του αδικήματος της δωροδοκίας για υπουργούς. Οι πολίτες ας βγάλουν τα συμπεράσματά τους...».</p>
      <p>Εν είδει «υστερόγραφου» ο ΣΥΡΙΖΑ θέτει το ερώτημα: «Αλήθεια, θα μάθουμε ποτέ σε ποια τελικά τσέπη κατέληξε το ένα εκατ. που ομολόγησε πως πήγε στα ταμεία του ΠΑΣΟΚ ο κ. Τσουκάτος;».</p>
      <h3>Την Παρασκευή θα συνεχιστεί η διαδικασία της απόφασης του Τριμελούς Εφετείου Κακουργημάτων</h3>
      <p>Την Παρασκευή θα συνεχιστεί ενώπιον του Τριμελούς Εφετείου Κακουργημάτων η διαδικασία για την έκδοση απόφασης στην υπόθεση της σύμβασης 8002 μεταξύ ΟΤΕ και Siemens. Κατά την σημερινή διαδικασία το δικαστήριο ανακοίνωσε την <b>ομόφωνη απόφασή του επί της ενοχής ή μη των 54 κατηγορουμένων.</b></p>
      <p>Σύμφωνα με την απόφαση,<b> 22 κατηγορούμενοι κρίθηκαν ένοχοι</b> για την κατηγορία της νομιμοποίησης εσόδων από εγκληματική δραστηριότητα κατ' επάγγελμα, ενώ μία από αυτούς, η σύζυγος του καταζητούμενου πρώην στελέχους της ελληνικής Siemens Χρήστου Καραβέλα έχει την επιπλέον επιβαρυντική περίσταση της "κατά κερδοσκοπία" νομιμοποίησης παράνομων χρημάτων. <b>27 κατηγορούμενοι απαλλάχθηκαν</b> λόγω παύσης της δίωξης εξαιτίας παραγραφής και <b>5 κηρύχθηκαν αθώοι.</b></p>
      <p>Σύμφωνα με το διατακτικό της απόφασης που αναγνώστηκε στο δικαστήριο:</p>
      <p>- Παύει οριστικά η ποινική δίωξη λόγω παραγραφής για το αδίκημα της δωροδοκίας στον ιδιωτικό τομέα για τους Έλληνες και Γερμανούς κατηγορούμενους, πρώην στελέχη της Siemens</p>
      <p>- Παύει επίσης η ποινική δίωξη για δωροδοκία υπαλλήλου για τους Μιχάλη Χριστοφοράκο, Χρήστο Καραβέλα και πέντε ακόμη στελέχη της Siemens στη Γερμανία.</p>
      <p>
        <b>Αντίστοιχα</b>
      </p>
      <p>- Παύει η ποινική δίωξη για δωροληψία στον ιδιωτικό τομέα για τα κατηγορούμενα πρώην στελέχη του ΟΤΕ, μεταξύ των οποίων οι Γιώργος Σκαρπέλης, Αθανάσιος Γρεβενίτης, Νικόλαος Μανασής κ.α</p>
      <p>- Παύει η ποινική για το αδίκημα της συνέργειας σε δωροληψία στον ιδιωτικό τομέα για Θεόδωρο Τσουκάτο και άλλα 19 πρόσωπα αρχικά εμπλεκόμενα. </p>
      <p>- Παύει η ποινική δίωξη για το ίδιο αδίκημα για τους κατηγορούμενους, επιχειρηματίες Γεώργιο Καλδή, Αλέξανδρο Λέτσα, Σάββα Γιαννακάκη, Αθανάσιο Ράμο, Βασίλειο Τυρογαλά, Εμμανουήλ Παπαδογιαννάκη και τους τραπεζικούς υπαλλήλους Φάνη Λυγινό και Ζαν Κλοντ Όσβαλντ. </p>
      <p>- Παύει η ποινική δίωξη λόγω παρέλευσης 15ετίας για την κατηγορία της νομιμοποίησης εσόδων από εγκληματική δραστηριότητα για πέντε κατηγορούμενους μεταξύ των οποίων τα πρώην στελέχη της γερμανικής εταιρίας Ηλία Γεωργίου, Ρόλαντ Κοχ κ.α</p>
      <p>- Κηρύσσονται αθώοι για την κατηγορία της νομιμοποίησης εσόδων από εγκληματική δραστηριότητα κατ' επάγγελμα οι: Νίκος Μανασής, Σάββας Γιαννακάκης, Αθανάσιος Ράμμος, Βασίλειος Τυρογαλάς και Εμμανουήλ Παπαδογιαννάκης. </p>
      <p>- Το δικαστήριο κηρύσσει ενόχους για νομιμοποίηση εσόδων από εγκληματική δραστηριότητα συνολικά 22 κατηγορούμενους. Ανάμεσα σε αυτούς τα στελέχη της ελληνικής θυγατρικής Μιχάλη Χριστοφοράκο, Χρήστο Καραβέλα, Πρόδρομο Μαυρίδη, Αλέξανδρο Αθανασιάδη, της μητρικής εταιρίας Έντουαρντ Πίρερ, Μίκαελ Κουτσενρόιτερ, Ράιχαρντ Σίκατσεκ, Βόλφανγκ Ρούντολφ, Χανς Γιάγκεμαν, Φρανς Ρίχτερ και του ΟΤΕ Γιώργο Σκαρπέλη, Νίκολαο Νίντο, Γεώργιο Αργουρόπουλο, Δημήτριο Γυφτόπουλο. Επίσης τους επιχειρηματίες Γεώργιο Καλδή και Αλέξανδρο Λέτσα, τους τραπεζικούς υπαλλήλους Φάνη Λυγινό και Ζαν Κλοντ Όσβαλντ και την κ. Μάρθα Καραβέλα.</p>
      <p>Το δικαστήριο απέρριψε τους ισχυρισμούς που προβάλλονται από τον κ.<b> Χριστοφοράκο</b> αλλά και Γερμανούς κατηγορούμενους που επικαλέστηκαν τη συνδρομή δεδικασμένου και έλλειψης διττού αξιοποίνου, καθώς όπως αναφέρουν έχουν δικαστεί στην Γερμανία για την υπόθεση των παράνομων πληρωμών της εταιρίας. </p>
      <p>Με την ολοκλήρωση της ανάγνωσης της απόφασης οι περισσότεροι εκ των συνηγόρων υπεράσπισης ζήτησαν χρόνο ώστε να προετοιμαστούν για τις αγορεύσεις τους επί των ελαφρυντικών, καθώς οι προβλεπόμενες ποινές για τους κριθέντες ενόχους φθάνουν τα 15 χρόνια.</p>
      <p>Η μάχη των ελαφρυντικών ,που για κάποιους κατηγορούμενους ξεκίνησε από σήμερα με τις αγορεύσεις τους, θα κρίνει και τον καταλογισμό καθώς η ανώτατη ποινή των 15 ετών για το αδίκημα της νομιμοποίησης με την αναγνώριση ενός ελαφρυντικού "πέφτει" στα 8 χρόνια. Κατά την διάρκεια της συνεδρίασης, το δικαστήριο ζήτησε από τους παρόντες κατηγορούμενους να μην απομακρυνθούν με τους συνηγόρους να αναφέρουν πως με το νέο κώδικα ποινικής δικονομίας δεν μπορούν οι κατηγορούμενοι να κρατηθούν έως την αναγγελία των ποινών.</p>
      <p>Αρχικά η Εισαγγελέας διατύπωσε άλλη άποψη λέγοντας πως αυτό ισχύει για την διάρκεια της αποδεικτικής διαδικασίας και όχι κατά την έκδοση της απόφασης. Στην συνέχεια ωστόσο τόνισε πως πράγματι δεν δυνατή η κράτηση των κηρυχθέντων ενόχων πριν την επιβολή ποινής.</p>
      <p>Η διαδικασία σήμερα έληξε με τον πρόεδρο να λέει: «οι Κατηγορούμενοι είναι ελεύθεροι για την ώρα».</p>
      <p>Όπως εκτιμάται η απόφαση του δικαστηρίου επί των ποινών πιθανότητα θα εκδοθεί την ερχόμενη εβδομάδα καθώς κατά την συνεδρίαση της Παρασκευής αναμένονται οι τοποθετήσεις των συνηγόρων υπεράσπισης επί των ελαφρυντικών και η αγόρευση της Εισαγγελέως.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197912/h-sygkroysi-gia-tin-asfaleia-poy-aposkopoyn-nd-kai-syriza">Η σύγκρουση για την ασφάλεια: Πού αποσκοπούν ΝΔ και ΣΥΡΙΖΑ</a>
        </li>
        <li>
          <a href="https://www.cnn.gr/news/politiki/story/197891/filis-atolmi-i-protasi-toy-syriza-gia-tis-sxeseis-kratoys-ekklisias">Φίλης: «Άτολμη» η πρόταση του ΣΥΡΙΖΑ για τις σχέσεις κράτους- εκκλησίας</a>
        </li>
        <li>
          <a href="https://www.cnn.gr/news/politiki/story/197879/syriza-h-kyvernisi-anavionei-praktikes-akraias-katastolis-poy-parapempoyn-se-skoteines-epoxes">ΣΥΡΙΖΑ: Η κυβέρνηση αναβιώνει πρακτικές ακραίας καταστολής που παραπέμπουν σε σκοτεινές εποχές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/53806/theodoros-tsoykatos">ΘΕΟΔΩΡΟΣ ΤΣΟΥΚΑΤΟΣ</a>
        </li>
        <li>
          <a href="https://www.cnn.gr/eidhseis/tag/26056/siemens">SIEMENS</a>
        </li>
        <li>
          <a href="https://www.cnn.gr/eidhseis/tag/35605/paragrafh">ΠΑΡΑΓΡΑΦΗ</a>
        </li>
        <li>
          <a href="https://www.cnn.gr/eidhseis/tag/32965/nomos-peri-eythynhs-ypoyrgwn">ΝΟΜΟΣ ΠΕΡΙ ΕΥΘΥΝΗΣ ΥΠΟΥΡΓΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197929/snapshot/2753002.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197890/snapshot/AP_19274272159042.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197902/snapshot/2329382.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197875/snapshot/2700995.jpg"/>
      </figure>
    </article>
  </body>
</html>