<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/tanara-retinuta-de-politistii-din-capitala-dupa-ce-ar-fi-folosit-copiile-unor-acte-de-identitate-gasite-intr-o-camera-de-hotel-pentru-a-comanda-telefoane-mobile-1922402419142019111619174945"/>
    <meta property="og:site_name" content="News.ro"/>
    <meta property="article:published_time" content="2019-11-19T16:24:14+00:00"/>
    <meta property="og:title" content="Tânără reţinută de poliţiştii din Capitală după ce ar fi folosit copiile unor acte de identitate găsite într-o cameră de hotel pentru a comanda telefoane mobile"/>
    <meta property="og:description" content="O tânără de 28 de ani a fost reţinută de poliţiştii din Capitală, fiind suspectată că a folosit copiile unor acte de identitate găsite într-o cameră de hotel din Cluj-Napoca, în vară, pentru a comanda telefoane mobile de pe site-urile unor companii de telefonie. Ea a fost prinsă în flagrant când primea un telefon comandat în acest fel."/>
  </head>
  <body>
    <article>
      <h1>Tânără reţinută de poliţiştii din Capitală după ce ar fi folosit copiile unor acte de identitate găsite într-o cameră de hotel pentru a comanda telefoane mobile</h1>
      <address><time datetime="2019-11-19T16:24:14+00:00">19 Nov 2019, 16:24</time> by <a rel="author">News.ro</a></address>
      <p>
        <b>O tânără de 28 de ani a fost reţinută de poliţiştii din Capitală, fiind suspectată că a folosit copiile unor acte de identitate găsite într-o cameră de hotel din Cluj-Napoca, în vară, pentru a comanda telefoane mobile de pe site-urile unor companii de telefonie. Ea a fost prinsă în flagrant când primea un telefon comandat în acest fel.</b>
      </p>
      <p>Potrivit Poliţiei Capitalei, în 12 noiembrie, poliţiştii de la Secţia 9 au fost sesizaţi de o femeie despre faptul că o persoană necunoscută, folosindu-se de copia cărţii sale de identitate, a comandat un telefon mobil şi un abonament de pe site-ul unei companii de telefonie mobilă, valoarea prejudiciului fiind estimată la 4.500 de lei.</p>
      <p>Din datele şi probele administrate, a rezultat presupunerea rezonabilă că fapta ar fi fost săvârşită de o tânără, în vârstă de 28 de ani.</p>
      <p>"Astfel, s-a procedat la supravegherea celei în cauză, iar la data de 18 noiembrie a.c. a fost prinsă în flagrant de poliţişti, în timp ce primea un telefon comandat anterior prin substituirea în fals a identităţii altei persoane, după plasarea unei comenzi online la o companie de telefonie mobilă", arată Poliţia Capitalei.</p>
      <p>În urma investigaţiilor, a reieşit că tânăra, prin falsificarea unor copii ale unor cărţi de identitate pe care le-a găsit într-o cameră de hotel din municipiul Cluj-Napoca în vara anului 2019, cu ocazia participării la un festival de muzică, ar fi plasat comenzi online după care se prezenta şi ridica telefonul mobil, atribuindu-şi o identitate falsă.</p>
      <p>Tot în 18 noiembrie, au fost făcute două percheziţii domiciliare, în Bucureşti şi Cluj-Napoca, în urma cărora au fost ridicate mai multe cartele, care ar fi fost folosite în realizarea activităţii infracţionale.</p>
      <p>Cercetările continuă, sub aspectul săvârşirii infracţiunilor de fals informatic şi tentativă la fraudă informatică, tânăra fiind reţinută şi urmând a fi prezentată în faţa magistraţilor.</p>
      <p>Acţiunea a beneficiat de suportul de specialitate al Direcţiei Operaţiuni Speciale din cadrul Inspectoratului General al Poliţiei Române şi de sprijinul poliţiştilor din cadrul Inspectoratului de Poliţie Judeţean Cluj.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>