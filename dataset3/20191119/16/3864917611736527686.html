<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821393-goncaruk-ocikue-so-merkel-priide-na-ekonomicnij-forum-do-lvova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T16:04:00+00:00"/>
    <meta property="og:title" content="Гончарук очікує, що Меркель приїде на економічний форум до Львова"/>
    <meta property="og:description" content="Прем’єр-міністр України Олексій Гончарук сподівається побачити канцлера ФРН Ангелу Меркель на українсько-німецькому економічному форумі у Львові у червні наступного року."/>
  </head>
  <body>
    <article>
      <h1>Гончарук очікує, що Меркель приїде на економічний форум до Львова</h1>
      <h2>Прем’єр-міністр України Олексій Гончарук сподівається побачити канцлера ФРН Ангелу Меркель на українсько-німецькому економічному форумі у Львові у червні наступного року.</h2>
      <address>
        <time datetime="2019-11-19T16:04:00+00:00">19 Nov 2019, 16:04</time>
      </address>
      <p>Про це він сказав на початку зустрічі з главою Міністерства закордонних справ ФРН Гайко Маасом у Києві, повідомляє кореспондент Укрінформу.</p>
      <p>«Також непогана ідея провести четвертий українсько-німецький економічний форум у Львові у червні наступного року, де ми розраховуємо, що зможемо побачити вас, ваших колег, Ангелу Меркель як учасників», - сказав Гончарук.</p>
      <p>Він також наголосив на важливості інвестицій німецьких компаній в Україні: «Це є дуже важливим, і ми готові вас запевнити, що зробимо все від нас залежне, щоб ці інвестиції були захищеними. Також ми будемо робити все від нас залежне для того, щоб нові компанії заходили в Україну, а наші компанії спільно працювали з вашими компаніями».</p>
      <p>Для того, щоб інтенсифікувати співпрацю, Гончарук запропонував відновити роботу групи високого рівня з економічного співробітництва.</p>
      <p>«Це хороший крок, який ми б могли зробити найближчим часом», - додав Прем’єр-міністр.</p>
      <p>Гончарук наголосив, що Україна і <a href="https://www.ukrinform.ua/tag-nimeccina">Німеччина</a> мають стале торговельно-економічне співробітництво і є перспективи до його поглиблення і нарощення.</p>
      <p>Він також подякував Маасу за стабільну підтримку, яку Німеччина демонструє щодо України. Він наголосив, що Україна цінує підтримку Німеччиною територіальної цілісності і суверенітету України.</p>
      <p>За словами Гончарука, під час переговорів сторони обговорюватимуть також питання “Північного потоку-2”.</p>
      <p>«Я переконаний, що це політичний, а не бізнес-проєкт... Ми закликаємо вас прислухатися до цієї позиції й робити все від вас залежне, щоб політична складова була максимально знята», - сказав Гончарук.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821334-putin-dav-obicanki-merkel-sodo-tranzitu-gazu-ukrainou-maas.html">Путін дав обіцянки Меркель щодо транзиту газу Україною — Маас</a>
      </blockquote>
      <p>Як повідомлялося, у вівторок, 19 листопада, глава МЗС ФРН перебуває у Києві. Водночас поїздка Мааса до Харкова та Станиці Луганської у понеділок була скасована через погодні умови.</p>
    </article>
  </body>
</html>