<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380470/saadet-partisinden-sehir-universitesine-destek-ziyareti"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T16:25:00+00:00"/>
    <meta property="og:title" content="Saadet Partisi'nden Şehir Üniversitesi'ne destek ziyareti"/>
    <meta property="og:description" content="Halkbank tarafından Şehir Üniversitesi'nin tüm mal varlıklarına tedbir konulmasının yankıları devam ediyor. Saadet Partisi İstanbul İl Başkanı Dr. Abdullah Sevim Şehir Üniversitesi'ni ziyaret etti."/>
  </head>
  <body>
    <article>
      <h1>Saadet Partisi'nden Şehir Üniversitesi'ne destek ziyareti</h1>
      <h2>Halkbank tarafından Şehir Üniversitesi'nin tüm mal varlıklarına tedbir konulmasının yankıları devam ediyor. Saadet Partisi İstanbul İl Başkanı Dr. Abdullah Sevim Şehir Üniversitesi'ni ziyaret etti.</h2>
      <address>
        <time datetime="2019-11-19T16:25:00+00:00">19 Nov 2019, 16:25</time>
      </address>
      <p>Türkiye'nin saygın üniversitelerinden biri olan İstanbul Şehir Üniversitesi ile Halkbank arasında yaşanan kriz halen çözüme kavuşmuş değil. Üniversitenin tüm mal varlıklarına Halkbank tarafından tedbir konulması binlerce öğretim üyesi ile öğrenciyi de mağdur etmeye devam ediyor.  </p>
      <p>Ahmet Davutoğlu’nun da aralarında olduğu bir grup tarafından kurulan <b>Şehir Üniversitesi</b>, 2019 üniversite memnuniyet araştırmasında 14. sırada yer alırken vakıf üniversiteleri arasında ise 8. sırada bulunuyor. </p>
      <h3>'ÜNİVERSİTE SİYASİ HESAPLAŞMA ARACI OLARAK GÖRÜLÜYOR'</h3>
      <p>Toplumun farklı kesimlerinden Şehir Üniversitesi'nin yaşadığı tutuma tepkiler yükselirken <b>Saadet Partisi</b>'nden tepkiler gelmişti. Saadet Partisi Genel Başkanı <b>Temel Karamollaoğlu</b> da geçtiğimiz günlerde yaptığı açıklama ile Şehir Üniversitesi'nin tüm mal varlıklarına tedbir konulmasına tepki göstermişti. Karamollaoğlu, <b>"Şehir Üniversitesine karşı takınılan bu tavır Türkiye'de farklı renklerin soluk almasına dahi izin verilmediği bir sürecin ortaya çıkmış olduğunu net bir biçimde göstermektedir. Halbuki üniversiteler özgür düşünce ortamlarıdır! Yapboz tahtasına çevrilen eğitim sistemi ortadayken bir de eğitim kurumlarının sanki siyasi bir hesaplaşma aracı olarak görülmesini üzülerek takip etmekteyiz. Temennimiz Şehir Üniversitesi'nde </b><b>eğitim gören gençlerimiz ve kıymetli eğitimcilerimizin haklarının gözetilmesidir."</b> ifadelerini kullanmıştı. </p>
      <figure>
        <img src="https://www.milligazete.com.tr/sites/71/uploads/2019/11/19/large/saadet-partisinden-sehir-universitesine-destek-ziyareti4-1574171629.jpg?r=6533ff2145682348927ae005afadfa5f"/>
      </figure>
      <h3>ABDULLAH SEVİM, ŞEHİR ÜNİVERSİTESİ'Nİ ZİYARET ETTİ</h3>
      <p>Karamollaoğlu'nun açıklamasının ardından bugün de Saadet Partisi İstanbul İl Başkanı Dr. <b>Abdullah Sevim</b>, Şehir Üniversitesi'ni ziyaret etti. Sevim, Şehir Üniversitesi Rektörü Prof. Dr. Peyami Çelikcan, Genel Sekreteri Akif Demirci ve İslâmî İlimler Fakültesi Dekanı Prof. Dr. Mehmet Ali Büyükkara tarafından karşılandı.</p>
      <h3>ŞEHİR ÜNİVERSİTESİ'NE YAPILANLAR TAMAMEN SİYASİ</h3>
      <p>Daha sonra yapılan görüşmede Şehir Üniversitesi'nin yaşadığı durumun hem eğitim camiası açısından hem de ülke açısından tedirginlik verdiğini ifade eden Sevim, <b>"Şehir Üniversite'ne yapılanlar tamamen siyasi. Olayın ekonomik bir boyutunun olduğunu düşünmüyorum. Alınan bu siyasi karar hem yanlış hem de ülkemizdeki kutuplaşmayı körüklüyor. Bu yapılanlar, hem sizin adınıza hem de ülkemiz adına bizleri üzüyor ve tedirgin ediyor. Hukukun siyasete kurban edildiği bir ülkenin geleceğinden endişe etmemek imkansız."</b> şeklinde konuştu.</p>
      <figure>
        <img src="https://www.milligazete.com.tr/sites/71/uploads/2019/11/19/large/saadet-partisinden-sehir-universitesine-destek-ziyareti-1574171411.jpg?r=1d928f04222c55996c30d7133908af28"/>
      </figure>
      <p><b>Şehir Üniversitesi Rektörü Prof. Dr. Çelikcan</b> da yaşanan olayın üzüntü verici olduğunu ancak üniversitenin akamete uğramaması için ellerinden geleni yapacaklarını belirtti. Çelikcan ayrıca Saadet Partisi İstanbul İl Başkanı Abdullah Sevim'e ziyaretlerinin önemli olduğunu ve ziyaretleri için kendilerine teşekkür ettiklerini de ifade etti.</p>
      <p>Rektör Çelikcan, Abdullah Sevim ve beraberindeki heyete üniversiteyi gezdirip son durum hakkında bilgi verdi.</p>
      <h3>ŞEHİR ÜNİVERSİTESİ: TEŞEKKÜR EDERİZ</h3>
      <p>Şehir Üniversitesi twitter hesabından, <b>"Saadet Partisi İstanbul İl Başkanı Abdullah Sevim ve beraberindeki heyet üniversitemizi ziyaret ederek yaşadığımız sorunlarla ilgili bilgi aldılar. Üniversitemize gösterdikleri ilgi ve nazik ziyaretleri için teşekkür ederiz."</b> paylaşımında bulundu. </p>
      <figure>
        <iframe data-src="https://twitter.com/SehirUniversite/status/1196774998893113344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İl Başkanı Abdullah Sevim de, twitter hesabından, <b>"Şehir Üniversitesi'ne destek ziyaretinde bulunduk. Nezaketlerinden ötürü Rektör Prof. Dr. Peyami Çelikcan'a, Genel Sekreter Akif Demirci'ye ve İslâmî İlimler Fakültesi Dekanı M. Ali Büyükkara'ya teşekkür ediyorum."</b> ifadelerine yer verdi. </p>
    </article>
  </body>
</html>