<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820879-propozicia-pro-peregovori-v-kazahstani-ne-zaminit-normandskij-format-eksradnik-nazarbaeva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T07:36:00+00:00"/>
    <meta property="og:title" content="Пропозиція про переговори в Казахстані не замінить &quot;нормандський формат&quot; — ексрадник Назарбаєва"/>
    <meta property="og:description" content="Ініціатива колишнього президента Казахстану Нурсултана Назарбаєва про зустріч лідерів України та РФ Володимира Зеленського та Володимира Путіна не ставила за мету замінити &quot;нормандський формат&quot;."/>
  </head>
  <body>
    <article>
      <h1>Пропозиція про переговори в Казахстані не замінить "нормандський формат" — ексрадник Назарбаєва</h1>
      <h2>Ініціатива колишнього президента Казахстану Нурсултана Назарбаєва про зустріч лідерів України та РФ Володимира Зеленського та Володимира Путіна не ставила за мету замінити "нормандський формат".</h2>
      <address>
        <time datetime="2019-11-19T07:36:00+00:00">19 Nov 2019, 07:36</time>
      </address>
      <p>Про це заявив радник Назарбаєва Аділь Турсунов, повідомляє <a href="https://www.inform.kz/ru/sovetnik-pervogo-prezidenta-rk-adil-tursunov-prokommentiroval-iniciativu-nursultana-nazarbaeva-o-vozmozhnoy-vstreche-glav-rossii-i-ukrainy_a3586412">Казінформ.</a></p>
      <p>"Нурсултан Назарбаєв підтримав поступове просування залучених сторін у рамках нормандського формату. Тобто тут не йдеться про те, що зустріч у даному чотирибічному форматі слід замінити на переговори тет-а-тет або провести останню раніше ніж першу. Іншими словами: нормандський формат, мінський майданчик і прямі російсько-українські переговори не виключають один одного і можуть служити взаємодоповнюючими компонентами загального процесу ", - сказав Турсунов.</p>
      <p>За його словами, Назарбаєв запропонував Казахстан в якості нейтрального майданчика для можливих переговорів глав України і Росії. При цьому, за словами Турсунова, перший президент Казахстану неодноразово висловлювався в тому плані, що для казахстанської сторони абсолютно байдуже, в якій столиці можуть відбутися такі переговори.</p>
      <p>"Як ми бачимо, ініціативу Нурсултана Назарбаєва про окрему особисту зустріч президентів Росії і України підтримують багато світових політиків та експертів. Одним з головних аргументів на її користь виступає як мінімум той факт, що в російсько-українському порядку денному є цілий ряд важливих питань, які не входять до основної тематики "нормандського формату" і можуть бути вирішені у ході прямого діалогу Москви і Києва ", - повідомив Турсунов.</p>
      <p>За його словами, дану пропозицію Назарбаєва "слід розглядати у загальному руслі його успішної багаторічної і багатопланової миротворчої політики, в даному випадку - на українському напрямку".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820092-kazahstan-ne-nadsilav-oficijnih-zaprosen-dla-zustrici-zelenskogo-i-putina.html">Казахстан не надсилав офіційних запрошень для зустрічі Зеленського і Путіна - росЗМІ</a>
      </blockquote>
      <p>Як повідомлялося, 12 листопада Назарбаєв на політичному форумі "Астана клуб" запропонував президентам Росії та України зустрітися у <a href="https://www.ukrinform.ua/tag-kazahstan">Казахстані</a>. За його словами, згоду Зеленського на зустріч він вже отримав і повідомив про це президенту Росії.</p>
      <p>Попередня "нормандська зустріч" відбулася у жовтні 2016 року. Нова є попередньо запланованою на 9 грудня у Парижі.</p>
    </article>
  </body>
</html>