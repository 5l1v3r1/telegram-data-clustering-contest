<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/bologna-bancomat-poste-pin-3118745/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-19T07:58:51+00:00"/>
    <meta property="og:title" content="Bologna: rubavano bancomat dai pacchi alle Poste, poi si facevano dare il Pin e prelevavano"/>
    <meta property="og:description" content="ROMA – Rubavano bancomat e carte di credito dai pacchi destinati ai correntisti e poi con quelle carte prelevavano e spendevano. E avevano anche escogitato un metodo per poter carpire il Pin delle carte (visto che il codice viene inviato in buste separate rispetto alla carta) direttamente dalle vittime. I furti avvenivano in un Centro delle Poste di via Zanardi, a Bologna. La banda in pochi mesi si sarebbe messa in tasca più di un milione di euro. La Polizia Postale dell’Emilia-Romagna ha arrestato in flagranza tre giovani di 22, 23 e 26 anni, tutti campani.  Già processati per direttissima, sono stati condannati a pene che vanno dai 10 mesi ai 13 mesi di reclusione. L’indagine, coordinata dal pm Flavio Lazzarini, è nata da segnalazioni di alcuni istituti di credito che, dal marzo di quest’anno, hanno denunciato la sottrazione dal circuito di spedizione di numerose carte elettroniche di pagamento. Bancomat e carte risultavano essere state poi utilizzate per sottrarre ingenti somme di denaro ai clienti, tutti…"/>
  </head>
  <body>
    <article>
      <h1>Bologna: rubavano bancomat dai pacchi alle Poste, poi si facevano dare il Pin e prelevavano</h1>
      <address><time datetime="2019-11-19T07:58:51+00:00">19 Nov 2019, 07:58</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/poste-bologna-furti-bancomat-ansa-1.jpg"/>
        <figcaption>Bologna: i furti dei bancomat alle Poste (foto Ansa)</figcaption>
      </figure>
      <p>ROMA – Rubavano <b>bancomat e carte di credito</b> dai pacchi destinati ai correntisti e poi con quelle carte prelevavano e spendevano. E avevano anche escogitato un metodo per poter carpire il <a href="https://www.blitzquotidiano.it/blitztv/youtube-pin-e-carta-bancomat-rubati-ecco-come-fanno-2516565/">Pin</a> delle carte (visto che il codice viene inviato in buste separate rispetto alla carta) direttamente dalle vittime. I furti avvenivano in un Centro delle <b>Poste di via Zanardi, a Bologna.</b> La banda in pochi mesi si sarebbe messa in tasca più di un milione di euro. La Polizia Postale dell’Emilia-Romagna ha arrestato in flagranza tre giovani di 22, 23 e 26 anni, tutti campani. </p>
      <p>Già processati per direttissima, sono stati condannati a pene che vanno dai 10 mesi ai 13 mesi di reclusione. L’indagine, coordinata dal pm Flavio Lazzarini, è nata da segnalazioni di alcuni istituti di credito che, dal marzo di quest’anno, hanno denunciato la sottrazione dal circuito di spedizione di numerose carte elettroniche di pagamento. Bancomat e carte risultavano essere state poi utilizzate per sottrarre ingenti somme di denaro ai clienti, tutti puntualmente risarciti dalle banche stesse.</p>
      <figure>
        <a href="https://www.blitzquotidiano.it/cronaca-italia/mario-cerciello-rega-finnegan-intercettato-3118950/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/mario-cerciello-rega-finnegan-intercettato-3118950/">
          <img src="https://static.blitzquotidiano.it/wp/wp-content/uploads/2019/11/finnegan-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/mario-cerciello-rega-finnegan-intercettato-3118950/">Mario Cerciello Rega, Finnegan intercettato in carcere: “I carabinieri hanno mostrato il distintivo”</a>
      </h3>
      <figure>
        <a href="https://www.blitzquotidiano.it/cronaca-italia/campi-bisenzio-neonata-abbandonata-borsa-farmacia-3118898/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/campi-bisenzio-neonata-abbandonata-borsa-farmacia-3118898/">
          <img src="https://static.blitzquotidiano.it/wp/wp-content/uploads/2019/11/farmacia-comunale-farmapiana-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/campi-bisenzio-neonata-abbandonata-borsa-farmacia-3118898/">Campi Bisenzio, neonata abbandonata in una borsa accanto alla farmacia: è morta</a>
      </h3>
      <p>Le vittime, circa 550, erano in gran parte residenti nel Bolognese e l’ammanco supera il milione di euro solo per uno degli istituti coinvolti. Gli accertamenti della Polizia Postale, anche con l’utilizzo di telecamere nascoste, si sono concentrati sulla struttura di via Zanardi che è il centro di smistamento regionale delle Poste: un’area di circa 40.000 metri quadri dove transitano ogni giorno un migliaio di addetti. A fine ottobre i tre sono stati sorpresi a rubare all’interno della struttura e, dopo un breve inseguimento, sono stati arrestati.</p>
      <p>Secondo quanto è stato ricostruito, dopo il furto i ladri contattavano al telefono i clienti in attesa delle carte, spacciandosi per funzionari bancari. Rassicurandoli sull’imminente recapito del documento elettronico, li invitavano a confermare il Pin: non a voce, per motivi di sicurezza, ma digitandolo sulla tastiera a multifrequenza. Il codice veniva quindi decriptato e utilizzato per effettuare i prelievi fraudolenti.</p>
      <p>L’indagine prosegue per chiarire in che modo i tre riuscissero a entrare nel centro e soprattutto a individuare le buste con i bancomat. Gli investigatori non escludono l’esistenza di complici o basisti. La Polizia ricorda che nessuna banca chiede ai propri clienti di fornire il Pin al telefono e che è possibile richiedere l’invio delle carte elettroniche non al domicilio ma presso la propria filiale, procedendo poi al ritiro personalmente. (Fonte Ansa).</p>
    </article>
  </body>
</html>