<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598041/tripoli-10-nekroi-kai-35-travmaties-se-aeroporiki-epidromi-se-ergostasio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T07:37:00+00:00"/>
    <meta property="og:title" content="Τρίπολη: 10 νεκροί και 35 τραυματίες σε αεροπορική επιδρομή σε εργοστάσιο"/>
    <meta property="og:description" content="Στους δέκα ανέρχονται οι νεκροί και στους 35 οι τραυματίες από την αεροπορική επιδρομή σε εργοστάσιο, στη νότια Τρίπολη, σύμφωνα με νεότερο απολογισμό των..."/>
  </head>
  <body>
    <article>
      <h1>Τρίπολη: 10 νεκροί και 35 τραυματίες σε αεροπορική επιδρομή σε εργοστάσιο</h1>
      <address><time datetime="2019-11-19T07:37:00+00:00">19 Nov 2019, 07:37</time> by <a rel="author">SigmaLive</a></address>
      <p>Στους δέκα ανέρχονται οι νεκροί και στους 35 οι τραυματίες από την αεροπορική επιδρομή σε εργοστάσιο, στη νότια Τρίπολη, σύμφωνα με νεότερο απολογισμό των αρχών.</p>
      <p>Οι τραυματίες έχουν μεταφερθεί σε δύο κοντινά νοσοκομεία, όπως είπε ο εκπρόσωπος της υπηρεσίας ασθενοφόρων της λιβυκής πρωτεύουσας, Οσάμα Άλι.<br/><br/>Τα θύματα κατάγονταν από την Αίγυπτο, το Μπαγκλαντές, τη Νιγηρία και τη Λιβύη.<br/><br/>Το εργοστάσιο, που παρασκευάζει μπισκότα, βρίσκεται στην περιοχή Ουάντι αλ Ραμπέι.<br/><br/>Οι διασώστες αναγκάστηκαν να σταματήσουν προσωρινά τις επιχειρήσεις τους στα συντρίμμια επειδή στην περιοχή πετούσαν ακόμη αεροπλάνα.<br/><br/>Ο απεσταλμένος των Ηνωμένων Εθνών στη Λιβύη, Γασάν Σαλάμε, είπε ότι η επιδρομή αυτή μπορεί να συνιστά έγκλημα πολέμου. Ο ΟΗΕ προσπαθεί να επαληθεύσει τα γεγονότα και προειδοποίησε για τις συνέπειες που θα έχει μια "ξένη παρέμβαση" στην κρίση της Λιβύης.</p>
      <p>Πληροφορίες ΑΠΕ-ΜΠΕ-AFP-DPA</p>
    </article>
  </body>
</html>