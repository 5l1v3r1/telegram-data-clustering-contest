<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/jermanova_policie_riizeni_auta_pokorna_ano.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T07:20:00+00:00"/>
    <meta property="og:title" content="Případ řízení krajského auta manželem hejtmanky prý policie odložila"/>
    <meta property="og:description" content="Jestliže středočeská hejtmanka Jaroslava Pokorná Jermanová (ANO) svěřila auto poskytnuté krajským úřadem svému manželovi, který byl mimo jiné vyfotografován, jak superbem kraje jede do práce v benešovském kadeřnictví (což loni v srpnu vyvolalo značný ohlas v médiích i rozruch na politické scéně, vedoucí k tomu, že hejtmanka auto vrátila), bylo to z pohledu paragrafů v pořádku. V pondělí na to upozornil radní a předseda zastupitelů klubu ANO v krajském zastupitelstvu Martin Herman."/>
  </head>
  <body>
    <article>
      <h1>Případ řízení krajského auta manželem hejtmanky prý policie odložila</h1>
      <address><time datetime="2019-11-19T07:20:00+00:00">19 Nov 2019, 07:20</time> by <a rel="author">Milan Holakovský</a></address>
      <p>„Padlo trestní oznámení a policie případ odložila,“ konstatoval. „Hejtmanka neudělala nic nezákonného,“ doplnil.</p>
      <p>Hermanovým cílem nicméně zjevně nebylo znovu otevírat záležitost, která loni obrátila pozornost i k využívání služebních vozidel v jiných krajích. Zmínil se o ní v otevřeném dopise adresovaném konkrétnímu redaktorovi jednoho z velkých zpravodajských serverů, přičemž prohlásil, že tím z jeho pohledu odstartoval „jeden z největších honů na ženu v politice, jakého jsme byli svědky za poslední roky“.</p>
      <figure>
        <img src="https://g.denik.cz/2/ec/praha-setkani-denik-s-vami-hejtmanka-20191001-170_denik-150-3x2.jpg"/>
      </figure>
      <aside>
        <a href="https://www.denik.cz/regiony/denik-s-vami-aneb-setkani-s-hejtmankou-20191001.html">ON-LINE s hejtmankou Středočeského kraje Jaroslavou Pokornou Jermanovou Přečíst článek ›</a>
      </aside>
      <p>Herman, který se podepsal jako předseda kolínské oblastní organizace hnutí ANO, současně jmenuje zástupce nynější středočeské opozice z řad STAN a ODS a lidi z jejich okolí, jejichž aktivity by podle jeho mínění také stály za podobně intenzivní novinářský zájem a čas věnovaný rozkrývání souvislostí.</p>
      <p>Upozorňuje dále, že mediální pozornost si zaslouží nejen záležitosti prezentované jako kauzy spjaté se středočeským hejtmanstvím – vedle případu s autem Herman odkazuje třeba na řešení smluv s externisty placenými krajem na základě dohod o provedení práce a o pracovní činnosti (jež podle dostupných informací, nicméně nepotvrzených ani krajským úřadem, ani Národní centrálou proti organizovanému zločinu, rovněž zkoumaných policejními detektivy) – ale také úspěchy, jichž se hejtmance a jejímu týmu podařilo dosáhnout. Konkrétně vyzdvihl „skvělou kondici financí a hospodaření kraje, největší objem opravených silnic a mostů, rozvoj zahraniční spolupráce kraje a úspěchy Středočeského inovačního centra.</p>
      <figure>
        <img src="https://g.denik.cz/42/b3/stredocesky-praha-krajsky-holub-dohody-dpp-dpc-06_denik-150-3x2.jpg"/>
      </figure>
      <aside>
        <a href="https://www.denik.cz/z_domova/policie-zasahuje-na-hejtmanstvi-stredoceskeho-kraje-proveruje-externi-smlouvy-20190625.html">Policie zasahovala na hejtmanství Středočeského kraje. Prověřuje externí smlouvy Přečíst článek ›</a>
      </aside>
    </article>
  </body>
</html>