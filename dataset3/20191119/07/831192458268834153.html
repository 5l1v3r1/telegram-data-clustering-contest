<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/vomva-apo-tis-ipa-gia-ti-dytiki-ochthi-oi-israilinoi-epoikismoi-den-einai-paranomoi/"/>
    <meta property="og:site_name" content="europost.gr"/>
    <meta property="article:published_time" content="2019-11-19T07:15:11+00:00"/>
    <meta property="og:title" content="«Βόμβα» από τις ΗΠΑ για τη Δυτική Όχθη: Οι ισραηλινοί εποικισμοί δεν είναι παράνομοι!"/>
    <meta property="og:description" content="Σε μια νέα απόφαση για τη Δυτική Όχθη που αναμένεται να δυναμιτίσει το ήδη τεταμένο κλίμα ανάμεσα σε Ισραήλ και Παλαιστίνη προχωρά η κυβέρνηση των ΗΠΑ. Η Ουάσινγκτον δεν θεωρεί πλέον ότι οι δεκάδες εβραϊκοί οικισμοί"/>
  </head>
  <body>
    <article>
      <h1>«Βόμβα» από τις ΗΠΑ για τη Δυτική Όχθη: Οι ισραηλινοί εποικισμοί δεν είναι παράνομοι!</h1>
      <address>
        <time datetime="2019-11-19T07:15:11+00:00">19 Nov 2019, 07:15</time>
      </address>
      <p>Σε μια νέα απόφαση για τη Δυτική Όχθη που αναμένεται να δυναμιτίσει το ήδη τεταμένο κλίμα ανάμεσα σε Ισραήλ και Παλαιστίνη προχωρά η κυβέρνηση των ΗΠΑ.</p>
      <p>Η Ουάσινγκτον δεν θεωρεί πλέον ότι οι δεκάδες εβραϊκοί οικισμοί που έχουν ιδρυθεί από το Ισραήλ στην κατεχόμενη Δυτική Όχθη αντίκεινται στο διεθνές δίκαιο, σύμφωνα με όσα ανακοίνωσε ο υπουργός Εξωτερικών των ΗΠΑ Μάικ Πομπέο.</p>
      <p>«Η ίδρυση ισραηλινών οικισμών στη Δυτική Όχθη δεν είναι καθεαυτή ασύμβατη με το διεθνές δίκαιο», είπε ο επικεφαλής του Στέιτ Ντιπάρτμεντ, σε συνέντευξη Τύπου που παραχώρησε.</p>
      <p>Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν 600.000 Ισραηλινοί.</p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο», είπε ο Πομπέο.</p>
      <p>Την απόφαση χαιρέτισε ο Νετανιάχου</p>
      <p>Ο πρωθυπουργός του Ισραήλ Μπενιαμίν Νετανιάχου χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου Ντόναλντ Τραμπ για την υποστήριξή της στη χώρα.</p>
      <p>Ο Νετανιάχου είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <p>Σημειώνεται ότι ο εποικισμός της Δυτικής Όχθης και της Ανατολικής Ιερουσαλήμ ήταν μια πολιτική που ακολούθησαν όλες οι ισραηλινές κυβερνήσεις από το 1967, τα τελευταία χρόνια έχει ενταθεί. Σήμερα περισσότεροι από 600.000 Ισραηλινοί ζουν σε οικισμούς στη Δυτική Όχθη και την Ανατολική Ιερουσαλήμ.</p>
    </article>
  </body>
</html>