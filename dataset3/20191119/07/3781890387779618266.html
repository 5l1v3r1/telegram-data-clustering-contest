<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742453"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T07:40:00+00:00"/>
    <meta property="og:title" content="บิ๊กป้อมเมินกมธ.ป.ป.ช.เรียกรอบ4ลั่นมีอำนาจเหมือนกัน!"/>
    <meta property="og:description" content="“บิ๊กป้อม”ปัดพบ “สิระ-ปารีณา” เชื่อไม่ถูกกลั่นแกล้งปมกมธ.ป.ป.ช. เรียกแจงครั้งที่ 4 ลั่นมีอำนาจก็ทำไป บอกตนก็มีเหมือนกัน"/>
  </head>
  <body>
    <article>
      <h1>บิ๊กป้อมเมินกมธ.ป.ป.ช.เรียกรอบ4ลั่นมีอำนาจเหมือนกัน!</h1>
      <address>
        <time datetime="2019-11-19T07:40:00+00:00">19 Nov 2019, 07:40</time>
      </address>
      <p>
        <b>“บิ๊กป้อม”ปัดพบ “สิระ-ปารีณา” เชื่อไม่ถูกกลั่นแกล้งปมกมธ.ป.ป.ช. เรียกแจงครั้งที่ 4 ลั่นมีอำนาจก็ทำไป บอกตนก็มีเหมือนกัน</b>
      </p>
      <p>เมื่อวันที่ 19 พ.ย. ที่ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรี กล่าวถึงกรณีน.ส. ปารีณา ไกรคุปต์ ส.ส. ราชบุรี และนายสิระเจนจาคะ ส.ส. กทม. พรรคพลังประชารัฐ (พปชร.) เดินทางเข้ามาที่ทำเนียบรัฐบาล ว่า เพิ่งประชุมคณะรัฐมนตรี (ครม.) เสร็จ ไม่ได้พบใคร ส่วนทั้ง2 คนจะมาทำเนียบด้วยเรื่องอะไรนั้นตนไม่ทราบ ต่อข้อถามว่า ทั้ง2 คนมารอพบที่หน้าห้องใช่หรือไม่ พล.อ.ประวิตร กล่าวว่า ไม่รู้ ส่วนที่มองว่ามาพบเพราะเรื่องคณะกรรมาธิการ ป้องกันและปราบปรามการทุริตและประพฤติมิชอบ สภาผู้แทนราษฎร (กมธ.ป.ป.ช.) นั้น  เขาอาจจะมาคุยกับคนอื่นหรือเปล่า ยืนยันว่าตนไม่ได้พบ ไม่ได้เจอน.ส.ปารีณา  นอกจากนี้เรื่องปัญหาการครอบครองที่ดินของน.ส. ปารีณา เรื่องนี้จะต้องตรวจสอบ และต้องทำทั่วประเทศอยู่แล้ว <br/><br/>เมื่อถามถึงกรณี พล.ต.อ.เสรีพิศุทธ์ เตมียเวส ประธานกมธ.ป.ป.ช. เชิญไปชี้แจงครั้งที่ 4 พล.อ.ประวิตร กล่าวว่า ได้ตอบคำถามไปหมดแล้ว จะให้ตัวแทนไปมอบให้พล.ต.อ.เสรีพิศุทธิ์ในวันพรุ่งนี้ (20พ.ย.) และเชื่อว่าในส่วนของพล.อ.ประยุทธ์ จันทร์โอชา นายกรัฐมนตรี และรมว.กลาโหม ก็มอบผู้แทนไปชี้แจงเช่นเดียวกัน แม้ว่าการเชิญไปชี้แจงจะเป็นครั้งที่ 4 แล้วก็แล้วแต่เขา เมื่อถามว่า ทางกมธ.ป.ป.ช. ต้องการให้พล.อ.ประยุทธ์ และพล.อ.ประวิตร ไปชี้แจงด้วยตนเอง พล.อ.ประวิตร กล่าวว่าก็ไม่รู้ แต่ตนก็คิดของตนแบบนี้ ส่วนจะเป็นการใช้อำนาจหน้าที่โดยไม่ชอบหรือไม่นั้น ไม่รู้เรื่องนี้ต้องให้ฝ่ายกฎหมายดู อย่างไรก็ตามตนไม่ได้รู้สึกว่าถูกกลั่นแกล้ง เขาอยากทำอะไรก็ทำหากมีอำนาจ ซึ่งตนก็มีอำนาจของตนเช่นเดียวกัน<br/><br/>เมื่อถามถึงกรณีตั้ง นายวัฒนา เมืองสุข เป็นที่ปรึกษาประธานกมธ.ป.ป.ช. ว่า  พล.อ.ประวิตร ย้อนถามพร้อมอมยิ้มว่า“ตั้งได้หรือ วันนี้วันที่ 19 พ.ย. แต่หนังสือดังกล่าวลงวันที่ 20 พ.ย.  เมื่อถามอีกว่า มองเรื่องนี้อย่างไร พล.อ.ประวิตรกล่าวว่า มันถูกหรือ ไม่ถูกหรอก<br/><br/>อย่างไรก็ตามจากการตรวจสอบพบว่า น.ส.ปารีณา มาพบ พล.อ.ประวิตร วงษ์สุวรรณ รองนายกรัฐมนตรี ที่ห้องทำงานชั้น 4 ตึกบัญชาการ 1 โดยเป็นการถูกเรียกให้มารายงานข้อเท็จจริงเรื่องที่ดินดังกล่าวให้ได้รับทราบ เพื่อหาทางออกของเรื่องที่ดินกว่า 1,700 ไร่ ที่จ.ราชบุรี ซึ่งกำลังเป็นประเด็นอยู่ในขณะนี้.<br/> </p>
    </article>
  </body>
</html>