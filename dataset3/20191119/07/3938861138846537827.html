<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_rosijski-litaki-imituvali-bombarduvannya-odesi/938763"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:40:00+00:00"/>
    <meta property="og:title" content="Російські літаки імітували бомбардування Одеси"/>
    <meta property="og:description" content="Два російські стратегічні бомбардувальники Ту-22 відпрацьовували елементи нанесення бомбових ударів по кримським перешийкам і Одесі. Провокаційні навчання російські військові провели ще 10 липня, каже командувач військово-морських сил України Ігор Воронченко. Літаки здійснили умовний пуск ..."/>
  </head>
  <body>
    <article>
      <h1>Російські літаки імітували бомбардування Одеси</h1>
      <address><time datetime="2019-11-19T07:40:00+00:00">19 Nov 2019, 07:40</time> by <a rel="author">Софія СТАРОКОНЬ</a></address>
      <p>Два російські стратегічні бомбардувальники Ту-22 відпрацьовували елементи нанесення бомбових ударів по кримським перешийкам і Одесі. Провокаційні навчання російські військові провели ще 10 липня, каже командувач військово-морських сил України Ігор Воронченко.</p>
      <p>Літаки здійснили умовний пуск за 60 км від міста Одеси, після чого повернули в бік Босфору.</p>
      <p>Окупанти нарощують військову присутність у Чорному морі. За останні п'ять років поповнили склад Чорноморського флоту 49 новими кораблями та сімома підводними човнами. Всі кораблі оснащені новітніми російськими крилатими ракетами типу "Калібр".</p>
      <p>Звезені до окупованого Криму протиповітряні комплекси С-400 контролюють повітряні цілі та здатні уразити ціль на відстані 240 км. Також росіяни помістили в Крим бомбардувальники Ту-22М3, що можуть нести ядерну зброю.</p>
      <p>— Нині РФ будує морську систему виявлення, що складається зі стаціонарних автоматичних підводних станцій. У кримському небі під час авіаційних навчань спостерігалося одночасно до сотні літаків — винищувачів, штурмовиків і бомбардувальників, — каже Ігор Воронченко, 55 років. — У постійній готовності до вторгнення в Україну перебувають 28–30 батальйонних тактичних груп. Напруженою залишається ситуація в Азовському морі. Через блокування руху суден у Керченській протоці тільки за цей рік порти Маріуполя й Бердянська втратили 43 відсотки доходів.</p>
    </article>
  </body>
</html>