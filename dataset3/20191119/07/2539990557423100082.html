<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2405971,W-Polsce-przybywa-dluznikow-Zaleglosci-siegaja-prawie-80-mld-zl"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T07:37:00+00:00"/>
    <meta property="og:title" content="W Polsce przybywa dłużników. Zaległości sięgają prawie 80 mld zł"/>
    <meta property="og:description" content="Długi Polaków wzrosły w III kwartale do 78,7 mld zł, a liczba niesolidnych dłużników zwiększyła się o blisko 31 tys. osób - wynika z danych Rejestru Dłużników BIG InfoMonitor oraz bazy Biura Informacji Kredytowej. Rekordzista, mężczyzna z Lubelskiego, ma do oddania blisko 72 mln zł."/>
  </head>
  <body>
    <article>
      <h1>W Polsce przybywa dłużników. Zaległości sięgają prawie 80 mld zł</h1>
      <address>
        <time datetime="2019-11-19T07:37:00+00:00">19 Nov 2019, 07:37</time>
      </address>
      <p>
        <b>Długi Polaków wzrosły w III kwartale do 78,7 mld zł, a liczba niesolidnych dłużników zwiększyła się o blisko 31 tys. osób - wynika z danych Rejestru Dłużników BIG InfoMonitor oraz bazy Biura Informacji Kredytowej. Rekordzista, mężczyzna z Lubelskiego, ma do oddania blisko 72 mln zł.</b>
      </p>
      <ul>
        <li>
          <b>Całkowity dług Polaków wynosi 78,7 mld zł</b>
        </li>
        <li>
          <b>W III kwartale przybyło ponad 30 tys. niesolidnych dłużników</b>
        </li>
      </ul>
      <p>Zaległości konsumentów, jak podkreślono, powstają w wyniku opóźniania o minimum 30 dni płatności na co najmniej 200 zł. Znajdują się wśród nich raty kredytów, pożyczek, zaległe czynsze, ubezpieczenia, rachunki telefoniczne, alimenty, koszty sądowe czy zobowiązania wobec firm windykacyjnych.</p>
      <p>
        <b>Całkowity dług się powiększa</b>
      </p>
      <p>Według BIG łączna kwota zaległych zobowiązań Polaków, zgromadzonych w Rejestrze Dłużników BIG InfoMonitor oraz w BIK, wyniosła na koniec września 2019 r. 78 mld 689 mln 997 tys. zł. Od końca II kw. br. odnotowano wzrost o ponad 2 mld 042 mln 122 tys. zł. Wartość długów kredytowych zwiększała się w tym czasie o 1 mld 361 mln 105 tys. 046 zł (3,8 proc.) do 36 mld 787 mln 692 tys. 191 zł, a pozakredytowych o 681 mln 017 tys. 192 zł (1,7 proc.) do 41 mld 902 mln 304 tys. 865 zł.</p>
      <p>O 1,5 proc. (424 zł) podniosła się średnia kwota zaległości przypadająca na osobę i na koniec września wyniosła 27 tys. 837 zł. Ze względu na wyższe wartości kredytów niż innych zobowiązań, średnia zaległość jest wyższa w przypadku przeterminowanych płatności kredytowych i wynosi obecnie 29 tys. 887 zł na osobę. W porównaniu z II kw. łączna liczba niesolidnych dłużników podwyższyła się o 30 tys. 743 osoby i wyniosła w III kw. br. 2 mln 826 tys. 797 osób - wyliczyło BIG.</p>
      <related>
        <a href="https://www.polskieradio24.pl/42/273/Artykul/2375524"/>
      </related>
      <p>
        <b>Przewaga mężczyzn wśród dłużników</b>
      </p>
      <p>Wśród dłużników dominują mężczyźni (61,4 proc.), którzy mają też wyższe zaległości niż kobiety - należy do nich 66,8 proc. sumy przeterminowanych zobowiązań. Rekordzistą pod względem wysokości zadłużenia jest 63-letni mężczyzna z woj. lubelskiego, który ma ponad 71,7 mln zł przeterminowanych zobowiązań. Drugi jest mężczyzna z woj. pomorskiego, ma 37 lat i ponad 48 mln zł długu. Na trzecim miejscu znalazła się 37-latka z prawie 42,6 mln zł zaległości. Dłużniczka pochodzi z Mazowsza, tak jak połowa z dziesiątki rekordzistów.</p>
      <p>Średnia wartość zaległego zobowiązania przypadająca na osobę podwyższyła się we wszystkich województwach - najbardziej w mazowieckim o 881 zł (2,4 proc.), warmińsko-mazurskim 479 zł (2,1 proc.) i kujawsko-pomorskim 482 zł (2 proc.). Z kolei przeciętna zaległość przypadająca na osobę jest najwyższa na Mazowszu, gdzie wynosi już 37 524 zł (wzrost o 881 zł, 2,4 proc.). Na kolejnych pozycjach są: Małopolska, gdzie po wzroście o 361 zł jest to 29 464 zł oraz województwo zachodniopomorskie – 28 867 zł (zmiana o 182 zł).</p>
      <p>Najwyższe wartości niespłacanych zobowiązań kredytowych i pozakredytowych przypadają na Mazowsze (13,80 mld zł), Górny Śląsk (10,54 mld zł) oraz Dolny Śląsk (7,19 mld zł). Z kolei najmniejszą wartość zaległości mają mieszkańcy woj.: podlaskiego (1,50 mld zł), opolskiego (1,56 mld zł) oraz świętokrzyskiego (1,65 mld zł).</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/7/163/Artykul/2389782,Spadek-to-zawsze-wielka-niewiadoma-Jak-uniknac-niechcianego-zadluzenia"/>
      </related>
      <related>
        <a href="https://www.polskieradio.pl/42/259/Artykul/2390788,Zmalalo-zadluzenie-Polski-NBP-podal-dane"/>
      </related>
      <related>
        <a href="https://www.polskieradio.pl/42/259/Artykul/2405375,Badanie-firmy-krocej-czekaja-na-zaplate-od-kontrahentow"/>
      </related>
    </article>
  </body>
</html>