<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/brojat-na-decata-s-hranitelno-otravjane-v-jambolsko-veche-e-22.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T07:20:00+00:00"/>
    <meta property="og:title" content="Броят на децата с хранително отравяне в Ямболско вече е 22"/>
    <meta property="og:description" content="Те са в добро общо състояние и се подобряват, съобщиха от болницата в Ямбол"/>
  </head>
  <body>
    <article>
      <h1>Броят на децата с хранително отравяне в Ямболско вече е 22</h1>
      <h2>Те са в добро общо състояние и се подобряват, съобщиха от болницата в Ямбол</h2>
      <address><time datetime="2019-11-19T07:20:00+00:00">19 Nov 2019, 07:20</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/deca_1574140829-1.mp4"/>
      </figure>
      <p>Увеличава се броят на децата приети със симптоми на хранително отравяне в Ямболската болница. Техният брой вече е 22.</p>
      <p>Те са на възраст между 7 и 11 години. Всички са от село Хаджидимитрово, но учат в съседното Дражево и са обядвали в училищния стол. Почувствали се зле, когато се прибрали вкъщи.</p>
      <p>Първите ученици са приети в Спешното отделение около 19 ч. снощи. Първите хоспитализирани 4-5 деца са били в най-тежко състояние.</p>
      <p>Тази сутрин всички деца са в стабилно състояние, добрата новина е, че много бързо се подобряват, каза за bTV д-р Валентин Вълчев, дежурен лекар в Спешното отделение на болницата в Ямбол.  Те ще останат в болницата поне 48 часа.</p>
      <p>Какво точно е причинила отравянето на децата ще кажат от РЗИ-Ямбол и Агенцията по храните, които започнаха проверка в училищния стол.</p>
      <p>Фирмата, която зарежда училищния стол, разпределя храната и за всички останали училища в община Тунджа. Около 1300 деца само днес са консумирали от нея. Тепърва ще се изяснява кой е източникът на хранителното отравяне.</p>
    </article>
  </body>
</html>