<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/19/minori-vittime-di-abuso-e-sfruttamento-sessuale-nuovo-bando-da-5-milio/153317/"/>
    <meta property="og:site_name" content="VITA"/>
    <meta property="article:published_time" content="2019-11-19T07:26:00+00:00"/>
    <meta property="og:title" content="Minori vittime di abuso e sfruttamento sessuale, nuovo bando da 5 milioni"/>
    <meta property="og:description" content="L'ha pubblicato ieri il ministero guidato da Elena Bonetti, in occasione della “Giornata europea per la protezione dei minori contro lo sfruttamento e l’abuso sessuale”: 45 giorni di tempo, quattro linee di intervento, finanziamenti da 70 a 200mila euro per progetti di enti locali, associazioni, scuole ed enti pubblici"/>
  </head>
  <body>
    <article>
      <h1>Minori vittime di abuso e sfruttamento sessuale, nuovo bando da 5 milioni</h1>
      <address><time datetime="2019-11-19T07:26:00+00:00">19 Nov 2019, 07:26</time> by <a rel="author" href="http://www.vita.it/it/author/sara-de-carli/28/" target="_blank">Sara De Carli</a></address>
      <p>
        <b>L'ha pubblicato ieri il ministero guidato da Elena Bonetti, in occasione della “Giornata europea per la protezione dei minori contro lo sfruttamento e l’abuso sessuale”: 45 giorni di tempo, quattro linee di intervento, finanziamenti da 70 a 200mila euro per progetti di enti locali, associazioni, scuole ed enti pubblici</b>
      </p>
      <p>Cinque milioni di euro per progetti per la protezione ed il sostegno di minori vittime di abuso e sfruttamento sessuale. Sono quelli che mette a disposizione<a href="http://famiglia.governo.it/media/1709/avviso-pubblico-minori-18-novembre-2019-_-signed.pdf"> il bando pubblicato ieri dal Dipartimento per le politiche della famiglia</a>, non a caso in occasione della celebrazione della “Giornata europea per la protezione dei minori contro lo sfruttamento e l’abuso sessuale”.</p>
      <p>L’Avviso intende promuovere l’attuazione di interventi progettuali per la protezione e il sostegno di minori vittime di violenza e maltrattamento, volti a potenziare le capacità d’intervento degli attori pubblici e del privato sociale per fornire adeguate risposte alle piccole vittime di abuso sessuale e alle loro famiglie. L’Avviso è rivolto a enti locali, enti pubblici territoriali e non territoriali, al mondo associazionistico (art. 4, comma 1, del decreto legislativo 3 luglio n. 2017, n. 117) ed alle istituzioni scolastiche di ogni ordine e grado, singole o organizzate in reti di scuole. Quattro le linee di intervento per i progetti: A. “Prevenzione del fenomeno della violenza tra pari, perpetrata anche attraverso l’uso delle nuove tecnologie”; B. “Sostegno alla genitorialità ed alle famiglie di minori vittime di violenza e minori abusanti”; C. “Prevenzione e contrasto dello sfruttamento sessuale dei minori”; D. “Prevenzione, protezione e supporto alle vittime di violenza e maltrattamento in ambito sportivo”, con una dotazione rispettivamente di 1 milione di euro la a); 1,5 ciascuna le linee b) e c); 1 milione la d). I progetti, della durata di 18 mesi, potranno avere una richiesta di finanziamento compresa fra i 70mila e i 200mila euro e il finanziamento garantirà l’intero costo della proposta. Le proposte progettuali dovranno pervenire, a pena di irricevibilità, entro il quarantacinquesimo giorno a decorrere dalla data di pubblicazione sul sito istituzionale.</p>
      <p>L’Italia ha un piano di prevenzione e contrasto dell’abuso e dello sfruttamento sessuale dei minori, adottato con Decreto del Presidente della Repubblica 31 agosto 2016 quale parte integrante del IV Piano nazionale di azione e di interventi per la tutela dei diritti e lo sviluppo dei soggetti in età evolutiva 2016/2017. Sul tema, è appena scaduto anche il bando “Ricucire i sogni”, dell’Impresa sociale Con i Bambini, che metterà a disposizione dei progetti selezionati un ammontare complessivo di 15 milioni di euro.</p>
      <p>Foto Unsplash</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/14/sono-in-aumento-gli-abusi-in-rete-verso-i-minori/153284/"/>
        <a href="http://www.vita.it/it/article/2019/10/25/spazio-timmi-intercettare-le-situazioni-a-rischio-per-prevenire-i-malt/153094/"/>
        <a href="http://www.vita.it/it/article/2019/10/28/a-buccinasco-apre-la-tua-casa/153111/"/>
        <a href="http://www.vita.it/it/article/2019/09/11/bambini-maltrattati-e-la-famiglia-lunita-bisognosa-di-aiuto/152624/"/>
        <a href="http://www.vita.it/it/article/2019/10/18/child-safeguarding-policy-ecco-i-sette-esperti/153021/"/>
        <a href="http://www.vita.it/it/article/2019/07/31/nuovo-bando-di-con-i-bambini-15-milioni-per-le-vittime-di-maltrattamen/152382/"/>
      </related>
    </article>
  </body>
</html>