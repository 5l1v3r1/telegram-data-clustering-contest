<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%cf%85%cf%84%ce%b9%ce%ba%ce%ae-%ce%b1%cf%84%cf%84%ce%b9%ce%ba%ce%ae-%ce%b5%cf%80%ce%b9%cf%84%ce%ad%ce%b8%ce%b7%ce%ba%ce%b5-%cf%83%ce%b5-17%cf%87%cf%81%ce%bf%ce%bd%ce%b7-%ce%b3%ce%b9%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T07:52:21+00:00"/>
    <meta property="og:title" content="Δυτική Αττική: Επιτέθηκε σε 17χρονη για να την βιάσει –Την έσωσαν περαστικοί την τελευταία στιγμή"/>
    <meta property="og:description" content="Συγκλονίζει η περιγραφή της 17χρονης από την Δυτική Αττική, η οποία περιέγραψε πως επιχείρησε να την βιάσει ένας άνδρας την ώρα που πήγαινε στη σχολή χορού της."/>
  </head>
  <body>
    <article>
      <h1>Δυτική Αττική: Επιτέθηκε σε 17χρονη για να την βιάσει –Την έσωσαν περαστικοί την τελευταία στιγμή</h1>
      <address>
        <time datetime="2019-11-19T07:52:21+00:00">19 Nov 2019, 07:52</time>
      </address>
      <p>
        <b>Συγκλονίζει η περιγραφή της 17χρονης από την Δυτική Αττική, η οποία περιέγραψε πως επιχείρησε να την βιάσει ένας άνδρας την ώρα που πήγαινε στη σχολή χορού της.</b>
      </p>
      <p>Το περιστατικό συνέβη πίσω από αστυνομικό τμήμα της περιοχής, ενώ, σύμφωνα με το ρεπορτάζ του Star, σωτήρια ήταν η επέμβαση μίας παρέας εφήβων που περνούσε τυχαία από το σημείο την κρίσιμη στιγμή.</p>
      <p>Η 17χρονη τρομοκρατημένη βρήκε καταφύγιο στη σχολή της, που ήταν κοντά στο σημείο της επίθεσης, ενώ άμεσα ειδοποιήθηκαν η μητέρα της και η αστυνομία.</p>
      <p>Η μαθήτρια περιέγραψε στο κεντρικό δελτίο ειδήσεων του Star τον εφιάλτη που έζησε.</p>
      <p>«Με άρπαξε και προσπάθησε να με βιάσει»<br/>«Μου πιάνει το χέρι ένας άγνωστος άνθρωπος, με τραβάει και μετά αρχίζει να με χαϊδεύει, γενικά να κάνει διάφορες κινήσεις. Με κρατούσε με το ένα του χέρι κυκλικά πάνω από το στήθος μου, για να μη φύγω. Έκανα προσπάθειες να ξεφύγω, αλλά ήταν αδύνατο. Σκοπός του ήταν να μου κατεβάσει την φόρμα», δήλωσε η 17χρονη κοπέλα.</p>
      <p>Όπως είπε, ο δράστης μιλούσε ελληνικά, «αλλά με μια ιδιαίτερη προφορά. Είχα παγώσει, δεν ήξερα τι να κάνω, αλλά μετά φώναξα, η αλήθεια είναι δύο, τρεις φορές, αλλά δεν ήταν τόσο δυνατή η φωνή μου, ώστε να ακουστεί. Πανικοβλήθηκα πολύ εκείνη την ώρα».</p>
      <p>Τι δήλωσε η μητέρα της<br/>Σοκαρισμένη είναι και η μητέρα της 17χρονης, η οποία δήλωσε στο Star: «Βρήκα το παιδί μου σε άθλια κατάσταση στη σχολή χορού που πηγαίνει. Μετά πήγαμε στο τμήμα της περιοχής για να κάνω την καταγγελία. Την επόμενη ημέρα το πρωί έλαβα ένα τηλέφωνο από τη ΓΑΔΑ, ότι η υπόθεση είναι πολύ σοβαρή. Κάναμε αναγνώριση. Το παιδί αναγνώρισε έναν από όλους όσους είδε. Το μόνο που μου είπαν, που μπόρεσαν να μου πουν, είναι ότι είναι Έλληνας Μουσουλμάνος ο κύριος. Βρήκαν σε χρόνο ρεκόρ υλικό από κάμερες. Πλέον δεν την αφήνουμε να πηγαίνει πουθενά μόνη της, όπως την άφηναμε»</p>
    </article>
  </body>
</html>