<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/unlu-isimler-sokta-yogun-bakima-kaldirildi-215513h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T07:22:44+00:00"/>
    <meta property="og:title" content="Ünlü isimler şokta: Yoğun bakıma kaldırıldı!"/>
    <meta property="og:description" content="Ünlü isimlerin yoga eğitmenliğini de yapan Zeynep Uras, yürüyüş yaptığı sırada otomobilin çarpmasıyla hastaneye kaldırıldı. Uras'ın yoğun bakımdaki tedavisi sürüyor."/>
  </head>
  <body>
    <article>
      <h1>Ünlü isimler şokta: Yoğun bakıma kaldırıldı!</h1>
      <h2>Ünlü isimlerin yoga eğitmenliğini de yapan Zeynep Uras, yürüyüş yaptığı sırada otomobilin çarpmasıyla hastaneye kaldırıldı. Uras'ın yoğun bakımdaki tedavisi sürüyor.</h2>
      <address>
        <time datetime="2019-11-19T07:22:44+00:00">19 Nov 2019, 07:22</time>
      </address>
      <p>İstanbul Yeniköy’de olan Köybaşı Caddesi sahil hattında geçen cuma günü yürüyüş yapan ünlü yoga eğitmeni Zeynep Uras, yaya geçidinden yolun karşısına geçmek istedi.</p>
      <p>Bu sırada hız yaptığı iddia edilen Ahmet A., kullandığı otomobille Uras’a çarptı. Çarpmanın etkisiyle Uras yere savruldu. Başına aldığı darbe ile ağır yaralanan Uras, hastaneye kaldırıldı.</p>
      <p>Hastanede yapılan ilk müdahale sonrası Uras, yoğun bakım servisine alındı. Gözaltına alınan sürücü Ahmet A. ise işlemlerinin ardından İstanbul Adalet Sarayı’na sevk edildi. Ahmet A., ifadesinin ardından Nöbetçi Sulh Ceza Hâkimliği tarafından adli kontrol şartıyla serbest bırakıldı.</p>
      <p>Cihangir’de ve Caddebostan’da yoga eğitimleri veren Uras için yogaseverler “Kalplerimiz bir! Geçirdiği trafik kazasının ardından yoğun bakıma alınan Zeynep Hoca’mız için şifa dileklerini, dualarını, kalbindeki sevgiyi gönderen herkese sonsuz teşekkürler” mesajı yayınladı.</p>
    </article>
  </body>
</html>