<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/google-oyun-platformu-stadia-ile-ilgili-neler-biliniyor"/>
    <meta property="og:site_name" content="euronews"/>
    <meta property="article:published_time" content="2019-11-19T07:06:59+00:00"/>
    <meta property="og:title" content="Google'ın oyun platformu Stadia ile ilgili neler biliniyor?"/>
    <meta property="og:description" content="Google'ın amacı kullanıcının herhangi bir konsola veya makineye ihtiyaç duymadan sadece internet bağlantısı olan bir ekranda istediği bilgisayar oyununu oynayabilmesi."/>
  </head>
  <body>
    <article>
      <h1>Google'ın oyun platformu Stadia ile ilgili neler biliniyor?</h1>
      <address><time datetime="2019-11-19T07:06:59+00:00">19 Nov 2019, 07:06</time> by <a rel="author">Sertaç Aktan</a></address>
      <p>Google küresel oyun platformu 'Stadia' ile sıradaki büyük adımını atmaya hazırlanıyor.</p>
      <p>Bilgisayar oyunlarının Netflix'i gibi işleyecek olan bu platform ile oyun sektörüne yön vermek isteyen Google'ın amacı kullanıcının herhangi bir konsola veya diske ihtiyaç duymadan sadece internet bağlantısı olan bir ekranda istediği oyunu oynayabilmesi.</p>
      <p>19 Kasım Salı günü resmen hayata geçecek olan Stadia aylık ve yıllık abonelik ile kullanılabilecek. Bu platforma üye olduğunuzda bir bilgisayar oyunu için disk satın almanız ve o diski okuyabilecek güçlü bir bir konsol sahibi olmanız, hatta oyunu internetten indirip herhangi bir hafıza diskine kaydetmeniz bile gerekmeyecek.</p>
      <h3>Youtube üzerinden canlı yayın ve katılım</h3>
      <p>Youtube ile birlikte çalışması planlanan bu platform için güçlü internet bağlantısı yeterli olacak ve çok sayıda oyuncu ile anında bağlantı kurulması ve gecikme yaşanmadan oyun oynanması mümkün olacak.</p>
      <p>Örneğin oynamaya başladığınız bir oyunu youtube kanalınız üzerinden paylaştığınızda aboneleriniz oyunu canlı olarak izleyebilecek ve izin verirseniz oyununuza katılabilecek.</p>
      <h3>Standart kumanda</h3>
      <p>Bununla birlikte örneğin televizyon ekranında oynamak için herhangi bir standart oyun kumandası edinmek yeterli olacağı gibi dileyen oyuncular Google'ın Stadia için geliştirdiği oyun kumandasını da alabilecek.</p>
      <figure>
        <img src="https://static.euronews.com/articles/stories/04/30/74/70/606x379_cmsv2_0ab9470a-c001-5975-b429-55930020a023-4307470.jpg"/>
      </figure>
      <h3>Cihazlar arası kayıpsız geçiş</h3>
      <p>Oyunlar Google ve internet üzerinden oynanacağı için kullanıcı televizyon ekranı kullanırken oyunu hiç kapatmadan ve herhangi kayıp yaşamadan oyuna kaldığı yerden telefon ekranında veya bilgisayar ekranında devam edebilecek.</p>
      <h3>Ayda 10 dolar</h3>
      <p>Şimdilik resmi açılış için bir düzine kadar oyun ile anlaşan Google 'Premium abonelik' için yıllık 130 dolar ücret talep ediyor. Önden abonelik alanlar ayrıca bir arkadaşlarını 3 ay boyunca ücretsiz olarak bu abonelikten yararlandırabilecek. Stadia'nın aylık standart aboneliği (Stadia Pro) ise 10 dolar olacak.</p>
      <p>Stadia bünyesindeki oyunları ücretsiz olarak da oynamanın mümkün olacağı ancak oyunların daha düşük çözünürlükle oynanabileceği belirtiliyor.</p>
      <h3>Benzer girişimler yolda</h3>
      <p>Google oyun sektöründe böyle bir adımı atmak için kolları sıvamış olan tek teknoloji devi değil. Microsoft da Project xCloud adlı benzer konsolsuz servisi üzerinde testlerini sürdürüyor.</p>
      <p>Aynı şekilde Amazon'un da bu alanda adım atmaya hazırlandığı söylentileri dolaşıyor. Sony ise Playstation satışlarını arttırmak için son dönemde bulut temelli çok kullanıcılı oyun hizmetinin ücretini düşürdü.</p>
      <p>Google Stadia'nın projesinin başındaki isim olan Phil Harrison yaptığı açıklamada "Konsolsuz oyun platformu için gerekli teknoloji mevcut ancak bu vizyonun hayata geçirilmesi için Google gibi bir şirkete ihtiyaç vardı"</p>
      <h3>Stadia nasıl çalışacak?</h3>
      <p>Stadia televizyonlarda Google'ın uygulamalar platformu olan Chromecast Ultra aygıtı üzerinden, bilgisayarlarda ve telefonlarda ise Chrome tarayıcısı üzerinden çalışacak.</p>
      <h3>Platformda ilk aşamada hangi oyunlar olacak?</h3>
      <p>"Red Dead Redemption 2", "Assassin's Creed Odyssey", "Just Dance 2020" ve "Tomb Raider" resmi açılışta duyuralacak oyunlar arasında. Bunlarla birlikte henüz piyasa sürülmemiş olan "Marvel's Avengers", "Watchdogs: Legion" ve "Cyberpunk 2077" gibi büyük oyunların da Stadia platformunda yakın zamanda yer alacaklarını duyurdular.</p>
      <p>Google ayrıca Stadia için kendi oyunlarını da yapacak. Bunun için Stadia Games and Entertainment adlı bir oyun stüdyosu kuruldu ve stüdyonun başına daha önce Sony, Electronic Arts ve Ubisoft'ta çalışmış olan Jade Raymond getirildi. Orijinal içeriğin platformun hayata geçmesinin ardından kısa sürede üretilmeye başlanacağı kaydediliyor.</p>
      <h3>Türkiye'de olacak mı?</h3>
      <p>Stadia ilk aşamada 14 ülkede kullanıma geçecek. Bunlar ABD, Kanada, İngiltere, Almanya, İsveç, Fransa, İtalya. Belçika, Finlandiya, İrlanda, Hollanda, Norveç, İspanya ve Danimarka olacak. Stadia'nın Türkiye'ye ne zaman geleceği şimdilik bilinmiyor.</p>
    </article>
  </body>
</html>