<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/erosione-costa-toscana-1.4894676"/>
    <meta property="og:site_name" content="La Nazione"/>
    <meta property="article:published_time" content="2019-11-19T07:15:00+00:00"/>
    <meta property="og:title" content="Erosione in Toscana, parla l'esperto: &quot;C’è un solo rimedio: spostarsi verso l'interno&quot;"/>
    <meta property="og:description" content="Anche in Toscana il mare avanza e il terreno cede. Il professor Pranzini spiega che &quot;l’unica soluzione è spostarsi verso l’interno&quot;"/>
  </head>
  <body>
    <article>
      <h1>Erosione in Toscana, parla l'esperto: "C’è un solo rimedio: spostarsi verso l'interno"</h1>
      <h2>Anche in Toscana il mare avanza e il terreno cede. Il professor Pranzini spiega che "l’unica soluzione è spostarsi verso l’interno"</h2>
      <address><time datetime="2019-11-19T07:15:00+00:00">19 Nov 2019, 07:15</time> by <a rel="author">ALESSANDRO ANTICO</a></address>
      <p>Firenze, 19 novembre 2019 - <b>Lo sbaglio</b> più grave che commettiamo è pensare che la cosa non ci riguardi perché tanto succederà verso il 2100. Per la fantascienza c’è tempo. Errore clamoroso, perché il surriscaldamento del pianeta è già in atto e le nostre coste stanno scemando a velocità supersonica sotto i colpi dell’<b>erosione</b> e anche della sciaguratezza umana. Il maltempo di questi giorni è solo un assaggio, altro che fantascienza. Nel 2100, anno più o anno meno, il livello del mare si sarà alzato di un metro e mezzo e i 397 chilometri di litorale della Toscana avranno ben altro aspetto. A rischio massimo la Versilia, Cecina, la Val di Cornia, Follonica, il litorale di Grosseto, Albinia, Capalbio nell’area del lago di Burano. Non al sicuro neppure San Vincenzo e la Piana dell’Arno. Insomma, ciò che oggi vediamo, calpestiamo, inquiniamo, non sarà più così.</p>
      <p>La previsione fu lanciata mesi fa dall’Enea, l’agenzia nazionale per le nuove tecnologie, l’energia e lo sviluppo economico sostenibile. Ma dell’ambiente che soffre e delle nostre coste martoriate (sempre per causa nostra) non è giusto parlare solo d’estate. Inarrestabile, incontenibile, inesorabile, il Signore Blu arriva dappertutto, mangia, domina. E l’abbassamento del terreno è l’altro fenomeno parallelo.</p>
      <p><b>Che Toscana sarà, fra un secolo o anche prima?</b><br/>«Io dico sempre che è troppo facile colorare con un pennarello blu tutto quello che sarà sotto il mare fra un secolo – ci spiega il professor <b>Enzo Pranzini</b>, ordinario di Geografia fisica e geomorfologia all’Università di Firenze, dove tiene anche il corso di Dinamica e difesa dei litorali – Non è che spariranno le dune: ci sarà una traslazione, un arretramento. Le barriere naturali migreranno verso l’interno. Ma è difficile studiare l’adattamento morfologico del territorio e non possiamo tracciare linee precise ora».</p>
      <p><b>Riusciremo a difenderci?</b><br/>«Tutto non si può difendere, bisogna metterselo in testa. E qui subentra la politica: quali sono le risorse? Quali sono le priorità? Che cosa si vuole difendere? Faccio un esempio: è chiaro la spiaggia di Forte dei Marmi andrà salvata, ci gira intorno un’economia importante. Ma ci sono zone dove bisogna necessariamente arretrare».</p>
      <p><b>Tipo? Quali zone?</b><br/>«Una per esempio è il delta dell’Ombrone, giù in Maremma. C’è una casa sola: va spostata. Si diano incentivi, si faccia un piano serio preciso».</p>
      <p><b>Sono scelte politiche difficili da prendere...</b><br/>«Ma andranno prese. E bisogna cominciare a pensarci sul serio. Ripeto: il territorio si trasforma e noi dobbiamo adeguarci. Quando si alza il livello del mare c’è un flusso di sabbia che va verso il largo a ristabilire i fondali. Se il livello del mare si alza di dieci centimetri, significa che cento metri cubi dalla costa vanno verso l’esterno. Allora noi dobbiamo andare verso l’interno».</p>
      <p><b>Dovremo ‘riposizionarci’?</b><br/>«Sì. Alcune località non possono trasformarsi e, al tempo stesso, non vanno abbandonate. Dobbiamo arretrare e investire più soldi lì dove si va. Bisogna inventare forme nuove per vivere bene più all’interno, bisogna pensare a una trasformazione sociale-economica per dare prospettive a territori che è impossibile difendere. Bisogna riadattarsi. Tutto questo deve diventare una risorsa, ma nessuno vuole farlo adesso perché il ritorno ce l’avremo soltanto fra cinquant’anni...».</p>
      <p><b>C’è anche il problema dei fiumi, vero?</b><br/>«Se livello del mare si alza, cambia anche il livello fluviale. I fiumi esonderanno di più anche all’interno. La pianura di Pisa di abbassa di un centimetro l’anno. Quella di Piombino idem. Il problema è il terreno che si abbassa, piuttosto che il mare che si alza. E dobbiamo anche prelevare meno acqua dal sottosuolo».</p>
      <p><b>Il ripascimento delle coste è efficace?</b><br/>«Il ripascimento difende l’economia locale e va fatto, è fondamentale. Va usata sabbia a ghiaia grossa. Ma è una difesa efficace solo a tempo. Insisto: l’unica difesa possibile è arretrare. Concentrare risorse in alcune zone, con i soldi dello Stato invece che con le scogliere. Tutte le direttive europee dicono che bisogna arretrare, ma finora in Italia nessuno ha mai messo mano, testa e soldi a progetti di questo tipo. Ci vogliono accordi globali fra Stati, non va scaricato tutto sugli enti locali. Bisogna pensare a lungo termine, alla Toscana che vedranno i nostri nipoti».<br/>La salvezza arriva con un passo indietro. O anche dieci, è meglio. Sembra fantascienza, ma non lo è.<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>