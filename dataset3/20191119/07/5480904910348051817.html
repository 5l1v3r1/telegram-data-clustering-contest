<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ukrajina-rusky-navrh-smlouvy-o-plynu-je-neprijatelny/1822699?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T07:57:00+00:00"/>
    <meta property="og:title" content="Ukrajina: Ruský návrh smlouvy o plynu je nepřijatelný"/>
    <meta property="og:description" content="Kyjev - Ruský návrh budoucí podoby smlouvy s Ukrajinou o dodávkách a tranzitu ruského plynu je nepřijatelný. Uvedl to podle agentury Reuters v noci na dnešek ukrajinský ministr energetiky Oleksij Oržel. Plynárenská společnost Gazprom v pondělí oznámila, že poslala Ukrajině dopis, ve kterém navrhuje buď prodloužení současné smlouvy, nebo podpis nové dohody, která bude platit rok. Podmínkou je ukončení všech právních sporů, které spolu Moskva a Kyjev v souvislosti s dodávkami a tranzitem plynu vedou."/>
  </head>
  <body>
    <article>
      <h1>Ukrajina: Ruský návrh smlouvy o plynu je nepřijatelný</h1>
      <address><time datetime="2019-11-19T07:57:00+00:00">19 Nov 2019, 07:57</time> by <a rel="author" href="http://www.ctk.cz/" target="_blank">ČTK</a></address>
      <p>Kyjev - Ruský návrh budoucí podoby smlouvy s Ukrajinou o dodávkách a tranzitu ruského plynu je nepřijatelný. Uvedl to podle agentury Reuters v noci na dnešek ukrajinský ministr energetiky Oleksij Oržel. Plynárenská společnost Gazprom v pondělí oznámila, že poslala Ukrajině dopis, ve kterém navrhuje buď prodloužení současné smlouvy, nebo podpis nové dohody, která bude platit rok. Podmínkou je ukončení všech právních sporů, které spolu Moskva a Kyjev v souvislosti s dodávkami a tranzitem plynu vedou.</p>
      <p>"Návrh, který jsme obdrželi, je pro Ukrajinu nepřijatelný vzhledem ke skutečnosti, že se máme vzdát arbitrážních rozhodnutí a podepsat dohodu pouze na jeden rok," uvedl ministr. Ukrajinská energetická společnost Naftogaz už dříve upozornila, že upřednostňuje dlouhodobou smlouvu a že s krátkodobou dohodou souhlasit nebude.</p>
      <p>Současná desetiletá smlouva o dodávkách ruského plynu na Ukrajinu a tranzitu plynu přes Ukrajinu do Evropy vyprší 31. prosince. Obě strany jsou kvůli ní ve sporu od ruské anexe Krymu v roce 2014.</p>
      <p>Rusko potřebuje čas, aby mohlo dokončit výstavbu plynovodů, které obcházejí Ukrajinu. Díky nim bude moci pokračovat v dodávkách plynu do Evropy, která je největším odběratelem ruského plynu. Bez prodloužení dohody hrozí, že tisíce domácností v Evropě nebudou mít v zimním období dostatek plynu.</p>
      <p>V Bruselu se již uskutečnilo několik kol rozhovorů o nové dohodě o dodávkách a tranzitu plynu. Jednání však zatím nepřinesla žádné hmatatelné výsledky.</p>
      <p>Loni Gazprom dodal do Evropy více než 200 miliard metrů krychlových plynu, z toho 87 miliard metrů krychlových bylo dopraveno přes Ukrajinu. Pro Kyjev tranzit představuje významné příjmy, přes Ukrajinu putuje plyn i do České republiky.</p>
    </article>
  </body>
</html>