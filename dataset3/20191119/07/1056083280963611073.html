<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818040/%DB%B7%DB%B0-%D8%AF%D8%B1%D8%B5%D8%AF-%D9%85%D8%AF%D8%A7%D8%B1%D8%B3-%D8%A7%DB%8C%D9%85%D9%86-%D8%A7%D9%86%D8%AF-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86-%D8%AC%D9%85%D8%B9-%D8%A2%D9%88%D8%B1%DB%8C-%D9%85%D8%AF%D8%A7%D8%B1%D8%B3-%D8%AE%D8%B4%D8%AA-%D9%88-%DA%AF%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T07:01:26+00:00"/>
    <meta property="og:title" content="۷۰ درصد مدارس ایمن‌اند/ برگزاری جشن جمع‌آوری مدارس خشت و گلی، به‌زودی"/>
    <meta property="og:description" content="رئیس سازمان نوسازی، توسعه و تجهیز مدارس کشور با اشاره به اینکه در سال ۸۲ فقط ۳۰درصد مدارس کشور ایمن بود گفت: امروز شاهد هستیم که ۷۰درصد مدارس ما ایمن‌سازی شده است. همچنین در سال ۹۸ همه مدارس خشتی و گلی جمع‌آوری شده و به زودی جشن جمع‌آوری مدارس خشتی و گلی برگزار خواهد شد."/>
  </head>
  <body>
    <article>
      <h1>۷۰ درصد مدارس ایمن‌اند/ برگزاری جشن جمع‌آوری مدارس خشت و گلی، به‌زودی</h1>
      <address><time datetime="2019-11-19T07:01:26+00:00">19 Nov 2019, 07:01</time> by <a rel="author">فاطمه اسماعیلی</a></address>
      <p>رئیس سازمان نوسازی، توسعه و تجهیز مدارس کشور با اشاره به اینکه در سال ۸۲ فقط ۳۰درصد مدارس کشور ایمن بود گفت: امروز شاهد هستیم که ۷۰درصد مدارس ما ایمن‌سازی شده است. همچنین در سال ۹۸ همه مدارس خشتی و گلی جمع‌آوری شده و به زودی جشن جمع‌آوری مدارس خشتی و گلی برگزار خواهد شد.</p>
      <p><b>به گزارش ایسنا، </b>مهراله رخشانی‌مهر در سومین همایش ملی بانوان و خانواده خیران مدرسه‌ساز با بیان اینکه در سال ۱۳۷۷ جهاد مقدس مدرسه‌سازی در قالب حضور پربرکت خیرین مدرسه‌ساز شتاب و سرعت گرفت گفت: خیرین حتی گوی سبقت را از دولت ربودند. </p>
      <p>وی افزود: خیرین مدرسه‌ساز معماران دوستی و مهربانی هستند. آنها با درک درست از جایگاه نظام آموزش و پرورش به عنوان هدف و ابزار توسعه، خطر بازماندن از قافله رشد و توسعه را نهیب زده و بر این باور هستند که آینده‌سازان که استعدادها، سرمایه‌های سرشار و امیدآفرین کشورمان هستند نیازمند مراقبت و برخورداری از فضا، مدرسه و تجهیزات مناسب هستند. </p>
      <p>رئیس سازمان نوسازی، توسعه و تجهیز مدارس کشور با اشاره به اینکه در ایران اسلامی نقش‌آفرینی زنان در جامعه منحصر به مناصب اداری نشده است اظهار کرد: زنان و مادران ایرانی در عرصه‌های مختلف فرهنگی و اجتماعی نیز حضور فعالانه داشتند به طوری که حدود ۵ هزار نفر از خیرین مدرسه‌ساز کشور را زنان نیک‌اندیش تشکیل می‌دهند.</p>
      <p>رخشانی مهر ادامه داد: در مهر ماه سال گذشته در چنین انجمنی با حضور رئیس جامعه خیرین مدرسه‌ساز حدود ۷۰۰۰ کلاس درس آماده و تحویل دانش‌آموزان شد. مایه خوشحالی است که امروز اعلام کنم با حمایت خیران و دولت در شرایطی قرار گرفته‌ایم که میانگین فضاهای آموزشی دانش‌آموزان ما در مدارس از ۱.۵ متر مربع قبل از انقلاب به ۵.۲۱ متر مربع افزایش یافته است.</p>
      <p>وی افزود: همچنین در حالی که در سال ۸۲ فقط ۳۰درصد مدارس کشور ایمن بوده است امروز شاهد هستیم که ۷۰درصد مدارس ما ایمن‌سازی شده است. همچنین در سال ۹۸ همه مدارس خشتی و گلی جمع‌آوری شده و به زودی جشن جمع‌آوری مدارس خشتی و گلی برگزار خواهد شد.</p>
      <p>انتهای پیام</p>
    </article>
  </body>
</html>