<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/af-yasasinda-son-durum-calismalar-bitmek-uzere-af-cikacak-mi"/>
    <meta property="og:site_name" content="CNN Türk"/>
    <meta property="article:published_time" content="2019-11-19T07:58:38+00:00"/>
    <meta property="og:title" content="Af yasasında son durum: Çalışmalar bitmek üzere! Af çıkacak mı?"/>
    <meta property="og:description" content="Af yasasıyla ilgili son durum, başta hükümlü..."/>
  </head>
  <body>
    <article>
      <h1>Af yasasında son durum: Çalışmalar bitmek üzere! Af çıkacak mı?</h1>
      <h2>Af yasasıyla ilgili son durum, başta hükümlü yakınları olmak üzere kamuoyunun genelinde merak ediliyor. En çok araştırılanlar arasında ise “Af çıkacak mı?” sorusunun cevabı yer alıyor. AK Parti ve MHP arasında af yasası ile ilgili görüşmeler devam ediyor. Peki, af ne zaman çıkacak? İşte merak edilen detaylar…</h2>
      <address>
        <time datetime="2019-11-19T07:58:38+00:00">19 Nov 2019, 07:58</time>
      </address>
      <p><a href="https://www.cnnturk.com/haberleri/af">Af</a> çıkıyor mu? <a href="https://www.cnnturk.com/haberleri/ceza-infaz">Ceza infaz</a> kanunu ile ilgili düzenleme ya da kamuoyundaki yaygın kullanımıyla “Af yasası” ile ilgili son durum merak ediliyor. <a href="https://www.cnnturk.com/haberleri/ak-parti">AK Parti</a> ve <a href="https://www.cnnturk.com/haberleri/mhp">MHP</a> arasında konuyla ilgili çalışma devam ediyor. Peki, af çıkacak mı? İşte, AK Parti ve MHP’nin üzerinde çalıştığı taslakla ilgili son durum…</p>
      <p>
        <b>DENETİMLİ SERBESTLİKTE "4 YIL" DETAYI</b>
      </p>
      <p>Af olarak nitelenen infaz düzenlemesi içinse tamamen ayrı bir çalışma yürütülüyor. CNN TÜRK'ün edindiği bilgilere göre AK Parti ile MHP birlikte çalışıyor. MHP'nin daha önce Meclis'e verdiği <a href="https://www.cnnturk.com/haberleri/yasa">yasa</a> teklifi de göz önünde bulundurularak şekillenmesi hedeflenen infaz düzenlemesinde, geçici bir madde ile MHP'nin denetimli serbestliğe dönük talebine yer verilmesi üzerinde duruluyor. Buna göre belli bir tarih aralığında işlenen bazı suçlara yönelik hüküm giyen ve 4 yıllık cezası kalanlar denetimli serbestlikten 1 defaya mahsus faydalanabilecek. Kapsamına uyuşturucu ile organize suçların girip girmeyeceği halen tartışılıyor.</p>
      <p>
        <b>İNFAZ SÜRESİ YARIYA İNİYOR</b>
      </p>
      <p>Bu geçici madde ile 1 defaya mahsus tanınacak denetimli serbestlik hakkının dışında kalıcı düzenleme olarak da teklifte ayrı bir denetimli serbestlik maddesi yer alacak. O madde ile mevcutta adi suçlarda 1 yıl terör suçlarında 2 yıl olan denetimli serbestlikte kriter cezanın 5'te 1'i olarak yeniden belirlenecek. Eğer teklif bu şekilde sunulursa 20 yıl hapis cezası alanlar 4 yıl kala denetimli serbestlik ile cezaevinden çıkabilecek. 10 yıl ceza alan için denetimli serbestlik süresi ise 2 yıl olacak.</p>
      <p>Yargı paketinden ayrı olarak üzerinde çalışılan düzenlemede infaz süreleri de kısalıyor. Mevcutta cezanın üçte ikisi çekilirken yeni düzenlemede 1/2 'si yani yarı oranında infazı gerçekleşecek. Böylece 10 yıl ceza alan içeride 5 yıl yatacak. Bunun beşte biri de denetimli serbestliğe gireceği için sadece üç yıl cezaevinde bulunacak. İnfaz düzenlemesi için kapsam dışı bırakılan suçlar var. Terör bunların başında geliyor ayrıca cinsel suçlar, uyuşturucu ve mükerrer suçlar kapsam dışı olacak. Yani daha önce denetimli serbestlik ile cezaevinden çıkıp yeniden suç işleyenler bu düzenlemelerden yararlanamayacaklar.</p>
      <related>
        <h4>ilgili haberler</h4>
        <a href="https://www.cnnturk.com/video/turkiye/ihracatciya-yesil-pasaport-suresi-4-yila-cikiyor"/>
        <a href="https://www.cnnturk.com/video/turkiye/adalet-bakani-gulden-ceza-indirimi-aciklamasi"/>
        <a href="https://www.cnnturk.com/video/turkiye/cumhurbaskani-erdogandan-onemli-aciklamalar-19-11-2019"/>
      </related>
    </article>
  </body>
</html>