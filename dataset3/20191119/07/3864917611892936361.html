<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2820889-ukraina-moze-vimagati-vid-rosii-kompensacii-cerez-zahoplenna-kateriv-i-morakiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T07:47:00+00:00"/>
    <meta property="og:title" content="Україна може вимагати від Росії компенсації через захоплення катерів і моряків"/>
    <meta property="og:description" content="На більш пізньому етапі Міжнародного трибуналу з морського права Україна зможе говорити про компенсацію через захоплення Росією українських кораблів та моряків біля Керченської протоки."/>
  </head>
  <body>
    <article>
      <h1>Україна може вимагати від Росії компенсації через захоплення катерів і моряків</h1>
      <h2>На більш пізньому етапі Міжнародного трибуналу з морського права Україна зможе говорити про компенсацію через захоплення Росією українських кораблів та моряків біля Керченської протоки.</h2>
      <address>
        <time datetime="2019-11-19T07:47:00+00:00">19 Nov 2019, 07:47</time>
      </address>
      <p>Про це <a href="https://www.radiosvoboda.org/a/news-kerchenska-protoka/30278509.html">Радіо Свобода</a> повідомила речниця Міністерства закордонних справ України Катерина Зеленко.</p>
      <p>«Це дасть нам можливість на більш пізньому етапі говорити про сплату з боку Російської Федерації компенсації за завдані збитки. Попереду в нас дуже ретельна експертиза перевірки цих суден. Спочатку треба їх побачити, в якому вони вигляді, чи не було з них вилучено техніку, обладнання, документацію. Тобто багато елементів, які потім можуть становити речові докази. І лише на підставі цього, як буде рішення арбітражного трибуналу, можемо говорити про якісь суми», – сказала Зеленко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820653-povernenna-ukrainskih-suden-pro-krapku-v-cij-spravi-govoriti-se-rano.html">Повернення українських суден: про крапку в цій справі говорити ще рано</a>
      </blockquote>
      <p>Перші слухання Міжнародного трибуналу з морського права відбудуться 21 листопада.</p>
      <p>18 листопада буксир «Яни Капу» і малі броньовані артилерійські катери «Нікополь» і «Бердянськ» повернули Україні. Наразі кораблі прямують додому.</p>
      <p><a href="https://www.ukrinform.ua/tag-rosia">Росія</a> захопила три кораблі ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями за «незаконний перетин російського кордону».</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820406-ukraina-provede-ekspertizu-sob-zasuvati-stan-povernutih-rosieu-kateriv.html">Україна проведе експертизу, щоб з’ясувати стан повернутих Росією катерів</a>
      </blockquote>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках обміну утримуваними. При цьому Росія відпустила моряків формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>