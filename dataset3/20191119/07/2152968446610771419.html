<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/19/es-vs-sasht-izraelskata-zaselnicheska-deinost-e-nezakonna.430055"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T07:20:00+00:00"/>
    <meta property="og:title" content="ЕС vs САЩ: Израелската заселническа дейност е незаконна"/>
    <meta property="og:description" content="Русия иска преговори за решаване на конфликта | Dnes.bg"/>
  </head>
  <body>
    <article>
      <h1>ЕС vs САЩ: Израелската заселническа дейност е незаконна</h1>
      <h2>Русия иска преговори за решаване на конфликта</h2>
      <address><time datetime="2019-11-19T07:20:00+00:00">19 Nov 2019, 07:20</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Европейският съюз заяви, че продължава да смята израелската заселническа дейност в окупирани палестински територии за незаконна според международното право, предадоха световните агенции.</p>
      <p>"ЕС призовава Израел да прекрати всякаква заселническа дейност, съгласно задълженията си като окупираща сила", се казва в публикувано снощи изявление на върховния представител на ЕС по външната политика и сигурността Федерика Могерини, цитирано от Франс прес.</p>
      <p>"Всяка колонизационна дейност е незаконна от гледна точка на международното право и компрометира приложимостта на решението с две държави и перспективите за траен мир, както подчертава резолюция 2334 на Съвета за сигурност на ООН", подчерта тя.</p>
      <p>"ЕС ще продължи да подкрепя подновяването на конструктивен дипломатически процес с цел достигането на решение, предвиждащо създаването на две държави, единственото реалистично средство" за постигането на целите и на двете страни, добави Могерини.</p>
      <p>Европейската външна министърка заяви това след като Вашингтон на практика подкрепи правото на Израел да строи еврейски селища на окупирания Западен бряг, отбелязва Ройтерс.</p>
      <p>Позицията на Русия към въпроса за строежа на израелски селища на Западния бряг остава непроменена, заяви руското външно министерство след като снощи държавният секретар на САЩ Майк Помпейо заяви, че Вашингтон вече не ги смята за незаконни, предаде ТАСС.</p>
      <p>"Руската позиция по този въпрос не се е променила", подчерта представител на външното министерство.<br/>Русия смята, че е необходимо комплексно политическо решение на израелско-палестинския конфликт на основа на решението с две държави в границите от 1967 година. Външното министерство в Москва неведнъж е заявявало, че единственият начин за решаване на противоречията между страните са преките преговори, припомня БТА.</p>
      <p>Йорданският външен министър Айман ас Сафади предупреди, че промяната на позицията на САЩ за израелските селища на Западния бряг може да има "опасни последствия" за перспективите за подновяването на мирния процес в Близкия изток, предаде Ройтерс.</p>
      <p>Ас Сафади заяви в Туитър, че еврейските селища на Западния бряг са незаконни и премахват перспективите за решението с две държави, при което Израел трябва да съществува редом с палестинска държава. Според арабски страни това е единственият начин за разрешаване на десетилетния арабско-израелски конфликт.</p>
    </article>
  </body>
</html>