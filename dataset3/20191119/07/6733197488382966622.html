<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/skoda-citigoe-iv-vs-vw-e-up-cena-v-cr-vybava-technicka-data-priplatky"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-19T07:00:00+00:00"/>
    <meta property="og:title" content="Škoda Citigoe iV vs. VW e-up!: Dražší sourozenec má v rukávu zajímavé eso"/>
    <meta property="og:description" content="Také sourozenec Škody Citigoe iV od Volkswagenu u nás již vstupuje do prodeje. Cenou se lehce liší, takže jsme oba prcky do města porovnali."/>
  </head>
  <body>
    <article>
      <h1>Škoda Citigoe iV vs. VW e-up!: Dražší sourozenec má v rukávu zajímavé eso</h1>
      <h2>Také sourozenec Škody Citigoe iV od Volkswagenu u nás již vstupuje do prodeje. Cenou se lehce liší, takže jsme oba prcky do města porovnali.</h2>
      <address><time datetime="2019-11-19T07:00:00+00:00">19 Nov 2019, 07:00</time> by <a rel="author">Daniel Fuglevič</a></address>
      <p>Podobají se jako vejce vejci, stojí na identickém základě, používají stejný elektromotor o výkonu 61 kW (83 koní), nabízí dojezd kolem 260 km (Škoda oproti VW uvádí 252 km, přestože má lehce vyšší kapacitu baterie) a v současnosti patří do kategorie nejdostupnějších městských elektromobilů na trhu. Přesto se ale VW e-up! a Škoda Citigoe iV liší základními cenovkami. V čem vězí rozdíl celkem 30.000 Kč?</p>
      <p>Škoda rozjela prodej elektrického Citigo velice sebevědomě, když pětistovku prvních aut nabídla za cenovku 430 tisíc korun a přidala rok nabíjení u ČEZu zdarma. <a href="https://www.autorevue.cz/skoda-citigoe-iv-cena-v-cesku-vybava-wallbox-ekobonus">Po vyprodání zaváděcí série</a> nicméně základní cena vzrostla na 479.900 Kč. Oproti tomu teď sourozenec Volkswagen e-up! začíná o trochu dráže na ceně 449.900 Kč a bez jakýchkoliv výhod, na druhou stranu ale není za tuto cenu limitován produkcí.</p>
      <related>
        <a href="https://www.autorevue.cz/skoda-citigoe-iv-cena-v-cesku-vybava-wallbox-ekobonus"/>
      </related>
      <p>Obě auta vlastně nabízí jediný stupeň výbavy, který lze nadále vylepšovat příplatkovou výbavou a balíčky. A v tom právě vězí částečně cenový rozdíl. Škoda totiž po vyprodání zaváděcí série uvedla pevnou cenovku 479.900 Kč včetně dříve příplatkového paketu Extra Top (původně za 20.000 Kč).</p>
      <p>U Škody tedy dostanete standardně i černá 16palcová litá kola, vyhřívané čelní sklo a přední sedadla, tempomat, parkovací senzory vzadu a mlhovky. Zůstává rovněž automatická klimatizace, LED denní svícení, rádio s MP3, SD a bluetooth, držák na mobil, ambientní osvětlení a další. Žlutý lak karoserie Sunflower je bez příplatku, za všechny ostatní odstíny včetně metalíz zaplatíte navíc od 6000 do 10.900 Kč.</p>
      <related>
        <a href="https://www.autorevue.cz/skoda-superb-iv-volkswagen-passat-gte-cena-vybava-srovnani"/>
      </related>
      <p>Trumfem v rukávu Škody Citigoe iV zůstává současná akce takzvaného Ekobonusu v hodnotě 30.000 Kč, u kterého si může zákazník vybrat jeho využití. Buď peníze využije jako slevu na konečnou cenu vozu, nebo si zvolí výbavu ve formě domácí wallbox nabíječky včetně zajištění instalace.  </p>
      <p>Volkswagen sice ekobonus nenabízí a za případný wallbox si musíte normálně připlatit (20.990 Kč), na druhou stranu ale již v základní ceně nabízí řadu prvků, která teď Škoda přidala zmíněným balíčkem. U VW tedy čekejte rovněž vyhřívaná přední sedadla a přední okno, parkovací senzory vzadu (navíc s kamerou) a rovněž třeba tempomat. VW ovšem v základu chybí třeba mlhovky, ambientní osvětlení nebo asistent udržování jízdního pruhu.</p>
      <related>
        <a href="https://www.autorevue.cz/vw-t-roc-r-ukazuje-ceskou-cenu-je-o-dost-levnejsi-nez-golf-r-i-ateca-cupra"/>
      </related>
      <p>U nepříplatkových laků si VW vede lépe s volbou dvou odstínů, modré Teal a žluté metalízy Honey, nicméně za větší kola si musíte připlatit. Standardně totiž e-up! jezdí na 14palcových ocelových kolech s poklicemi, větší litá 15palcová začínají na ceně 13.800 Kč, přičemž různé šestnáctky vyberete buď za 21.200 Kč nebo 7500 Kč (avšak s nutností kombinace s paketem Style za 22.000 Kč).</p>
      <p>Ve výsledku si tedy obě auta slušně vyrovnávají slabiny a zvládnete je pořídit za stejnou cenovku. Pouze záleží, kterým prvkům výbavy dáváte větší přednost a která značka je vám sympatičtější.</p>
      <table>
        <tr>
          <th colspan="3">VW e-up! vs. Škoda Citigoe iV – Technická data a české ceny</th>
        </tr>
        <tr>
          <td>
            <b>Model</b>
          </td>
          <td align="center">
            <b>VW e-up!</b>
          </td>
          <td align="center">
            <b>Škoda Citigoe iV</b>
          </td>
        </tr>
        <tr>
          <td>
            <b>Pohon</b>
          </td>
          <td align="center">elektromotor</td>
          <td align="center">elektromotor</td>
        </tr>
        <tr>
          <td>
            <b>Největší výkon [kW]</b>
          </td>
          <td align="center">61</td>
          <td align="center">61</td>
        </tr>
        <tr>
          <td>
            <b>Točivý moment [N.m]</b>
          </td>
          <td align="center">210</td>
          <td align="center">210</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">zatím neupřesněno</td>
          <td align="center">130</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">zatím neupřesněno</td>
          <td align="center">12,5</td>
        </tr>
        <tr>
          <td>
            <b>Akumulátor [typ/kapacita]</b>
          </td>
          <td align="center">Li-on/32,3 kWh</td>
          <td align="center">Li-on/36,8 kWh</td>
        </tr>
        <tr>
          <td>
            <b>Max. dojezd [km]</b>
          </td>
          <td align="center">260 (WLTP)</td>
          <td align="center">252 (WLTP)</td>
        </tr>
        <tr>
          <td>
            <b>Nabíjení 40 kW/80 % [hod]</b>
          </td>
          <td align="center">cca 1</td>
          <td align="center">cca 1</td>
        </tr>
        <tr>
          <td>
            <b>Základní cena </b>
            <b>[Kč]</b>
          </td>
          <td align="center">
            <b>449.900</b>
          </td>
          <td align="center">
            <b>479.900</b>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://f1sport.auto.cz/clanek/v-unoru-do-prahy-dorazi-romain-grosjean"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.auto.cz/hyundai-i30-1-4i-a-i20-1-25i-kdyz-mate-limit-tri-sta-132150"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
      </related>
    </article>
  </body>
</html>