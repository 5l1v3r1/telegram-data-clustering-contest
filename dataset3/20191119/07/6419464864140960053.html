<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/efimerida/kataskopeytiko-thriler-apo-ton-evro-stis-ipa/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T07:10:49+00:00"/>
    <meta property="og:title" content="Κατασκοπευτικό θρίλερ από τον Έβρο στις ΗΠΑ"/>
    <meta property="og:description" content="Άλλη μια τρύπα στα ρηχά νερά του εντυπωσιασμού ήταν το περιστατικό με τον πιθανό υψηλόβαθμο τζιχαντιστή που προσπάθησαν να προωθήσουν οι τουρκικές Αρχές προς την Ελλάδα."/>
  </head>
  <body>
    <article>
      <h1>Κατασκοπευτικό θρίλερ από τον Έβρο στις ΗΠΑ</h1>
      <h2>Το πινγκ πονγκ με την Αγκυρα, με το μπαλάκι να καταλήγει στον ΟΗΕ επειδή πρόκειται για ανιθαγενή (Αμερικανός υπήκοος με ιορδανική καταγωγή)</h2>
      <address>
        <time datetime="2019-11-19T07:10:49+00:00">19 Nov 2019, 07:10</time>
      </address>
      <p><b>Άλλη μια τρύπα στα ρηχά νερά</b> του εντυπωσιασμού ήταν το περιστατικό με τον πιθανό υψηλόβαθμο τζιχαντιστή που προσπάθησαν να προωθήσουν οι <a href="https://neaselida.gr/tag/tourkia/">τουρκικές Αρχές</a> προς την <a href="https://neaselida.gr/tag/ellada/">Ελλάδα.</a></p>
      <p>
        <b>Του Βασίλη Ταλαμάγκα</b>
      </p>
      <p>
        <b>info@neaselida.news</b>
      </p>
      <h3>Ο «Τζιχαντιστής» της νεκρής ζώνης και οι τουρκικοί εκβιασμοί</h3>
      <p>Η ελληνική πλευρά στις <a href="https://neaselida.gr/tag/evros/">Καστανιές Εβρου</a> δεν του επέτρεψε την είσοδο, καθώς δεν είχε τα απαραίτητα έγγραφα, δυσκολεύοντας έμμεσα τη ζωή δεκάδων πρακτόρων μυστικών υπηρεσιών που έφτασαν ταχύτατα στην ακριτική περιοχή, προσπαθώντας να εξακριβώσουν τον ρόλο και την ταυτότητα του συγκεκριμένου προσώπου. Μάλιστα, οι τουρκικές Αρχές ζήτησαν α<b>πό την Υπατη Αρμοστεία του ΟΗΕ να παρέμβει</b> προκειμένου να τον αποδεχτούν οι αντίστοιχες ελληνικές και να του επιτρέψουν να εισέλθει στην Ελλάδα. Ο Αμερικανός υπήκοος ιορδανικής καταγωγής M.Ν., ο οποίος φέρεται να έχει σχέση με το ISIS, σύμφωνα με τα τουρκικά ΜΜΕ, είχε δηλώσει ότι δεν επιθυμεί παραμονή στη χώρα μας, αλλά επιθυμεί να κατευθυνθε<b>ί προς την Ολλανδία.</b></p>
      <h3>Τα γεγονότα</h3>
      <p><b>Όλα ξεκίνησαν το πρωί της περασμένης Τρίτης</b>, όταν Τούρκοι αστυνομικοί μετέβησαν στον συνοριακό σταθμό στις Καστανιές Εβρου και ζήτησαν να παραδώσουν στις ελληνικές Αρχές έναν Αμερικανό υπήκοο, επικαλούμενοι ότι είχε συλληφθεί επειδή είχε υπερβεί τις δικαιούμενες μέρες παραμονής του στην Τουρκία. Από έλεγχο που διενεργήθηκε σε βάσεις δεδομένων ελληνικών και άλλων υπηρεσιών, καθώς και στη βάση δεδομένων της Europol, δεν προέκυψε τίποτα σε βάρος του, όμως δεν του επιτράπηκε η είσοδος στην Ελλάδα μέχρι να διαπιστωθεί περί τίνος πρόκειται, μια και είχε έρθει συνοδεία κλιμακίου της τουρκικής στρατοχωροφυλακής.</p>
      <p>Λίγες ώρες <b>αργότερα ο άνδρας επανήλθε, προφανώς έπειτα από νέα υπόδειξη</b> της τουρκικής πλευράς, ζητώντας εκ νέου να εισέλθει στην Ελλάδα. Τα ΜΜΕ της γειτονικής χώρας ήδη μετέδιδαν ότι η Ελλάδα αρνούνταν την είσοδο σε πρόσωπο που σχετίζεται με το Ισλαμικό Κράτος. <b>Οι ελληνικές Αρχές τού απαγόρευσαν ξανά την είσοδο</b> και σφράγισαν το διαβατήριό του, ενώ ο συγκεκριμένος επέστρεψε στη νεκρή ζώνη στις Καστανιές Εβρου. Η περιοχή γύρω από τις Καστανιές άρχισε να γεμίζει από κλιμάκια πρακτόρων μυστικών υπηρεσιών προκειμένου να έχουν οι ίδιοι μια ολοκληρωμένη εικόνα.</p>
      <p><b>Μιλώντας σε τουρκικό δίκτυο,</b> ο υψηλόβαθμος Τούρκος πρώην διπλωμάτης Μουράτ Μπιλχάν τόνισε ότι από τη στιγμή που η Ελλάδα δεν δέχεται τον συγκεκριμένο πολίτη, αυτός παραμένει νόμιμα στη ζώνη ασφαλείας, καθώς και ότι ο ΟΗΕ πρέπει να βρει λύση στο πρόβλημα, μια και πρόκειται για ανιθαγενή.</p>
      <p>Η ανιθαγένεια αποτελεί παγκόσμιο πρόβλημα που επηρεάζει 10 εκατομμύρια ανθρώπους, από τους οποίους οι<b> 600.000 βρίσκονται στην Ευρώπ</b>η. Ανιθαγενής είναι κάποιος που δεν χαίρει της υπηκοότητας κανενός κράτους. Αρκετά εκατομμύρια άνθρωποι σε όλο τον κόσμο είναι εγκλωβισμένοι σε αυτό το νομικό κενό, στερούμενοι την πρόσβαση σε εθνικά ή διεθνή πλαίσια προστασίας, καθώς και κοινωνικά και πολιτικά δικαιώματα, όπως το δικαίωμα στην υγεία ή την παιδεία.</p>
      <h3>Οι συμβάσεις</h3>
      <p>Διεθνείς συμβάσεις για την ανιθαγένεια υιοθετήθηκαν <b>το 1954 (Σύμβαση για το Καθεστώς των Ανιθαγενών) και το 1961</b> (Σύμβαση για την Εξάλειψη της Ανιθαγένειας). Μπορεί αρκετοί πρόσφυγες να είναι και ανιθαγενείς, όμως δεν είναι όλοι οι ανιθαγενείς πρόσφυγες. Εντούτοις, το ζήτημα της ανιθαγένειας αποτελεί κύρια μέριμνα της Υπατης Αρμοστείας του ΟΗΕ. Συγκεκριμένα, το 1974 η Γενική Συνέλευση του ΟΗΕ ζήτησε από την Υπατη Αρμοστεία να παράσχει νομική βοήθεια στο ζήτημα της ανιθαγένειας και το 1996 εξουσιοδότησε την οργάνωση να διευρύνει τον ρόλο της στην προώθηση των προσπαθειών για την εξάλειψη της ανιθαγένειας σε παγκόσμιο επίπεδο.</p>
      <p><b>Πρόσφατα</b> η Εκτελεστική Επιτροπή της Υπατης Αρμοστείας εξέφρασε την ανησυχία της για το γεγονός ότι ορισμένες καταστάσεις ανιθαγένειας είναι παρατεταμένες και κάλεσε την Υπατη Αρμοστεία να δώσει ιδιαίτερη προσοχή σε αυτές, εξετάζοντας μαζί με τα σχετικά κράτη μέτρα έτσι ώστε να τις ακυρώσουν.</p>
      <h3>Η προσφυγική κρίση</h3>
      <p>Το 2015 η Ελλάδα <b>βίωσε σημαντική αύξηση στον αριθμό αφίξεων αιτούντων και αιτουσών διεθνή προστασία, η οποία συνεχίστηκε όλα τα επόμενα χρόνια</b>. Παράλληλα, από τον Μάρτιο του 2016 και την Κοινή Δήλωση ΕΕ – Τουρκίας οι τάσεις στη μετακίνηση πληθυσμών διαφοροποιήθηκαν. Η Ελληνική Υπηρεσία Ασύλου αναφέρει ότι για το 2017 στην Ελλάδα υποβλήθηκαν 58.661 αιτήσεις διεθνούς προστασίας, με τις κύριες -εκ των καταγεγραμμένων- χώρες καταγωγής των αιτούντων και αιτουσών διεθνή προστασία να αφορούν στη Συρία (42%), το Πακιστάν, το Ιράκ, το Αφγανιστάν, την Αλβανία, το Μπαγκλαντές, το Ιράν, την Παλαιστίνη, τη Γεωργία και την Αίγυπτο. Σύμφωνα με τη Βάση Δεδομένων Πληροφόρησης για το Ασυλο (AIDA), η αναλογία των αφιχθεισών γυναικών (22%) και παιδιών (37%) έχει αυξηθεί, αναλογώντας στο 59% του συνολικού αριθμού αφίξεων διά θαλάσσης.</p>
      <p><b>Η Τουρκία σχεδιάζει να επαναπατρίσει περίπου 2.500 τζιχαντιστές</b>, η πλειονότητα των οποίων θα απελαθεί σε χώρες της ΕΕ, ενώ σήμερα 813 τζιχαντιστές βρίσκονται σε 12 τουρκικά κλειστά κέντρα απελάσεως. Περίπου το ένα πέμπτο από τους σχεδόν 10.000 τζιχαντιστές που κρατούνται στη Βόρεια Συρία από τους Κούρδους πολιτοφύλακες είναι αλλοδαποί. Η Δανία, η Γερμανία και η Βρετανία μέχρι στιγμής έχουν ανακαλέσει την υπηκοότητα κάποιων τζιχαντιστών υπηκόων τους.</p>
      <p><b>Ήταν τα προεόρτια</b> μιας προαναγγελθείσας πολιτικής από τους Τούρκους αξιωματούχους. Από την περασμένη εβδομάδα ο Τούρκος υπουργός Εσωτερικών, Σουλεϊμάν Σοϊλού, είχε μιλήσει για απελάσεις τζιχαντιστών του Ισλαμικού Κράτους, χωρίς να διευκρινίζει σε ποιες χώρες ή με ποιον τρόπο θα απελαθούν οι τζιχαντιστές, δεδομένου ότι έχει ανακληθεί η υπηκοότητα πολλών μελών του Ισλαμικού Κράτους. Από την πλευρά του, o Τούρκος Πρόεδρος, Ρετζέπ Ταγίπ Ερντογάν, ανέφερε πριν από λίγες μέρες άλλα νούμερα, επιτείνοντας τη σύγχυση. Είπε ότι στις τουρκικές φυλακές κρατούνται 1.201 μέλη του Ισλαμικού Κράτους, ενώ η Τουρκία έχει συλλάβει 287 στη Συρία.</p>
      <p><b>Σοβαροί διπλωματικοί κύκλοι των Ηνωμένων Εθνών</b> πιστεύουν ότι η Τουρκία -στη γενικότερη πίεση που ασκεί στη σχεδόν ανύπαρκτη διπλωματικά Ευρώπη με το Προσφυγικό- θα συνεχίσει να εκβιάζει με τα εγκληματικά στοιχεία του πρώην ISIS που φέρουν την ιδιότητα του ανιθαγενούς και επιθυμούν διακαώς να περάσουν στην EE. Το δυστύχημα είναι ότι το νότιο σύνορο αυτής της φοβικής Ευρώπης είναι η Ελλάδα.</p>
      <p>
        <i>
          <b>Δημοσιεύτηκε στο φύλλο 128 της «Νέας Σελίδας» την Κυριακή 17 Νοεμβρίου.</b>
        </i>
      </p>
      <related>
        <a href="https://neaselida.gr/efimerida/novartis-o-froyzis-anakatepse-tin-trapoyla/"/>
      </related>
    </article>
  </body>
</html>