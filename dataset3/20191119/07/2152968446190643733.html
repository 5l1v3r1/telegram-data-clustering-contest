<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/19/54-evro-kv-m-e-naemyt-na-vodeshtite-tyrgovski-ulici-v-sofiia.430060"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T07:50:00+00:00"/>
    <meta property="og:title" content="54 евро/кв.м е наемът на водещите търговски улици в София"/>
    <meta property="og:description" content="Експерти отчитат рекордна наемна активност в моловете | Dnes.bg"/>
  </head>
  <body>
    <article>
      <h1>54 евро/кв.м е наемът на водещите търговски улици в София</h1>
      <h2>Експерти отчитат рекордна наемна активност в моловете</h2>
      <address><time datetime="2019-11-19T07:50:00+00:00">19 Nov 2019, 07:50</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Силната активност на наемателите и ограничените възможности за разрастване са причини за продължаващия ръст на наемите в моловете. През второто тримесечие на 2019 г. средният наем на първокласна площ във водещите търговски центрове в София достигна 36 евро/кв.м, а на водещите търговски улици – 54 евро/кв.м, показват данни на консултантска компания на пазара на имоти.</p>
      <p>Тенденцията е към плавно покачване на цените и през следващите тримесечия. </p>
      <p>Активният наемен пазар доведе и до спад на дела на незаетите площи в София от 9% на 7%. Прогнозата на експертите е понижението да продължи в краткосрочен план, пише "Труд".</p>
      <p>Откриването на нов търговски център и разширението на вече опериращи доведе до рекордна наемна активност в търговските центрове през първата половина на 2019 г. За периода в моловете в страната са отворили врати над 60 хил. кв.м нови търговски площи, което е рекорд за последните пет години, показват данни на консултантската компания.</p>
      <p>“На фона на относително спокойния пазар на търговски площи през последните години, първото полугодие на 2019 г. беше изключително като нови откривания. Без появата на нови големи проекти обаче едва ли ще видим подобна активност през следващите години”, коментира Иван Граматиков, мениджър “Търговски площи” в компанията.</p>
      <p>Анализът на експертите показва, че с навлизането на пазара в по-зряла фаза София и големите градове вече са наситени с площи в търговски центрове. Нови проекти излизат все по-рядко и наемният пазар е движен най-вече от размествания и обновяване на миксовете от наематели във вече работещите.</p>
      <p>Сегашната вълна от нови откривания бе благоприятна и за наемателите, тъй като даде възможност на бързо разрастващи се брандове да увеличават присъствието си на пазара.</p>
    </article>
  </body>
</html>