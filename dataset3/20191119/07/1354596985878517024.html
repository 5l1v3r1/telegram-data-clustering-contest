<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/al-duurzame-vervoer-n-app-hely"/>
    <meta property="og:site_name" content="Emerce"/>
    <meta property="article:published_time" content="2019-11-19T07:23:00+00:00"/>
    <meta property="og:title" content="Al het duurzame vervoer in één app met Hely"/>
    <meta property="og:description" content="PON en NS gaan onder de naam Hely samenwerken om duurzaam vervoer – zoals elektrische deelauto’s, scooters en bakfietsen – sneller en op meer locaties beschikbaar te maken met behulp van één app."/>
  </head>
  <body>
    <article>
      <h1>Al het duurzame vervoer in één app met Hely</h1>
      <address><time datetime="2019-11-19T07:23:00+00:00">19 Nov 2019, 07:23</time> by <a rel="author">Redactie Emerce</a></address>
      <p>
        <b>PON en NS gaan onder de naam Hely samenwerken om duurzaam vervoer – zoals elektrische deelauto’s, scooters en bakfietsen – sneller en op meer locaties beschikbaar te maken met behulp van één app.</b>
      </p>
      <p>Deelvervoer is vaak een goede combinatie met de trein en voorziet in een groeiende behoefte in drukker wordende steden, met steeds minder ruimte om te parkeren. Met Hely willen de bedrijven de mobiliteit in steden op een duurzame manier bevorderen en reizigers meer keuze geven.</p>
      <p>Ondanks de vele aanbieders van elektrische deelauto’s, deelfietsen en andere vormen van duurzaam deelvervoer, is gebruik ervan nog relatief laag, vinden de deelnemende partijen. Hely wil dat gebruik gemakkelijker maken door een breed aanbod van vervoermiddelen van verschillende mobiliteitsaanbieders aan te bieden, met maar één abonnement. Met de Hely-app kunnen gebruikers vervoer boeken, gebruiken en betalen.</p>
      <p>Hely is begin 2018 door NS opgericht en biedt al deelvervoer aan in Amsterdam, Delft, Den Haag, Haarlem, Rotterdam en Utrecht. De activiteiten van Hely gaan nu dus samen met die van Next Urban Mobility, een vergelijkbaar initiatief van PON met mobiliteitsoplossingen voor bedrijven en particulieren in Utrecht, Den Haag en Amsterdam.</p>
      <p>Hely richt zich in eerste instantie op specifieke groepen gebruikers, zoals de bewoners van een wijk of de medewerkers van een bedrijf. Hely heeft plannen om de komende maanden 30 tot 40 nieuwe hubs te openen in de grote steden. Later zullen ook openbare hubs worden ontwikkeld, bijvoorbeeld bij stations.</p>
      <related>
        <h4>Gerelateerde items</h4>
        <a href="https://www.emerce.nl/nieuws/didi-begint-vsproeven-autonome-voertuigen"/>
        <a href="https://www.emerce.nl/nieuws/1605349"/>
        <a href="https://www.emerce.nl/nieuws/tranzer-reizen-plannen-betalen-zonder-ovchipkaart"/>
      </related>
    </article>
  </body>
</html>