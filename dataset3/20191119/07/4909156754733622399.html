<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200703/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T07:06:00+00:00"/>
    <meta property="og:title" content="הסוף לזיוף המסרונים?"/>
    <meta property="og:description" content="על פי הצעת ההחלטה של המשרד תיאסר שליחת SMS תחת מספר של מנוי אחר, אך חברות מסחריות, גורמים פוליטיים וגם יחידים להמשיך לשלוח הודעות SMS כאשר בשדה השולח מופיע טקסט כלשהו"/>
  </head>
  <body>
    <article>
      <h6 class="kicker">טקסט חשוד</h6>
      <h1>הסוף לזיוף המסרונים?</h1>
      <h2>משרד התקשורת מקיים שימוע לציבור על הצעתו למניעת זיופי מסרוני SMS. <br/>על פי הצעת ההחלטה של המשרד תיאסר שליחת SMS תחת מספר של מנוי אחר, אך חברות מסחריות, גורמים פוליטיים וגם יחידים להמשיך לשלוח הודעות SMS כאשר בשדה השולח מופיע טקסט כלשהו</h2>
      <address><time datetime="2019-11-19T07:06:00+00:00">19 Nov 2019, 07:06</time> by <a rel="author">ארז רביב</a></address>
      <p>משרד התקשורת הודיע הערב (שני) כי שר התקשורת דוד אמסלם הנחה את הדרג המקצועי במשרד התקשורת לטפל בתופעת המסרונים המזויפים. המשרד מפרסם <a href="https://www.gov.il/he/departments/publications/Call_for_bids/18112019_1">שימוע</a> לטיפול בתופעה זו בה מזייפים מסרונים על ידי התחזות לשולח תוך שימוש במספר הטלפון שלו. עם זאת, לפי השימוע עדיין יתאפשר לשלוח מסרונים עם טקסט בשדה השולח, לשמחתם של מפיצי הודעות בכמות סיטונאית.</p>
      <p>טכנולוגיית ה-SMS מבוססת על פרוטוקולים מיושנים שנקבעו בעשורים האחרונים של המאה הקודמת, והרשתות הנוכחיות תומכות בהם, אך גם מאפשרות את שינוי שדה השולח, המאפשר להטעות את מקבלי ההודעות.</p>
      <p>כיום,  כאשר מתבצעת הפצה שלא ממכשיר סלולרי, ניתן לעיתים להגדיר כי שדה השולח ("CLI") של ההודעה יהיה כל מספר, נייח או נייד, או לחילופין טקסט באורך של עד 11 תווים באנגלית בלבד. לפי משרד התקשורת "האפשרות להגדרה זו מאפשרת בין היתר ערוצי שיווק נוחים לבתי עסק עם מספר טלפון לחזרה. אולם, ניתן גם להגדיר מספר של מנוי אמיתי ולזייף הודעות שכביכול המנוי הנ"ל כתב". שימוש בשדה שולח מאפשר למפיצי ספאם, גורמים פוליטיים וגורמים מסחריים לשלוח הודעות מבלי שיש לנו אפשרות לדעת מי באמת שלח לנו את המידע. </p>
      <p>הפתרון המוצע של משרד התקשורת בשימוע, יטפל בחלק אחד מהבעיה – האפשרות לזייף את שדה השולח למספר טלפון קיים. בחלקה השני של הבעיה, שליחת SMS בכמויות המוניות, כביכול מכתובת טקסט ולא ממספר טלפון, השימוע לא יטפל.</p>
      <p>לפי ההצעה חברת תקשורת בלבד תוכל לאפשר למנויה להפיץ מסרונים באמצעות אתר האינטרנט של החברה או אפליקציה שלה, כשמספר המנוי מופיע בשדה השולח, ולאחר ביצוע זיהוי אמין. מפיץ שאיננו בעל רישיון ממשרד התקשורת, לדוגמא מפיץ הודעות מסחרי, יוכל לאפשר שליחת מסרון כאשר זהות השולח הינה טקסט בלבד (לא מספר נייד/נייח). במשרד מדגישים כי אין שינוי באופן שליחת מסרונים למנויים באמצעות יישום ההודעות במכשיר הסלולר.</p>
      <p>ניתן להעביר התייחסות לשימוע למינהל הנדסה במשרד התקשורת, לידי אסף אברהם במיילmoc.gov.il  @asafa לא יאוחר מיום 18 בדצמבר 2019.</p>
    </article>
  </body>
</html>