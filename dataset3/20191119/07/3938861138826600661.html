<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_rosiya-povernula-zahopleni-korabli/938753"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:55:00+00:00"/>
    <meta property="og:title" content="Росія повернула захоплені кораблі"/>
    <meta property="og:description" content="Артилерійські катери &quot;Бердянськ&quot;, &quot;Нікополь&quot; і рейдовий буксир &quot;Яни Капу&quot; 18 листопада прибули в Одесу. Росіяни утримували їх 358 днів. Судна захопили торік 25 листопада в Керченській протоці під час проходу до Маріуполя. На них напали вісім російських кораблів та два літаки. Кілька годин ..."/>
  </head>
  <body>
    <article>
      <h1>Росія повернула захоплені кораблі</h1>
      <address><time datetime="2019-11-19T07:55:00+00:00">19 Nov 2019, 07:55</time> by <a rel="author">Ангеліна КОВАНДА</a></address>
      <p>Артилерійські катери "Бердянськ", "Нікополь" і рейдовий буксир "Яни Капу" 18 листопада прибули в Одесу. Росіяни утримували їх 358 днів.</p>
      <p>Судна захопили торік 25 листопада в Керченській протоці під час проходу до Маріуполя. На них напали вісім російських кораблів та два літаки. Кілька годин переслідували, відкрили вогонь. Українських військових звинуватили в незаконному перетині кордону. Перевезли до Москви. Катери пришвартували в порту "Генмол" у Керчі.</p>
      <p>25 травня Міжнародний трибунал ООН з морського права постановив повернути кораблі й звільнити 24 членів екіпажів. Люди повернулася в Україну 7 вересня після обміну.</p>
      <p>"Доки "Нікополь", "Бердянськ" і "Яни Капу" прямують додому, наша команда прямує в Гаагу, — написала у "Фейсбуку" заступник міністра закордонних справ <b>Олена Зеркаль, 46 років</b>. — У четвер будуть перші слухання у справі України проти РФ щодо порушення імунітету військово-морських суден і членів екіпажів. Мета — відновити право й отримати компенсацію. Збираємося довести світу, що прохід 25 листопада 2018 року був мирним і законним. А дії РФ, у тому числі кримінальне переслідування наших моряків, є порушенням міжнародного права".</p>
      <p>— Росія намагається виглядати хоч трохи цивілізованою в очах Заходу напередодні Нормандської зустрічі (перемовини між лідерами України, Франції, Німеччини та Росії заплановані на 9 грудня. — ГПУ), — каже політолог <b>Олександр Кочетков, 63 роки</b>.</p>
      <p>— Україна в особі президента виконує всі вимоги Москви. Покладає надії на перемовини. Натомість росіяни вимагають нових і нових поступок. Це впадає в очі європейцям. Тому Путін нарешті виконав рішення трибуналу Організації Об'єднаних Націй і повернув кораблі.</p>
      <p>Це не покращить позиції росіян. Навряд європейські лідери сприймуть за жест доброї волі виконання обов'язкових рішень суду. Проте це була єдина поступка, яку росіяни могли собі дозволити. Крім того, міжнародна слідча група у справі малайзійського боїнга довела — на момент катастрофи бойовиками на Донбасі командували російські збройні сили. Це сильно б'є по іміджу РФ. Вони хотіли послабити цей ефект.</p>
      <p>Малі артилерійські броньовані катери "Бердянськ" і "Нікополь" збудували на заводі "Кузня на Рибальському" в Києві. Прийняли до складу Військово-морських сил 2016 і 2018-го. Буксир "Яни Капу" служить із 1974 року.</p>
      <p>— Український флот у скрутному становищі. Після ремонту й модернізації зможемо використовувати повернуті судна, — говорить військово-морський експерт <b>65-річний Володимир Заблоцький</b>. — Росіяни зняли з кораблів усі прилади й технічні засоби, що можуть цікавити їхню розвідку. Зокрема, радіостанції. Кажуть, ця техніка є речовим доказом. Насправді хочуть задіяти її проти наших військ. Проте українські кораблі оснащені радіостанціями "Харріс" — запрограмовані так, що їх не можуть використовувати сторонні. Москва перестраховується. Росіяни навіть залатали дірку від свого снаряда на катері "Бердянськ". Переживають, що стане проти них речовим доказом.</p>
    </article>
  </body>
</html>