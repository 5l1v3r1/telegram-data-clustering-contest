<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/spott-och-slagsmal-i-ny-washingtonseger/"/>
    <meta property="og:site_name" content="DN.SE"/>
    <meta property="article:published_time" content="2019-11-19T07:44:37+00:00"/>
    <meta property="og:title" content="Spott och slagsmål i ny Washingtonseger"/>
    <meta property="og:description" content="Washington fortsätter segertåget i NHL-ishockeyn och Anaheim besegrades med 5–2. Men Garnet Hathaway skämde ut sig med en spottloska."/>
  </head>
  <body>
    <article>
      <h1>Spott och slagsmål i ny Washingtonseger</h1>
      <address><time datetime="2019-11-19T07:44:37+00:00">19 Nov 2019, 07:44</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Washington fortsätter segertåget i NHL-ishockeyn och Anaheim besegrades med 5–2.<br/>Men Garnet Hathaway skämde ut sig med en spottloska.</b>
      </p>
      <p>Precis när ett slagsmål bröt ut bakom Anaheims mål gjorde Washington 3–0. Fler spelare anslöt till bråket, däribland Hathaway som var passningsläggare till målet, och Anaheims Erik Gudbranson. Gudbranson slog till Hathaway som svarade med att spotta på honom.</p>
      <p>– Det var respektlöst. Visst, vi är i en tävlingssituation och jag har inga problem med killar som slåss. Det är vad spelet handlar om, att man slåss för att vinna matcher. Men att gå till den här nivån är fel, säger Gudbranson efter matchen.</p>
      <p><b>Hathaway fick matchstraff</b> för spottningen, och var ångerfull efteråt.</p>
      <p>– Det hör inte hemma här. Känslorna rann över. Det var inget planerat, och tyvärr var det fel reaktion på hans tjuvslag, säger Washingtonspelaren, som nu riskerar avstängning.</p>
      <p>Segern var Washingtons 16:e i höst, på 23 matcher, och man är det vinstrikaste laget i hela ligan.</p>
      <p><b>Anaheim var aldrig riktigt nära</b> att utmana, Washingtons första mål kom redan 50 sekunder in i matchen, och ställningen inför tredje perioden var 3–0. Anaheim såg enligt nhl.com ut att ha gjort ett reduceringsmål, men det dömdes bort eftersom Rickard Rakell haft otillåten, om än ofrivillig, kontakt med Washingtonmålvakten Braden Holtby.</p>
      <p>Washingtons Nicklas Bäckström noterades för en assist, för tredje matchen i rad. Totalt har det blivit 14 hittills under säsongen för 31-åringen. Även Anaheims Rickard Rakell fick en assist med sig i protokollet.</p>
    </article>
  </body>
</html>