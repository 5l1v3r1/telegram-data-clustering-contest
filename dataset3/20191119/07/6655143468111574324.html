<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/prato/cronaca/ragazzini-sconfitti-21-0-serve-pi%C3%B9-rispetto-1.4894441"/>
    <meta property="og:site_name" content="La Nazione"/>
    <meta property="article:published_time" content="2019-11-19T07:01:00+00:00"/>
    <meta property="og:title" content="'Ragazzini sconfitti 21-0, serve più rispetto'"/>
    <meta property="og:description" content="I Giovanissimi B della Galcianese hanno perso nettamente contro il Tobbiana. Il presidente accusa: 'Dobbiamo insegnare altri valori'"/>
  </head>
  <body>
    <article>
      <h1>'Ragazzini sconfitti 21-0, serve più rispetto'</h1>
      <h2>I Giovanissimi B della Galcianese hanno perso nettamente contro il Tobbiana. Il presidente accusa: 'Dobbiamo insegnare altri valori'</h2>
      <address><time datetime="2019-11-19T07:01:00+00:00">19 Nov 2019, 07:01</time> by <a rel="author">STEFANO DE BIASE</a></address>
      <p>Prato, 19 novembre 2019 - Goleade, lacrime e delusione. Diventa un caso il campionato dei Giovanissimi B (stiamo parlando quindi di ragazzini di 13 anni). Nel weekend due partite sono finite con passivi pesantissimi: da un lato la Galcianese ha perso 21-0 contro il Tobbiana, dall’altro il Grignano ha subìto 12 reti a Calenzano. Una situazione che nel girone pratese si ripete spesso dall’inizio del torneo e che ha suscitato l’indignazione dei dirigenti di Galcianese e Grignano. Che adesso chiedono ‘rispetto’ verso i propri ragazzi e sottolineano la necessità di riportare il calcio giovanile alla dimensione del gioco, della socialità e del divertimento.</p>
      <p>«Vedere in lacrime i miei ragazzi all’uscita del campo perché si sono sentiti derisi tecnicamente dagli avversari è inaccettabile – commenta il presidente della Galcianese, Andrea Andreini – Durante le partite serve più sensibilità, bisogna mandare dei segnali di rispetto nei confronti dell’avversario e se necessario dire ai propri ragazzi di smettere di segnare. Quali insegnamenti diamo ai giovani calciatori se li lasciamo sportivamente infierire sugli avversari? Il calcio è anche un insegnamento di vita e quindi bisogna fare passare il giusto messaggio fra i ragazzi che lo praticano». <br/>La Galcianese finora in otto partite disputate ha subìto più di 100 gol, collezionando solo sconfitte. Questo significa che la media è superiore ai dieci gol presi a partita. Troppi secondo i dirigenti biancazzurri.</p>
      <p>«Questa squadra è stata costruita in estate per fare divertire i ragazzi – prosegue Andreini – Le famiglie erano consapevoli del rischio di perdere molte gare, ma insieme abbiamo voluto dare ai ragazzi la possibilità di fare sport, di stare in compagnia ed evitare che smettessero di giocare a calcio. Però adesso bisogna dire basta alle partite dove si infierisce nel punteggio e si prendono in giro gli avversari». Il caso nei Giovanissimi B pratesi scoppia proprio pochi giorni dopo un altro episodio in Toscana: nel campionato Juniores (ragazzi di 18 anni) di Grosseto l’Invictasauro ha battuto 27-0 i pari età del Marina e l’eccesso di vittoria è costato l’esonero al tecnico Riccini per ‘mancanza di sportività’. «Esonerare l’allenatore per una vittoria roboante mi pare eccessivo – conclude Andreini – ma dico questo: io a parti invertite avrei subito chiamato il presidente del Tobbiana a fine partita e mi sarei scusato per il risultato calcisticamente inopportuno».</p>
      <p>A replicare alla Galcianese è l’allenatore dei Giovanissimi B del Tobbiana, Luca Paoletti, tra l’altro con alle spalle una lunga militanza nella società biancazzurra. <br/>«Il clima in campo a fine partita era tranquillo e cordiale – dice – Poi non posso sapere quali sono state le reazioni dei ragazzi negli spogliatoi. Tra l’altro a fine partita mi sono sentito per messaggio con l’allenatore che era in panchina per la Galcianese che non ha avuto nulla su cui recriminare. Da parte mia ho adottato tutti gli accorgimenti necessari per evitare un passivo ancora più pesante. Ma era dura chiedere ai ragazzi sotto una pioggia battente di stare a passarsela, senza attaccare per quasi tutta la partita. Vorrei aggiungere che solo nel calcio si parla di certi argomenti, mentre negli altri sport il rispetto dell’avversario si mostra pensando solamente a giocare». <br/><br/>© RIPRODUZIONE RISERVATA</p>
      <p>© Riproduzione riservata</p>
      <related>
        <a href="https://www.lanazione.it/grosseto/sport/calcio/allenatore-esonerato-invicta-1.4894329"/>
      </related>
    </article>
  </body>
</html>