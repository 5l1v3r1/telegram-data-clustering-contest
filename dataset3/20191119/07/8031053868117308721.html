<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%8c%ce%bb%ce%b5%ce%bc%ce%bf%cf%82-%cf%86%ce%b8%ce%bf%cf%81%ce%ac%cf%82-%ce%b1%cf%80%cf%8c-%cf%84%ce%b7%ce%bd-%cf%84%ce%bf%cf%85%cf%81%ce%ba%ce%af%ce%b1-%cf%83%cf%84%ce%b7%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T07:16:20+00:00"/>
    <meta property="og:title" content="«Πόλεμος» φθοράς από την Τουρκία στην περιοχή του Καστελόριζου – Ο ρόλος των ιπτάμενων τάνκερ"/>
    <meta property="og:description" content="Την περασμένη εβδομάδα η Πολεμική Αεροπορία αναγκάστηκε να απογειώσει 8 μαχητικά f-16 για να αναχαιτίσουν μόλις ένα ζεύγος τουρκικών αεροπλάνων στην περιοχή του Καστελόριζου. Γιατί συνέβη αυτό;"/>
  </head>
  <body>
    <article>
      <h1>«Πόλεμος» φθοράς από την Τουρκία στην περιοχή του Καστελόριζου – Ο ρόλος των ιπτάμενων τάνκερ</h1>
      <address>
        <time datetime="2019-11-19T07:16:20+00:00">19 Nov 2019, 07:16</time>
      </address>
      <p>
        <b>Την περασμένη εβδομάδα η Πολεμική Αεροπορία αναγκάστηκε να απογειώσει 8 μαχητικά f-16 για να αναχαιτίσουν μόλις ένα ζεύγος τουρκικών αεροπλάνων στην περιοχή του Καστελόριζου. Γιατί συνέβη αυτό;</b>
      </p>
      <p>Σίγουρα πάντως όχι γιατί οι Τούρκοι πιλότοι υπερτερούν έναντι των Ελλήνων. Κάθε άλλο, αφού τα «γεράκια» της Πολεμικής μας Αεροπορίας αποδεικνύουν συνεχώς ότι ποιοτικά υπερέχουν ξεκάθαρα απέναντι στους γείτονες και «κοντράρουν» στα ίσια, αν όχι υπερτερούν, όταν συγκρίνονται με κάποιες από τις καλύτερες αεροπορίες του κόσμου.</p>
      <p>Ο καλύτερος πιλότος του ΝΑΤΟ στο τελευταίο TLP την Ισπανίας ήταν Έλληνας από τα «Φαντάσματα» της 337 μοίρας στη Λάρισα, όπως τον προηγούμενο χρόνο συνάδελφός του «Θησέας» από την 331 μοίρα των Μirage στην Τανάγρα, ενώ και νωρίτερα ένας «Τίγρης» της 335 είχε πρωτεύσει. Αλλά και στην πρόσφατη Blue Flag του Ισραήλ οι «Τίγρεις» του Αράξου απέσπασαν τα πλέον κολακευτικά σχόλια.</p>
      <p>Χρειάστηκα, λοιπόν, οκτώ ελληνικά μαχητικά γιατί απλά τα δύο f-16 των γειτόνων έμειναν για αρκετές ώρες στον αέρα, μπαινοβγαίνοντας στον ελληνικό εναέριο χώρο του ακριτικού συμπλέγματος στο Καστελόριζο.</p>
      <p>Το κατάφεραν γιατί σε απόσταση λίγων μιλίων, εκτός ορίου FIR Αθηνών, πετούσε συνεχώς το τουρκικό ιπτάμενο τάνκερ KC-135 το οποίο τα τροφοδοτούσε στον αέρα με καύσιμο. Αντίθετα, τα ελληνικά f-16 χωρίς τη δυνατότητα εναέριου εφοδιασμού και με πιο κοντινά αεροδρόμια το Καστέλι και τη Σούδα, αν και γεμάτα καύσιμα, τόσο στις σύμμορφες δεξαμενές στην άτρακτο όσο και στις εξωτερικές κάτω από τα φτερά τους, είχαν συγκεκριμένο χρόνο πτήσης στην περιοχή.</p>
      <p>Η τουρκική τακτική, όπως εκτιμούν επιτελείς της Πολεμικής Αεροπορίας, εντάσσεται στον καθημερινό «πόλεμο φθοράς» στον οποίο έχουν επιδοθεί οι γείτονες, αφού αδυνατούν με κάθε άλλο τρόπο να αμφισβητήσουν την ελληνική ποιοτική κυριαρχία στον αέρα.</p>
      <p>Και επιλέγουν την περιοχή του Καστελόριζου αφού βρίσκεται αρκετά μακριά από τα αεροδρόμια που φιλοξενούν τις ελληνικές πολεμικές μοίρες, αλλά και από τα αεροδρόμια επιφυλακής σε Λήμνο, Σκύρο αλλά και Καστέλι.</p>
      <p>Σχεδόν κάθε φορά που η τουρκική αεροπορία απογειώνει μαχητικά, ειδικά όταν βρίσκεται σε εξέλιξη άσκηση, όπως τις τελευταίες ημέρες η Dogu Akdeniz, στην περιοχή θα πετά πάντα ένα τουρκικό ιπτάμενο τάνκερ ΚC-135 για να δίνει καύσιμο στα αεροπλάνα της.</p>
      <p>Η ελληνική Πολεμική αεροπορία δεν διαθέτει ιπτάμενο τάνκερ. Άλλωστε, οι πτήσεις στο Αιγαίο για αναχαίτιση εξαιτίας των μικρών αποστάσεων δεν καθιστούν απαραίτητο τον εναέριο ανεφοδιασμό. Ανατολικά όμως, αποστολές στο Καστελόριζο και κυρίως στην Κύπρο απαιτούν σαφώς περισσότερα καύσιμα γεγονός που συνεπάγεται λιγότερο χρόνο παραμονής στην περιοχή ενδιαφέροντος.</p>
      <p>Η Τουρκία το 1994 παρήγγειλε 7 ιπτάμενα τάνκερ KC-135 για να καλύψει την τεράστια απόσταση των 1.600 χιλιομέτρων σε ευθεία γραμμή που χωρίζει τις ακτές του Αιγαίου από τα ανατολικά σύνορα της χώρας με το Ιράν.</p>
      <p>Το KC-135 διαθέτει δεξαμενές χωρητικότητας 117.000 λίτρων αεροπορικού καυσίμου και κατά συνέπεια μπορεί να ανεφοδιάσει δεκάδες φορές στον αέρα τα τουρκικά μαχητικά, ώστε να επιχειρούν συνεχώς.</p>
      <p>Ένα ακόμη πλεονέκτημα της αεροπορίας που διαθέτει ιπτάμενα τάνκερ είναι ότι αυτό δίνει τη δυνατότητα στα μαχητικά της να απογειώνονται ακόμα και χωρίς τις βαριές δεξαμενές καυσίμων κάτω από τα φτερά τους, αφού γνωρίζουν ότι ανά πάσα στιγμή θα μπορούν να «φουλάρουν» καύσιμο στον αέρα και να συνεχίσουν να επιχειρούν.</p>
      <p>Σαφώς ελαφρύτερα, λοιπόν, τα συγκεκριμένα αεροπλάνα διαθέτουν μεγαλύτερες δυνατότητες ελιγμών κάτι που τους δίνει πλεονέκτημα ειδικά σε «κλειστές» αερομαχίες πάνω από το Αιγαίο όπου και εκεί οι Τούρκοι μειονεκτούν.</p>
      <p>Οι Έλληνες αεροπόροι εκπαιδεύονται στον εναέριο εφοδιασμό χρησιμοποιώντας κυρίως ιπτάμενα τάνκερ των ΗΠΑ και τα τελευταία χρόνια του Ισραήλ. Η οικονομική «στενότητα» στα χρόνια της κρίσης αλλά και το γεγονός ότι το ενδιαφέρον εστιαζόταν κυρίως στο Αιγαίο, αποτελούν αποτρεπτικούς παράγοντες για την αγορά από την Πολεμική Αεροπορία ιπτάμενου τάνκερ.</p>
      <p>Τους τελευταίους μήνες στο επίκεντρο της συζήτησης βρίσκεται η πρόταση για μόνιμη εγκατάσταση αμερικανικών ιπτάμενων τάνκερ στην 110 Πτέρυγα Μάχης στη Λάρισα. Αν αυτό συμβεί, θα βοηθήσει, χωρίς αμφιβολία, στην εναέρια εκπαίδευση των πληρωμάτων της ΠΑ.</p>
      <p>Σε καμία περίπτωση, πάντως, δεν αναμένεται να δούμε τέτοιου είδους επιχειρησιακούς ανεφοδιασμούς στον αέρα. Άλλωστε, οι Αμερικανοί σ’ ό,τι έχει να κάνει με τις ελληνοτουρκικές σχέσεις, διατηρούν την πολιτική των ίσων αποστάσεων.</p>
      <p>newpost.gr</p>
      <figure>
        <img src="https://www.pentapostagma.gr/wp-content/uploads/2019/11/4do5v1574146940155.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/v4d7qa1574146940156.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/e8lihm1574146940156.jpg"/>
      </figure>
    </article>
  </body>
</html>