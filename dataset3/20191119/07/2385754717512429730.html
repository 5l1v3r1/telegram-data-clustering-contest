<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598042/ta-anapantita-erotimata-gia-ton-thanato-tis-17xronis-kai-tis-miteras-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T07:51:00+00:00"/>
    <meta property="og:title" content="Τα αναπάντητα ερωτήματα για τον θάνατο της 17χρονης και της μητέρας της"/>
    <meta property="og:description" content="Αναπάντητα παραμένουν ακόμη αρκετά ερωτήματα γύρω από τις συνθήκες του θανάτου της 17χρονης Μαρίας και της μητέρας της, Σβέτα, στην Κατερίνη. Οι σοροί τους..."/>
  </head>
  <body>
    <article>
      <h1>Τα αναπάντητα ερωτήματα για τον θάνατο της 17χρονης και της μητέρας της</h1>
      <address><time datetime="2019-11-19T07:51:00+00:00">19 Nov 2019, 07:51</time> by <a rel="author">SigmaLive</a></address>
      <p>Αναπάντητα παραμένουν ακόμη αρκετά ερωτήματα γύρω από τις συνθήκες του θανάτου της 17χρονης Μαρίας και της μητέρας της, Σβέτα, στην Κατερίνη. Οι σοροί τους εντοπίστηκαν το μεσημέρι της Κυριακής σε χαράδρα στην Εθνική Οδό Κατερίνης – Ελασσόνας, βυθίζοντας στη θλίψη την τοπική κοινωνία της Κατερίνης.</p>
      <p>Οι έρευνες της αστυνομίας επικεντρώνονται τώρα στο μοιραίο αυτοκίνητο με το οποίο μητέρα και κόρη έπεσαν στη χαράδρα, με τις Αρχές να ελπίζουν ότι θα δοθούν απαντήσεις για τον τραγικό θάνατό τους.</p>
      <p>Παρά το γεγονός ότι η ιατροδικαστική εξέταση στις σορούς της 17χρονης και της 45χρονης μητέρας της έδειξε ότι ο θάνατός τους ήταν ακαριαίος, δεν ρίχνει «φως» στα αίτια της τραγωδίας.</p>
      <p>Απαντήσεις αναμένεται να δώσει το πόρισμα των εμπειρογνωμόνων που θα εξετάσουν το αυτοκίνητο της οικογένειας.</p>
      <p>Κινήσεις στο προφίλ της μητέρας</p>
      <p>Σύμφωνα με τον τηλεοπτικό σταθμό Star, πέντε μέρες μετά την εξαφάνιση μητέρας και κόρης έχουν καταγραφεί κινήσεις στο προφίλ της 45χρονης μητέρας σε ρωσικό κοινωνικό δίκτυο.</p>
      <p>Από τις αρμόδιες ρωσικές Αρχές έχει ζητηθεί η άρση απορρήτου του λογαριασμού, ώστε να απαντηθούν ορισμένα ερωτήματα – όπως για παράδειγμα ποιος μπήκε στο προφίλ, πώς είχε τους κωδικούς και τι ακριβώς έκανε.</p>
      <p>Βίντεο – ντοκουμέντο λίγο πριν από το δυστύχημα</p>
      <p>Βίντεο, που παρουσίασε το Star, δείχνει το αυτοκίνητο, στο οποίο επέβαιναν οι δύο γυναίκες, να περνά από πρατήριο υγρών καυσίμων που βρίσκεται σε απόσταση 12 χλμ. από το σημείο της τραγωδίας.</p>
      <p>Ειδικότερα στις 8 Νοεμβρίου, ώρα 13:43 το μεσημέρι, μητέρα και κόρη περνούν με το αυτοκίνητό τους έξω από πρατήριο καυσίμων.</p>
      <p>Βρίσκονται στο 14ο χιλιόμετρο της Εθνικής Οδού Κατερίνης – Ελασσόνας. Λίγα χιλιόμετρα πιο κάτω πέφτουν σε χαράδρα 120 μέτρων.</p>
      <p>Εκεί εντοπίζονται από drone της αστυνομίας.</p>
      <p>Το πόρισμα του ιατροδικαστή</p>
      <p>Σύμφωνα με πληροφορίες από το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης (ΑΠΘ), οι σοροί και των δύο γυναικών έφεραν κακώσεις σώματος και κεφαλής και ο θάνατός τους φαίνεται να επήλθε ακαριαία.</p>
      <p>Τη νεκροψία – νεκροτομή διενήργησαν οι καθηγητές Ιατροδικαστικής του ΑΠΘ, Λήδα Κοβάτση και Φώτιος Χατζηνικολάου. Παράλληλα, θα διενεργηθεί τοξικολογικός έλεγχος και τα αποτελέσματα αναμένεται να γίνουν γνωστά τις επόμενες ημέρες.</p>
      <p>Ο χρόνος θανάτου προσδιορίζεται την ημέρα της εξαφάνισής τους, στις 8 Νοεμβρίου.</p>
      <p>Πληροφορίες από CNN</p>
    </article>
  </body>
</html>