<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ebru-asilturk-iki-yasindan-kucuk-cocuklu-calisan-annelere-verilen-maddi-destegi-tehlikeli-buldu/927250"/>
    <meta property="og:site_name" content="medya faresi"/>
    <meta property="article:published_time" content="2019-11-19T07:19:00+00:00"/>
    <meta property="og:title" content="Ebru Asiltürk iki yaşından küçük çocuklu çalışan annelere verilen maddi desteği tehlikeli buldu"/>
    <meta property="og:description" content="Saadet Partisi Kadın Kolları Genel Başkanı Ebru Asiltürk, Avrupa Birliği destekli projenin aile bağlarını iyice koparacağını ve çocukların annelerine en çok ihtiyaç duyduğu yaş diliminde annelerinden ayrı kalmalarının özgüven eksikliği doğuracağını söyledi."/>
  </head>
  <body>
    <article>
      <h1>Ebru Asiltürk iki yaşından küçük çocuklu çalışan annelere verilen maddi desteği tehlikeli buldu</h1>
      <h2>Saadet Partisi Kadın Kolları Genel Başkanı Ebru Asiltürk, Avrupa Birliği destekli projenin aile bağlarını iyice koparacağını ve çocukların annelerine en çok ihtiyaç duyduğu yaş diliminde annelerinden ayrı kalmalarının özgüven eksikliği doğuracağını söyledi.</h2>
      <address>
        <time datetime="2019-11-19T07:19:00+00:00">19 Nov 2019, 07:19</time>
      </address>
      <p>Saadet Partisi Kadın Kolları Genel Başkanı<b>Ebru Asiltürk</b>, Aile, Çalışma ve Sosyal Hizmetler Bakanlığı ile Avrupa Birliği (AB) Delegasyonu'nun, 0-60 aylık çocuklarını kreş, anaokulu veya gündüz bakımevine gönderen, sigortalı çalışan 10 bin 250 kadına, her ay 650 lira civarında destek sağlayan projesini 'tehlikeli' buldu.</p>
      <p>Söz konusu projeyle aile bağlarının kopacağını söyleyen Asiltürk, “Bakanlığın asli vazifesi çocuğu ve kadını korumaktır. Ama görüyorum ki, 0 ile 24 aylık özel dönemine getirilen bu hizmet, bu yaştaki çocukları annesinden ayırmaktadır. Biz bunu çok tehlikeli buluyoruz” şeklinde konuştu.</p>
      <p><i><b><a href="https://www.milligazete.com.tr/haber/3378905/cocuklari-annelerinden-ayirmayin">Mili Gazete'den Muhammed Vefa'nın haberine göre</a></b></i> Ebru Asiltürk, Avrupa Birliği destekli projenin aile bağlarını iyice koparacağını ve çocukların annelerine en çok ihtiyaç duyduğu yaş diliminde annelerinden ayrı kalmalarının özgüven eksikliği doğuracağını söyledi.</p>
      <p>Asiltürk, “<i>Biz kadının hayatın her alanında üretmesini isteriz. Bu proje 0 ile 24 aylık çocukları olan ailelere verilen bir destektir. Ancak benim burada dikkati çekmek istediğim husus şudur; söz konusu süreçte çocuğun anneyle birlikte vakit geçirilmesi gerekiyor. Çünkü bu çok özel bir zaman dilimidir. Bakanlığın işi çocuk korumak ise en kıymetli yaş aralığı olan 0 ile 3 yaş arasındaki çocukların annesiyle vakit geçirmesini sağlaması gerekiyor. Bakanlığın asli vazifesi, çocuğu ve kadını korumaktır. Ama görüyorum ki, 0 ile 24 aylık özel dönemine getirilen bu hizmet bu yaştaki çocukları annesinden ayırmaktadır. Biz bunu çok tehlikeli buluyoruz</i>” diye konuştu.</p>
      <h3>"Avrupa Birliği destekli bu proje bilinçli olarak uygulanıyor; itirazım var"</h3>
      <p>Bakanlık tarafından başlatılan projenin tekrar gözden geçilmesi gerektiğinin altını çizen Asiltürk, “Bu projenin Avrupa Birliği destekli olduğunu hatırlatmak istiyorum. Bu projeyle çocuk ve anne arasında iletişimin sekteye uğradığını düşünüyorum. Hatta bilinçli olarak bu projenin uygulandığını görüyorum. Bu noktada itirazlarımızı kamuoyuna getirmeye devam edeceğiz. Bu dilim sadece çocuk için değil, annesi için de çok önemlidir. Kimsenin anneyi çocuğundan ayırmaya hakkı yok. Çünkü aile bizim için çok önemlidir” ifadelerini kullandı.</p>
    </article>
  </body>
</html>