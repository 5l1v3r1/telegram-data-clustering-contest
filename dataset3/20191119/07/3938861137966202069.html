<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_v-oleni-tregub-kolishnij-cholovik-vidibrav-use-majno/938732"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:15:00+00:00"/>
    <meta property="og:title" content="В Олени Трегуб колишній чоловік відібрав усе майно"/>
    <meta property="og:description" content="Суд міста Біла Церква Київської області розлучив киянку 37-річну Олену Трегуб із поляком 43-річним Мачеєм Бартковським. Перед цим чоловік продав спільне майно &amp;mdash; квартири, автомобілі, картини й техніку загальною вартістю майже $250 тис. &amp;mdash; 6 млн грн. Жінка не отримала нічого. ..."/>
  </head>
  <body>
    <article>
      <h1>В Олени Трегуб колишній чоловік відібрав усе майно</h1>
      <address><time datetime="2019-11-19T07:15:00+00:00">19 Nov 2019, 07:15</time> by <a rel="author">Анна БОВА</a></address>
      <figure>
        <img src="https://static2.gazeta.ua/img2/cache/gallery/938/938732_1_w_1200.jpg?v=0"/>
        <figcaption>Олена Трегуб із міста Біла Церква на Київщині з чоловіком-поляком Мачеєм Бартковським дев’ять років прожила у США. Там у них народилися дві доньки. На початку цього року Олена дізналася, що заочним рішенням суду її з чоловіком розлучили<cite>Автор: FACEBOOK.COM/ОЛЕНА ТРЕГУБ</cite></figcaption>
      </figure>
      <p>Суд міста Біла Церква Київської області розлучив киянку <b>37-річну Олену Трегуб</b> із поляком <b>43-річним Мачеєм Бартковським</b>. Перед цим чоловік продав спільне майно — квартири, автомобілі, картини й техніку загальною вартістю майже $250 тис. — 6 млн грн. Жінка не отримала нічого.</p>
      <p>— Коли Мачей казав, що нас розлучать і без мене, я не вірила, — каже Олена Трегуб. Зараз намагається визнати розлучення незаконним, бо не врегульовані майнові суперечки.</p>
      <p>Олена родом із міста Біла Церква. Коли навчалася в угорському Будапешті, познайомилася з Мачеєм Бартковським. 2005 року одружилися, переїхали у США. Чоловік отримав там громадянство, жінка — право на проживання і роботу.</p>
      <p>2009-го в подружжя народилася донька.</p>
      <p>— У США не існує поняття декретної відпустки, — продо­вжує. — Не можеш працювати — звільняйся. Довелося покинути роботу в університеті. Після того Мачей почав дорікати, що сиджу в нього на шиї.</p>
      <p>П'ять років тому Олена народила другу доньку.</p>
      <p>— Після народження другої дитини не хотіла такого ставлення, — говорить Трегуб. — Повернулася в Україну.</p>
      <p>Олена працювала в Міністерстві економіки, зараз — генеральний секретар в антикорупційному комітеті з питань оборони. Її чоловік досліджує мирні революції світу в Аналітичному центрі США.</p>
      <p>Із 2014 року родина жила на дві країни. Олена з дітьми їздила у Штати на канікули та у відпустки. У листопаді торік Мачей сказав їй, що покохав іншу, вимагав розлучення.</p>
      <p>— Згідно з американськими законами, можемо мирно розійтися, розділивши майно та визначившись із утриманням дітей. Я пояснила це Мачею. Він сказав, що нас і так розлучать. На Різдвяні канікули ми з доньками полетіли в США. Але зупинитися було вже ніде — Мачей здав нашу квартиру іншим людям, речі розпродав або перевіз до коханки. Ми зупинилися в подруги. У січні повернулися в Україну. Тут дізналася, що нас заочно розлучили.</p>
      <p>Пару повинні розлучати за американськими законами, бо останнє спільне місце проживання було там. Суддя не мала права розлучати, доки не вирішили майнових питань.</p>
      <p>— Але в суді Білої Церкви все простіше, — говорить Олена Трегуб. — На засідання прийшла ­адвокат Мачея — Зоя Руденко. Сказала, що ніяких спорів немає, і суддя дала розлучення. Не врахувала, що я не знала про засідання, що не вирішені питання з аліментами. Доки я доводила, що рішення незаконне, чоловік усе розпродав.</p>
      <p>Жінка оскаржує рішення суду. Вимагає притягнути до відповідальності причетних: чоловіка, суддю, адвоката. У прокуратурі Білої Церкви відкрили провадження за статтею "шахрайство, вчинене групою осіб за попередньою змовою".</p>
      <p>Зоя Руденко, адвокат Мачея Бартковського, відкидає звинувачення:</p>
      <p>— Суд відкрив провадження про розірвання шлюбу в листопаді 2018 року, підготовче засідання призначив на 2 січня. Олена про нього знала. Бо в середині грудня зверталася до апеляційного суду, просила залишити справу без розгляду.</p>
      <p>Суд розглядав справу 2 січня.</p>
      <p>— На засіданні була і я, і особисто мій довіритель, прибувши зі США, — продовжує Руденко. — Олена не з'явилася, не скористалася правом заперечити позовні вимоги. Могла це зробити поштою або через представника. 25 січня суддя винесла заочне рішення. Олена оскаржила його, перегляд призначили 3 травня. І вона знову на нього не прийшла.</p>
    </article>
  </body>
</html>