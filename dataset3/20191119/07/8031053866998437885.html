<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%cf%81%ce%b1%cf%85%ce%b3%ce%ae-%ce%b1%ce%b3%cf%89%ce%bd%ce%af%ce%b1%cf%82-%ce%b1%cf%80%cf%8c-%cf%84%ce%bf-%ce%ba%ce%b1%cf%83%cf%84%ce%b5%ce%bb%cf%8c%cf%81%ce%b9%ce%b6%ce%bf-%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T07:24:49+00:00"/>
    <meta property="og:title" content="«Κραυγή αγωνίας» από το Καστελόριζο: Οι πρόσφυγες αναζητούν κατάλυμα ακόμα και σε εκκλησίες"/>
    <meta property="og:description" content="Tην παρέμβαση του κεντρικού κράτους ζητούν οι κάτοικοι του Καστελορίζου, προκειμένου να αντιμετωπιστεί το πρόβλημα με τις αφίξεις μεταναστών που πλέον είναι καθημερινό φαινόμενο σε ένα νησί χωρίς τις στοιχειώδεις υποδομές φιλοξενίας τους."/>
  </head>
  <body>
    <article>
      <h1>«Κραυγή αγωνίας» από το Καστελόριζο: Οι πρόσφυγες αναζητούν κατάλυμα ακόμα και σε εκκλησίες</h1>
      <address>
        <time datetime="2019-11-19T07:24:49+00:00">19 Nov 2019, 07:24</time>
      </address>
      <p>
        <b>Tην παρέμβαση του κεντρικού κράτους ζητούν οι κάτοικοι του Καστελορίζου, προκειμένου να αντιμετωπιστεί το πρόβλημα με τις αφίξεις μεταναστών που πλέον είναι καθημερινό φαινόμενο σε ένα νησί χωρίς τις στοιχειώδεις υποδομές φιλοξενίας τους.</b>
      </p>
      <p>Οι αφίξεις μεταναστών από τα απέναντι τουρκικά παράλια, τον τελευταίο μήνα είναι σχεδόν καθημερινές με τη δημοτική αρχή να σηκώνει τα χέρια ψηλά, καθώς στην προσπάθειά τους να αναζητήσουν καταφύγιο για να κοιμηθούν, έχουν ξεκινήσει, όπως αναφέρει το site «dimokratiki.gr» τις διαρρήξεις.</p>
      <p>Όπως δήλωσε στη «dimokratiki.gr» ο αντιδήμαρχος κ. Στράτος Αμύγδαλος, έχουν καταγραφεί περιστατικά διάρρηξης που πλέον προκαλούν ανησυχία στους κατοίκους για το τι μέλει γενέσθαι στη διάρκεια του χειμώνα. Ηδη, τις προηγούμενες ημέρες, διέρρηξαν την πόρτα του ξενοδοχείου του νησιού, το οποίο στη διάρκεια του χειμώνα είναι κλειστό, όπου βρήκαν καταφύγιο για να κοιμηθούν. Κάποιοι από αυτούς, επέλεξαν να αναζητήσουν καταφύγιο στην εκκλησία του Αγίου Νικολάου, που βρίσκεται στο κάστρο, ενώ όπως λέει ο αντιδήμαρχος, η «κατάληψη» εγκαταλειμμένων ή ημιτελών οικιών, είναι πλέον σύνηθες φαινόμενο στο Καστελόριζο.</p>
      <p>«Η κατάσταση αυτή δεν μπορεί να συνεχιστεί. Ανάμεσα στους πρόσφυγες και στους μετανάστες, που έρχονται σχεδόν καθημερινά στο νησί ανά 10 με 15 άτομα, υπάρχουν και πολλά μικρά παιδιά. Οι άνθρωποι αυτοί, δεν έχουν πού να κοιμηθούν, δεν υπάρχουν δομές εδώ, με αποτέλεσμα να αναζητούν καταφύγιο είτε σε εγκαταλειμμένα σπίτια, είτε σε ημιτελή για να προστατευθούν από τις καιρικές συνθήκες. Πριν από μερικές ημέρες άνοιξαν το ξενοδοχείο και μπήκαν μέσα, ενώ κάποιοι βρήκαν καταφύγιο στην εκκλησία του Αγίου Νικολάου στο κάστρο. Καταλαβαίνετε ότι αυτή η κατάσταση δεν μπορεί να συνεχιστεί διότι ο χειμώνας δεν είναι μακριά και όπως δείχνουν τα πράγματα, οι ροές μεταναστών δύσκολα θα σταματήσουν. Δεν ξέρω τι υπόσχονται οι “απέναντι” στους ανθρώπους που έρχονται στο Καστελόριζο, αλλά δυστυχώς οι συνθήκες διαβίωσης εδώ είναι πολύ δύσκολες για τους ίδιους αλλά και για εμάς. Περιφέρονται στον οικισμό και περιμένουν πότε θα αναχωρήσουν για τις δομές φιλοξενίας αλλά αυτό γίνεται κάθε δύο εβδομάδες ίσως και κάθε 20 ημέρες και οπωσδήποτε δεν μεταφέρονται όλοι. Αρα μιλάμε για δεκάδες ανθρώπους που αναζητούν στέγη για τους ίδιους και τα παιδιά τους με ό,τι αυτό συνεπάγεται για τις συνθήκες υγιεινής. Δεν θα πρέπει να ξεχνάμε επίσης, ότι στο Καστελόριζο δεν υπάρχει δυνατότητα να υποβληθούν οι άνθρωποι αυτοί σε ιατρικές εξετάσεις και γενικώς είναι εκτεθειμένοι κι εκείνοι κι εμείς», λέει στη «δ» ο κ. Στράτος Αμύγδαλος.</p>
      <p>Ο ίδιος απευθύνει έκκληση, μέσω της «δ», σε κάθε αρμόδιο φορέα και στο κεντρικό κράτος, να ληφθεί μέριμνα ώστε οι πρόσφυγες και μετανάστες να αποχωρούν από το νησί για τις δομές φιλοξενίας με το πλοίο της γραμμής, που προσεγγίζει το νησί δύο φορές την εβδομάδα. «Ζητάμε να ληφθεί μέριμνα από όλους τους αρμόδιους ώστε οι μετανάστες, να αποχωρούν από το νησί σε κάθε δρομολόγιο που εκτελεί το πλοίο της γραμμής, το οποίο έρχεται δύο φορές την εβδομάδα. Με τον τρόπο αυτό θα επιλυθεί το πρόβλημα. Σε διαφορετική περίπτωση, προβλέπονται ανεξέλεγκτες καταστάσεις, διότι είναι λογικό οι άνθρωποι αυτοί όσο μένουν εδώ να αναζητήσουν καταλύματα για να διαμείνουν. Πού θα μείνουν; Μέσα στο κρύο και στη βροχή;», διερωτάται ο αντιδήμαρχος.</p>
      <p>Μάλιστα, ο ίδιος επισημαίνει πως το Καστελόριζο δεν θα πρέπει να γίνεται σημείο αναφοράς μόνον όσον αφορά στα ελληνοτουρκικά αλλά να αντιμετωπιστούν με την ίδια ευαισθησία και άλλα ζητήματα όπως αυτό του μεταναστευτικού. «Το Καστελόριζο βρίσκεται μονίμως στην επικαιρότητα για τα ελληνοτουρκικά, όμως υπάρχουν και πολλά άλλα ζητήματα και θα πρέπει το κράτος, η πολιτεία, να εγκύψει με την ίδια ευαισθησία και σε αυτά. Ο αριθμός των μεταναστών στο νησί μας, αναλογικά με τον πληθυσμό, είναι πολύ μεγάλος και ζητούμε να βρεθεί λύση. Λύση δεν είναι να εγκαταλείπουμε στο έλεός τους, ούτε αυτούς τους ανθρώπους ούτε όμως κι εμάς. Οι Καστελοριζιοί είμαστε φιλόξενοι κι ευαισθητοποιημένοι και το έχουμε αποδείξει, το να συνωστίζονται όμως άνθρωποι κατατρεγμένοι σε ένα μικρό νησί όπου δεν υπάρχει η δυνατότητα φιλοξενίας, σίγουρα δεν είναι πρόβλημα που μπορούμε να λύσουμε μόνοι μας. Ούτε μπορούμε να κλείσουμε τα μάτια στις διαρρήξεις επιχειρήσεων και σπιτιών, ούτε οπωσδήποτε στη χρήση των εκκλησιών μας ως κατάλυμα προσφύγων, παρά την κατανόηση και την ευαισθησία μας», καταλήγει ο κ. Στράτος Αμύγδαλος ζητώντας γι άλλη μια φορά την συνδρομή των αρμόδιων φορέων.</p>
      <p>Να σημειωθεί ότι την Κυριακή μόνο, εντοπίστηκαν και διασώθηκαν 30 άτομα στην Κω και 11 στο Καστελόριζο.</p>
      <p>
        <b>Πηγή: dimokratiki.gr</b>
      </p>
    </article>
  </body>
</html>