<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520466-vlaky-a-mhd-cekaji-velke-zmeny-od-prosince-se-zmeni-jizdni-rady/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T07:15:49+00:00"/>
    <meta property="og:title" content="Vlaky a MHD čekají velké změny. Od prosince se změní jízdní řády"/>
    <meta property="og:description" content="Nová linka 204 spojí Obchodní centrum Černý most se zastávkou Sídliště Petrovice. Některé linky posílí spoje v pracovní dny, jiné budou mít nově autobusy s větší kapacitou. U některých spojů by se lidé měli připravit naopak na prodloužení intervalu. Například linka 110 bude mít ráno místo desetiminutového intervalu dvanáctiminutový."/>
  </head>
  <body>
    <article>
      <h1>Vlaky a MHD čekají velké změny. Od prosince se změní jízdní řády</h1>
      <address><time datetime="2019-11-19T07:15:49+00:00">19 Nov 2019, 07:15</time> by <a rel="author">TNBiz</a></address>
      <p>
        <b>Od 15. prosince se mění jízdní řády napříč celou republikou. České dráhy už oznámily, na jaké novinky se mají cestující připravit. O změnách informovaly i <a href="https://www.kurzy.cz/doprava/">dopravní</a> podniky dvou největších českých měst - Prahy a Brna. Ty nejdůležitější změny však plánují už od začátku měsíce.</b>
      </p>
      <h3>České dráhy</h3>
      <p>Největší český železniční dopravce chystá v novém jízdním řádu pro <a href="https://www.kurzy.cz/finance/2020/">rok 2020</a> řadu změn. Posílit by měla zejména dálková <a href="https://www.kurzy.cz/doprava/">doprava</a> - nabídka spojů se výrazně rozšíří. Více vlaků pojede například do Polska a Rakouska.</p>
      <p>Novinkou je railjet Vindobona, který představuje přímé spojení rakouského Grazu a Vídně s německými Drážďany a Berlínem. Spojí tak <a href="https://www.kurzy.cz/obec/brno/">Brno</a> s německými městy, kde budou moci cestující přestoupit na rychlovlaky jedoucí dál do západní <a href="https://www.kurzy.cz/tema/evropa/">Evropy</a>. Jezdit by měl začít od května. V <a href="https://www.kurzy.cz/doprava/">dopravní</a> špičce v <a href="https://www.kurzy.cz/obec/patek/">pátek</a> a v neděli bude navíc v úseku <a href="https://www.kurzy.cz/obec/praha/">Praha</a> - <a href="https://www.kurzy.cz/obec/brno/">Brno</a> - <a href="https://www.kurzy.cz/obec/praha/">Praha</a> doplněn o posilový pár vlaků Brněnský drak.</p>
      <p>V <a href="https://www.kurzy.cz/obec/patek/">pátek</a> a neděli posílí také spoje mezi Prahou a Břeclaví, resp. Rakouskem, a také mezi severní Moravou a Vídní. Obyvatelé severní Moravy budou mít k dispozici až čtyři páry přímých vlaků do Vídně a nově navíc jeden až do jižního Rakouska.</p>
      <p>Spoj Porta Moravica bude navíc pokračovat na sever do Krakova a Przemysle na východě Polska nedaleko ukrajinských hranic. Vlak EuroCity Báthory bude nově jezdit až do Terespolu na polsko-běloruských hranicích. Většina spojů Valašského expresu ale naopak bude zkrácena, stejně tak EuroCity Porta Bohemica.</p>
      <p>I vnitrostátní <a href="https://www.kurzy.cz/doprava/">doprava</a> se dočká řady změn. Jihočeská města <a href="https://www.kurzy.cz/obec/trebon/">Třeboň</a> a <a href="https://www.kurzy.cz/obec/ceske-velenice/">České Velenice</a> budou mít po mnohaleté přestávce přímé spojení s Prahou, a to až čtyřikrát denně. U některých spojů, například rychlíků Rožmberk linky R 11 dojde k rozšíření počtu jízd. Některé z nich totiž jezdily jen ve vybrané dny v týdnu, nově ale pojedou každý den.</p>
      <p>Zlepšení čeká také například cestující mezi Prahou a západními Čechami - nově pojede víc přímých vlaků do Klatov, které by se navíc měly zrychlit. Poslední večerní rychlík z Děčína do Prahy ve 21:46 bude nově jezdit každý den. V současnosti jezdí pouze v neděli, což se Severočechům dlouhodobě nelíbí. Na kompletní přehled změn se podívejte na stránkách Českých drah ZDE.</p>
      <p> </p>
      <h3>
        <a href="https://www.kurzy.cz/obec/praha/">Praha</a>
      </h3>
      <p>Pražský <a href="https://www.kurzy.cz/doprava/">dopravní</a> podnik také ohlásil změny, které spustí od prosince. Většina těch významnějších bude již od 1. prosince. Vzniknou nové spoje - novinkou je například linka 171 z Depo Hostivař přes Černý <a href="https://www.kurzy.cz/obec/most/">most</a> až po zastávku Ve Žlíbku. Některé linky budou zrušeny a nahrazeny jinými, například linku 192 z Nemocnice Pod Petřínem na Florenc nahradí 194. Ta se zároveň prodlouží.</p>
      <p>Nová linka 204 spojí Obchodní centrum Černý <a href="https://www.kurzy.cz/obec/most/">most</a> se zastávkou Sídliště <a href="https://www.kurzy.cz/obec/petrovice-okres-pribram/">Petrovice</a>. Některé linky posílí spoje v pracovní dny, jiné budou mít nově autobusy s větší kapacitou. U některých spojů by se lidé měli připravit naopak na prodloužení intervalu. Například linka 110 bude mít ráno místo desetiminutového intervalu dvanáctiminutový.</p>
      <p>Začátkem prosince se také změní názvy dvou zastávek. Krausova, přes kterou jezdí linky 158, 195 a 201, se změní na Sídliště Letňany a <a href="https://www.kurzy.cz/obec/milovice-okres-nymburk/">Milovice</a>, Rozc. Zbožíčko, přes kterou vedou linky 432, 434 a 497, bude mít nově název Milovce, Třešňová. </p>
      <p>Od 15. prosince pak přijdou další změny, podle mluvčího Pražské integrované <a href="https://www.kurzy.cz/doprava/">dopravy</a> Filipa Drápala ale budou drobné a marginální. Jedinou významnější změnou bude spuštění integrace I. etapy oblasti Rakovnicka, které zahrnuje autobusové linky na trase <a href="https://www.kurzy.cz/obec/praha/">Praha</a> - <a href="https://www.kurzy.cz/obec/rakovnik/">Rakovník</a> a regionální linky mezi Kladnem, Berounem a Rakovníkem. Na nových linkách bude platit pásmový a časový <a href="https://www.kurzy.cz/tarify/">tarif</a> PID stejně jako v hlavním městě, a to včetně využití tzv. lítačky.</p>
      <p> </p>
      <h3>
        <a href="https://www.kurzy.cz/obec/brno/">Brno</a>
      </h3>
      <p>Podobný systém změn zvolilo i druhé největší město České republiky. Během celostátní změny jízdních řádů od 15. prosince se změní i ty brněnské. Jedná se však především o drobné úpravy.</p>
      <p>Ke dvěma důležitým změnám v brněnské MHD dojde už 30. listopadu. "První z nich je otevření tramvajové trati v Zábrdovické ulici, a tedy obnovení tramvajových linek 2 a 3 na Starou osadu," uvedla mluvčí brněnského dopravního podniku Hana Tomaštíková.</p>
      <p>"Zároveň <a href="https://www.kurzy.cz/doprava/">Dopravní</a> podnik města Brna zprovoznil nový úsek trolejbusové trati Novolíšeňská – Jírova. Tato novinka s sebou nese i úpravu tras autobusových linek ve východní části města Brna – od Židenic přes Vinohrady až po Líšeň," doplnila oznámení změn Tomaštíková.</p>
      <p>"Protože byl zaznamenán velký zájem veřejnosti o zachování linky x27, bylo po důkladném zvážení zachováno přímé spojení mezi Dělnickým domem a sídlištěm Vinohrady. Toto spojení bude nově zajišťováno úpravou trasy linky 78, která nově obslouží sídliště Vinohrady a také zastávku Strnadova," dodala Tomaštíková.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/376896-stavebni-sporeni-ceka-velka-zmena-co-se-zmeni/"/>
        <a href="https://www.kurzy.cz/zpravy/475239-zmeny-od-prosince-nove-jizdni-rady-vlaku-i-jine-znaceni-piva/"/>
        <a href="https://www.kurzy.cz/zpravy/nazory/A-V-T-30132/"/>
        <a href="https://www.kurzy.cz/tema/detail/prazany-cekaji-dalsi-zmeny-v-mhd-na-konci-listopadu-1316654.html"/>
        <a href="https://www.kurzy.cz/zpravy/374194-co-nas-ceka-za-zmeny-a-novinky-v-prosinci-prehled/"/>
        <a href="https://www.kurzy.cz/nazory/A-V-T-33180/"/>
        <a href="https://www.kurzy.cz/zpravy/469427-drahy-planuji-velkou-zmenu-do-desitek-vlaku-bude-nutna-mistenka/"/>
        <a href="https://www.kurzy.cz/zpravy/nazory/A-V-T-36752/"/>
        <a href="https://www.kurzy.cz/tema/5591272.html"/>
        <a href="https://www.kurzy.cz/tema/5629881.html"/>
        <a href="https://zpravy.kurzy.cz/352658-velke-zmeny-u-regionalnich-vlaku-uz-od-nedele-podivejte-zda-se-vas-tykaji/"/>
        <a href="https://www.kurzy.cz/zpravy/374194-prosinec-2014-novinky-a-zmeny-v-prosinci/"/>
      </related>
    </article>
  </body>
</html>