<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iphoneitalia.com/718684/iverify-controllare-iphone-hacker"/>
    <meta property="og:site_name" content="iPhone Italia"/>
    <meta property="article:published_time" content="2019-11-19T07:30:30+00:00"/>
    <meta property="og:title" content="iVerify, l’app per “controllare” se il tuo iPhone è stato hackerato"/>
    <meta property="og:description" content="iVerify della Trail of Bits è una particolare applicazione pensata per chi pensa di essere sotto controllo sul proprio iPhone."/>
  </head>
  <body>
    <article>
      <h1>iVerify, l’app per “controllare” se il tuo iPhone è stato hackerato</h1>
      <address>
        <time datetime="2019-11-19T07:30:30+00:00">19 Nov 2019, 07:30</time>
      </address>
      <p>Trail of Bits ha lanciato iVerify, un’app iOS che può aiutare i proprietari di iPhone a rilevare se hanno subito tentativi di hacking, oltre a guidare gli utenti su come proteggersi meglio.</p>
      <p>L’iPhone è generalmente considerato abbastanza <b>sicuro</b> per quanto riguarda i dispositivi mobili ed è noto da tempo che gli smartphone Apple non soffrono degli stessi problemi dei dispositivi Android.</p>
      <p>Questo è dovuto soprattutto al fatto che le app sulla piattaforma iOS vengono eseguite in sandbox, il che<b> impedisce loro di accedere ai dati da altre app</b>. Per un’app è impossibile interferire con i file iOS e, a meno che non esegui il jailbreak sul telefono, puoi solo installare app verificate dall’App Store. Nella maggior parte dei casi, questa procedura ha mantenuto l’ecosistema iOS relativamente privo di problemi.</p>
      <p>Tuttavia, ciò non significa che non ci siano stati dei problemi occasionali. A settembre, un ricercatore di sicurezza aveva sviluppato <b>Checkm8</b>, <a href="https://www.iphoneitalia.com/710250/lexploit-cherckm8-e-un-pericolo-per-noi-utenti">un exploit nella ROM</a> di avvio degli iPhone che permetteva un jailbreak molto semplice. Nello stesso mese, è stato rivelato che la Cina avrebbe utilizzato una serie di siti Web compromessi per sfruttare le vulnerabilità di iPhone per <a href="https://www.iphoneitalia.com/706679/cina-hack-musulmani-uiguri">tracciare i dettagli sulla posizione dei musulmani uiguri</a>. Chiunque avesse visitato il sito malevolo avrebbe inconsapevolmente attaccato il proprio iPhone e installato un software di tracciamento.</p>
      <p>Per questi motivi è nata <b>iVerify</b>, un’app che promette di “<i>semplificare la gestione della sicurezza dei tuoi account e della presenza online con semplici guide didattiche</i>“. iVerify funziona <b>cercando anomalie nel funzionamento dell’iPhone</b>.</p>
      <p>Ad esempio, l’app è in grado di rilevare il jailbreak usando particolari canali per carpire le informazioni al di fuori della sandbox. In pratica, iVerify legge alcuni segnali presenti su iOS per avere un’indicazione su ciò che sta realmente accadendo sul telefono. A parole tutto bello, ma ci sono però alcune limitazioni. iVerify, come ogni altra app su App Store, viene <b>eseguita nel proprio ambiente sandbox</b>. Ciò significa che la funzione che rende sicuro l’iPhone è la stessa che potrebbe rendere iVerify meno efficace di quanto si possa sperare.</p>
      <p>Per molte persone, può comunque valere la pena dare un’occhiata all’app, poiché iVerify è tanto uno strumento per l’apprendimento delle linee guida da seguire per non correre rischi, quanto una protezione. Ad esempio, insegna agli utenti come proteggersi dagli hack e dagli exploit e indica quando dovrebbero preoccuparsi della sicurezza del loro dispositivo.</p>
      <p><b>In caso di hacking</b>, iVerify mostra agli utenti cosa è andato storto e come risolverlo. Questo potrebbe essere particolarmente utile per gli utenti che sono meno esperti di tecnologia, in quanto l’app può insegnare agli utenti cosa verificare anche in futuro.</p>
      <p>iVerify è disponibile su App Store <a href="https://apps.apple.com/it/app/iverify/id1466120520">al prezzo di 5,49€</a>.</p>
      <p>
        <a href="https://www.iphoneitalia.com/category/news">News</a>
      </p>
      <ul>
        <li/>
        <li/>
        <li/>
        <li/>
      </ul>
      <p>0</p>
    </article>
  </body>
</html>