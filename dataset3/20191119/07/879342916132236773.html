<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/polityka/normandska-zustrich-paryzhi-ne-mozhna-pohodzhuvatysya-ta-chomu-zahroza"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T07:30:01+00:00"/>
    <meta property="og:title" content="Нормандська зустріч у Парижі: на що не можна погоджуватися та в чому загроза"/>
    <meta property="og:description" content="Речник президента РФ Дмитро Пєсков підтвердив, що саміт в Нормандському форматі, дійсно, запланований на 9 грудня в Парижі."/>
  </head>
  <body>
    <article>
      <h1>Нормандська зустріч у Парижі: на що не можна погоджуватися та в чому загроза</h1>
      <address><time datetime="2019-11-19T07:30:01+00:00">19 Nov 2019, 07:30</time> by <a rel="author">Володимир Золотарьов</a></address>
      <p>
        <b>Західні партнери України в Нормандському форматі наполягатимуть на завершенні конфлікту на будь-яких умовах, навіть у випадку шкоди українським інтересам. Таку думку в коментарі «Слово і Діло» озвучив політолог Володимир Золотарьов.</b>
      </p>
      <p>Володимир Золотарьов підкреслив, що з одного боку, Франції та Німеччині все одно, чи буде це капітуляція, головне, щоб конфлікт завершився. З іншого боку, в Україні вже створили досить нездорову атмосферу, коли будь-який рух сприймається кимось, як капітуляція, зауважив він.</p>
      <p>«<i>Так чи інакше, конфлікт на Донбасі нікому не потрібен. Європа погодилася би з будь-яким рішенням, аби тільки закрити питання</i>», – наголосив політолог.</p>
      <p>На його думку, українському лідерові було б доречно наполягати на зміні формату.</p>
      <p>«<i>У форматі беремо участь ми та всі наші вороги. Коли троє проти одного – це нечесно. Повинен бути хоча би один союзник, наприклад, США. Якщо у Зеленського є бажання залишитися на другий термін або в політиці та вирішити конфлікт, то доречно підносити, як перемогу тільки сам факт зустрічі, але не результат</i>», – прокоментував Золотарьов.</p>
      <p>На думку політолога, зустріч у Парижі навряд чи, в принципі, дасть якийсь результат. Більш того, Україні доречно підтримувати тільки дипломатично діалог і риторику, мовляв, перемога вже в тому, що зустріч відбулася.</p>
      <p>Він наполіг, що Україні в жодному разі не можна підписувати ніяких документів, оскільки всі три сторони – Франція, Німеччина і РФ – зацікавлені у варіантах, які обмежують права України.</p>
      <p>При цьому є відчуття, що команда України хаотична, а чіткої позиції та продуманих кроків у політиці, в принципі, немає, поділився експерт.</p>
      <p>«<i>Як можна називатися соціалістами і ухвалювати закон про продаж землі? Це наочна ілюстрація, що все змішалося в головах представників влади. Тому загроза для України є</i>», – зазначив політолог.</p>
      <p>За його словами, головна загроза для України полягає в некомпетентності української команди, через що в Нормандському форматі радники можуть підсунути абсолютно невигідний документ для України.</p>
      <p>«<i>Не можна сказати, що колишня команда була ідеальною, але у новій команді занадто різних людей, а багато хто з них не розуміють, як і куди потрапили. У цьому головна небезпека</i>», – резюмував Володимир Золотарьов.</p>
      <p>Як повідомлялося, прессекретар президента РФ Дмитро Пєсков підтвердив, що <a href="https://www.slovoidilo.ua/2019/11/18/novyna/polityka/putina-pidtverdyly-zustrich-normandskoho-formatu-paryzhi">саміт у Нормандському форматі, дійсно, запланований на 9 грудня в Парижі</a>. При цьому в Кремлі закликали не «перебільшувати очікування».</p>
      <p>Нагадаємо, президент України <a href="https://www.slovoidilo.ua/promise/51891.html">пообіцяв зробити все, щоб завершити війну на Донбасі.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/novyna/svit/makron-obhovoryv-putinym-pidhotovku-normandskoho-formatu"/>
        <a href="https://www.slovoidilo.ua/2019/11/18/novyna/polityka/putina-pidtverdyly-zustrich-normandskoho-formatu-paryzhi"/>
        <a href="https://www.slovoidilo.ua/2019/11/15/novyna/polityka/nazvana-data-zustrichi-normandskomu-formati"/>
      </related>
    </article>
  </body>
</html>