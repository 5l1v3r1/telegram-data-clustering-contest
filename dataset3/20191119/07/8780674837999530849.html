<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/pathanamthitta/local-news/2019/11/19/pathanamthitta-dry-shark-trade-in-thelliyoorkavu.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T07:51:00+00:00"/>
    <meta property="og:title" content="കിലോയ്ക്ക് 500 രൂപയ്ക്കു ഉണക്കസ്രാവ്; വൃശ്ചികവാണിഭം ഇങ്ങനെ..."/>
    <meta property="og:description" content="തെള്ളിയൂർ ∙ പഴമയുടെ ഉത്സവപ്പറമ്പായ തെള്ളിയൂർക്കാവിലെ വൃശ്ചികവാണിഭത്തിന്റെ ഉണക്കസ്രാവ് വിപണി സജീവമായി. അരയ സമുദായത്തിൽപ്പെട്ടവർ അധ്വാനത്തിന്റെ ഭാഗമായി.Pathanamthitta News. പത്തനംതിട്ട ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>കിലോയ്ക്ക് 500 രൂപയ്ക്കു ഉണക്കസ്രാവ്; വൃശ്ചികവാണിഭം ഇങ്ങനെ...</h1>
      <address><time datetime="2019-11-19T07:51:00+00:00">19 Nov 2019, 07:51</time> by <a rel="author">മനോരമ ലേഖകൻ</a></address>
      <p>തെള്ളിയൂർ ∙ പഴമയുടെ ഉത്സവപ്പറമ്പായ തെള്ളിയൂർക്കാവിലെ വൃശ്ചികവാണിഭത്തിന്റെ ഉണക്കസ്രാവ് വിപണി സജീവമായി. അരയ സമുദായത്തിൽപ്പെട്ടവർ അധ്വാനത്തിന്റെ ഭാഗമായി ഉണക്കസ്രാവ് ദേവിക്കു സമർപ്പിച്ചിരുന്നതിന്റെ അനുഷ്ഠാനമായാണ് ഇന്നും വ്യാപാരം തുടരുന്നത്. ഇതു തെള്ളിയൂർക്കാവ് വാണിഭത്തിന്റെ മാത്രം പ്രത്യേകതയാണ്. വില കിലോയ്ക്ക് 500 രൂപ വരെയാണെങ്കിലും പഴമയുടെ ആചാരമെന്ന നിലയിൽ മേളയിലെത്തുന്ന ഭൂരിഭാഗം ആളുകളും ഉണക്കസ്രാവുമായാണ് മടങ്ങുന്നത്.</p>
      <p>പരമ്പരാഗത ഉൽപന്നങ്ങളായ ചട്ടിയും വട്ടിയും കുട്ടയും തഴപ്പായയും ചിരട്ടത്തവിയും ഉരലും ഉലക്കയും ആട്ടുകല്ലും തുടങ്ങി പുതുതലമുറയ്ക്ക് അന്യമാകുന്ന ഗൃഹോപകരണങ്ങൾ തേടി വാണിഭനഗറിലേക്ക് ജില്ലയ്ക്കകത്തും പുറത്തും നിന്നു നൂറുകണക്കിനാളുകളാണ് ദിനംപ്രതി എത്തിക്കൊണ്ടിരിക്കുന്നത്. മൺപാത്രങ്ങളും ചെമ്പ്, ഓട് പാത്രങ്ങളും ഇവിടെ ലഭ്യമാണ്. മധ്യതിരുവിതാംകൂറിലെ പ്രധാന വ്യാപാരമേളകളിലൊന്നായ വൃശ്ചികവാണിഭം ഒരു നാടിനാകെ ഉത്സവപ്രതീതിയാണ്. </p>
      <p>
        <b>മനം കവർന്ന് മനോരമ പ്രദർശനം</b>
      </p>
      <p>ജനങ്ങളുടെ മനംകവർന്ന് മലയാള മനോരമയുടെ ഫോട്ടോ പ്രദർശനം തുടരുന്നു. തെള്ളിയൂർക്കാവ് വൃശ്ചികവാണിഭത്തോടനുബന്ധിച്ച് ശ്രീരാമാശ്രമം ട്രസ്റ്റ് ബിൽഡിങ്സിലാണ് പ്രദർശനം. ഭാഗവതഹംസം മള്ളിയൂർ ശങ്കരൻ നമ്പൂതിരിയുടെ ഒട്ടേറെ ചിത്രങ്ങൾ പ്രദർശനത്തിലുണ്ട്.</p>
      <p>ഒറ്റപ്പാലം കണ്ണിയാംപുറം ഉത്സവവും പനച്ചിക്കാട് ദക്ഷിണമൂകാംബിക ക്ഷേത്രത്തിലെ സരസ്വതിനടയും പാലക്കാട് പുത്തൂർ ക്ഷേത്രത്തിലെ മുടിയേറ്റും നവരാത്രിയോടനുബന്ധിച്ച് കൊല്ലൂർ മൂകാംബിക ദേവീക്ഷേത്രത്തിൽ നടക്കുന്ന പുഷ്പ രഥോൽസവവും തിരുവനന്തപുരം പത്മനാഭസ്വാമിക്ഷേത്രത്തിന്റെ ഗോപുരക്കാഴ്ചയും ഉൾപ്പെടെയുള്ള ചിത്രങ്ങളാണ് പ്രദർശനസ്റ്റാളിലുള്ളത്.</p>
    </article>
  </body>
</html>