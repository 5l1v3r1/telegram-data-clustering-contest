<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/gricenko-diyav-na-korist-kurchenka-arbuzova-dlya-zabezpechennya-interesiv-lozhkina-poroshenka-novini-ukrajini-50054309.html"/>
    <meta property="og:site_name" content="НВ"/>
    <meta property="article:published_time" content="2019-11-19T07:23:00+00:00"/>
    <meta property="og:title" content="Голова Укрексімбанку діяв на користь Курченка, Арбузова для забезпечення інтересів Ложкіна, Порошенка, Філатова — ГПУ"/>
    <meta property="og:description" content="Голова правління Укрексімбанку Олександр Гриценко підозрюється у сприянні зняттю арештів з депозитів і застав за виданим банком кредитом у розмірі $160 млн на купівлю холдингу UMH."/>
  </head>
  <body>
    <article>
      <h1>Голова Укрексімбанку діяв на користь Курченка, Арбузова для забезпечення інтересів Ложкіна, Порошенка, Філатова — ГПУ</h1>
      <h2>Голова правління Укрексімбанку Олександр Гриценко підозрюється у сприянні зняттю арештів з депозитів і застав за виданим банком кредитом у розмірі $160 млн на купівлю холдингу UMH.</h2>
      <address>
        <time datetime="2019-11-19T07:23:00+00:00">19 Nov 2019, 07:23</time>
      </address>
      <p>Про це повідомила прокурор у суді з обрання Гриценку запобіжного заходу, пише <a href="https://interfax.com.ua/">Інтерфакс-Україна</a>.</p>
      <p>Він фігурує в справі від 31 січня 2013 року за фактом створення в лютому 2010-го року колишнім президентом Віктором Януковичем і його оточенням злочинної організації.</p>
      <p>Прокурор заявила в суді, що, намагаючись забезпечити інтереси екс-глави Адміністрації президента і екс-власника UMH Бориса Ложкіна, п’ятого президента України Петра Порошенка, екс-заступника голови АП Олексія Філатова і колишнього першого віце-президента UMH Григорія Шверка, Гриценко у вересні 2014 року «вирішив використовувати свої службові повноваження всупереч інтересам державного банку щодо звернення в його користь активів групи компаній UMH і заставного майна на суму $506 млн, тим самим приєднався до злочинної організації». За її словами, йдеться про один з епізодів справи про легалізацію $406 млн екс-першим віце-прем'єром Сергієм Арбузовим, екс-головою Міндоходів Олександром Клименком і бізнесменом Сергієм Курченком шляхом купівлі холдингу UMH.</p>
      <p>«Реалізуючи злочинні наміри, в другій половині 2012 року Арбузов і Курченко, діючи за попередньою змовою з Януковичем, Клименком та іншими учасниками злочинної організації, запропонували Ложкіну та іншим бенефіціарним власникам групи компаній UMH сприяти злочинній організації Януковича і взяти участь у легалізації належних їй коштів у розмірі більше $406 млн шляхом складання низки угод з купівлі групи компаній UMH», — заявила прокурор.</p>
      <p>За інформацією слідства, Ложкін та інші бенефіціари UMH достовірно знали з різних джерел про участь Арбузова, Клименка, Курченка й інших осіб у складі злочинної організації та здійсненні ними злочинів проти держвласності.</p>
      <p>У прокуратурі додали, що в рамках угоди ТОВ Ветек Медіа Інвест отримало в державному Укрексімбанку за контрактом від жовтня 2013 року кредит у розмірі $160 млн. Як забезпечення за кредитом були низка депозитів на $50 млн і казначейські зобов’язання на $50 млн, нерухомість і обладнання. Без твердого забезпечення залишалася сума в розмірі $45,27 млн. У 2014 році суд з ініціативи ГПУ заарештував ці депозити і казначейські зобов’язання, а в середини серпня того року Гриценко став головою правління.</p>
      <p>«Намагаючись продовжити реалізацію плану щодо легалізації коштів злочинної організації, а також для недопущення обігу належних їй активів сумою $506 млн на користь Укрексімбанку, в серпні 2014 року Курченко запропонував… Шверку продовжити реалізацію попередньо узгодженого злочинного плану спільно з Ложкіним, Філатовим з відома і за погодженням з президентом України Порошенком», — сказала прокурор.</p>
      <p>За версією слідства, за це Курченко запропонував передати право власності на «Наше Радіо». За словами прокурора, вищевказані учасники вирішили схилити до участі в злочині Гриценка і співробітників Генпрокуратури.</p>
      <p>«Намагаючись забезпечити інтереси Ложкіна, Порошенка, Філатова і Шверка Гриценко у вересні 2014 року вирішив використовувати свої службові повноваження всупереч інтересам державного банку щодо звернення на його користь активів групи компаній UMH і заставного майна на суму $506 млн, тим самим той приєднався до злочинної організації», — стверджує прокурор.</p>
      <p>Вона вважає, що тим самим він діяв на користь Курченка, Арбузова та інших учасників злочинної організації.</p>
      <p>Нагадаємо, співробітники СБУ <a href="https://nv.ua/ukr/ukraine/events/ce-bula-sbu-glavu-ukreksimbanku-ne-vikradali-yogo-zatrimali-50053928.html">затримали Гриценка</a> <a href="https://nv.ua/ukr/ukraine/events/ce-bula-sbu-glavu-ukreksimbanku-ne-vikradali-yogo-zatrimali-50053928.html">16 листопада в Києві</a>. 18 листопада Печерський райсуд Києва <a href="https://nv.ua/ukr/biz/markets/sud-obrav-zapobizhniy-zahid-golovi-ukreksimbanku-novini-ukrajini-50054222.html">зобов’язав його протягом п’яти днів внести заставу</a> в розмірі 3 млн гривень.</p>
    </article>
  </body>
</html>