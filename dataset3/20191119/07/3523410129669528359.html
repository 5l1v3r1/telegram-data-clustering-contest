<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640620/%D9%BE%D8%A7%D8%B3%D8%AE-%D8%A8%D9%87-10-%D8%B3%D9%88%D8%A7%D9%84-%D8%A8%D9%86%D8%B2%DB%8C%D9%86%DB%8C-%D8%B4%D9%85%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T07:04:00+00:00"/>
    <meta property="og:title" content="پاسخ به 10 سوال بنزینی شما"/>
    <meta property="og:description" content="اگر قرار است سود حاصل از افزایش قیمت دوباره به حساب مردم واریز بشود، پس دولت چطور می‌خواهد کسری بودجه رو جبران کند؟"/>
  </head>
  <body>
    <article>
      <h1>
        <a href="https://www.bultannews.com/fa/news/640620/%D9%BE%D8%A7%D8%B3%D8%AE-%D8%A8%D9%87-10-%D8%B3%D9%88%D8%A7%D9%84-%D8%A8%D9%86%D8%B2%DB%8C%D9%86%DB%8C-%D8%B4%D9%85%D8%A7">پاسخ به 10 سوال بنزینی شما</a>
      </h1>
      <h2>اگر قرار است سود حاصل از افزایش قیمت دوباره به حساب مردم واریز بشود، پس دولت چطور می‌خواهد کسری بودجه رو جبران کند؟</h2>
      <address><time datetime="2019-11-19T07:04:00+00:00">19 Nov 2019, 07:04</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از مجله فارس پلاس:‌ پس از اجرای طرح سهمیه بندی بنزین و افزایش قیمت آن، سوالات متعددی برای اقشار مختلف مردم پیش آمده است. خبرگزاری فارس جهت تنویر افکار عمومی مطلبی با عنوان «از ما بپرسید؛ کارشناسان به سؤالات بنزینی شما پاسخ می‌دهند»،‌ منتشر کرد. پس از انتشار این مطلب مخاطبان فارس سوالات متعددی را مطرح کردند که در بخش نخست، به تعدادی از این سوالات پاسخ داده می‌شود. خبرگزاری فارس در نظر دارد ضمن تماس با کارشناسان و مسوولان دولتی، در مطالب بعدی خود به سایر سوالات مردم نیز پاسخ دهد. <b>1- طبقات ضعیف چه کسانی هستند و چه نیازهایی دارند؟ این راهکار آیا به این قشر کمک می‌کند یا باعث ضعیف‌تر شدن طبقات ضعیف می شود؟ دولت با این طرح می خواهد طبقات ضعیف را توانایی ببخشد؟</b>   -گفته شده افزایش قیمت بنزین به عنوان یارانه به خانواده های کم درآمد داده می شود. آیا با توجه به گران شدن بنزین این خانواده ها نباید همین مبلغ را صرف خرید بنزین گران یا کرایه های تاکسی که گران تر شده کنند؟   <b>پاسخ:‌</b> جامعه به لحاظ درآمدی به 10دهک تقسیم می شود که دهک اول یا دهک پایین شامل فقیرترین افراد جامعه هستند. معمولا دهک‌های اول تا سوم،‌ اقشار آسیب پذیر یا طبقات ضعیف به شمار می‌روند. از آنجا که در کشور ما، بنزین با قیمتی ارزان‌تر از فیمت تمام‌شده آن عرضه می‌شود، مصرف بنزین به‌معنای پرداخت یارانه به افراد مصرف کننده است. اما اغلب اقشار ضعیف، خودروی شخصی ندارند یا میزان استفاده‌شان از آن، به اندازه اقشار پردرآمد نیست. با این حساب، عمده یارانه دولت به جیب پردرآمدها می‌رفت. طرح اصلاح قیمت بنزین با کاهش این میزان سوبسید و دریافت مبلغ آن از مصرف‌کنندگان، مبالغ جمع شده را به حساب خانواده‌های کم‌درآمد واریز می‌کند. به گفته پیمان قربانی معاون اقتصادی بانک مرکزی، اثر مستقیم افزایش قیمت بنزین روی تورم حدود 2% و تاثیر غیرمستقیم نیز حدود %2 است. یعنی بنزین حداکثر 4% روی قیمت‌ها تاثیر دارد و اگر گرانی بیشتری رخ می‌دهد، بیشتر به مسائل روانی مربوط است تا واقعیت‌های اقتصادی. خوشبختانه طبق اعلام دولت، مبلغ واریزی به حساب خانوارهای مشمول طرح بیشتر از 4 درصد مذکور است. ضمن آنکه دولت قول داده با هرگونه افزایش قیمت بی‌مبنا مبارزه کند. طبق آخرین اخبار هم، رئیس‌جمهور داده نه‌تنها با هر افزایش قیمت برخورد شودبلکه حتی هیچ دستگاهی اجازه درخواست افزایش قیمت کالاها را ندارد.   <b>2- یارانه بنزین شامل چه کسانی نخواهد شد؟</b> - زمانی که ما ازدواج کردیم، چون یارانه خانواده ها قطع بود؛ به ما هم یارانه ندادند. با توجه به اینکه هم اکنون نیاز مبرم به آن داریم و به این کمک هزینه معیشتی نیازمندیم، باید چه کار کنیم؟   <b>پاسخ:‌</b> از مجموع 25 میلیون خانوار موجود در کشور 18 میلیون خانوار مشمول دریافت یارانه به اصطلاح بنزین هستند. 7 میلیون خانوار دیگر که از نظر سطح درآمد و شرایط اقتصادی اوضاع بهتری دارند (3 دهک‌ بالای درآمدی) یارانه دریافت نخواهند کرد. مجموع افرادی که این کمک را می‌گیرند حدود ۶۰ میلیون نفر است.   کسانی که خود را مشمول دریافت یارانه می‌دانند می‌توانند طی چند روز آینده از طریق درگاه اینترنتی و کد موبایلی (ussd) به شماره 6369 ثبت نام کنند که اطلاعات دقیق درباره این درگاه اینترنتی و کد تا دو یا سه روز آینده به اطلاع مردم خواهد رسید.   <b>3- مگر قاچاق سوخت ناگهانی و چیز جدیدی است؟ چرا دولت بجای افزایش قیمت سوخت، برای قاچاقچیان سوخت شغل ایجاد نکرده تا آنها با درآمد مناسب از این کار دست بردارند؟</b>   <b>پاسخ:</b> قاچاق سوخت به دلیل تفاوت قیمت آن در داخل و خارج شکل گرفته است و اصلا مساله جدیدی نیست. اما قاچاق کلان سوخت مربوط به اشخاص یا مرزنشینان نیست. قاچاق سوخت توسط باندهای بزرگ و کوچکی صورت می گیرد که هیچ ارتباطی با ایجاد اشتغال در این مناطق ندارد. این باندها بیشتر به دنبال حداکثر کردن منافع خود هستند و تا زمانی که اختلاف قیمت وجود داشته باشد، تمایل آنان به قاچاق وجود خواهد داشت. البته افزایش قیمت بنزین، تنها راه افزایش هزینه قاچاقچیان نیست و به‌تنهایی نمی‌تواند به حذف قاچاق سوخت منجر شود. همان‌طور که تجربه سال‌های گذشته نشان می‌دهد، استفاده از کارت سوخت، اقدامات امنیتی و اطلاعاتی، برخوردهای قضایی جدی و البته ایجاد اشتغال برای مناطق محروم می‌تواند تاثیر ویژه‌ای برای رفع این معضل اقتصادی اجتماعی داشته باشد.   <b>4- چرا نیمه شب یک روز تعطیل خبر سهمیه بندی اعلام شد؟ در این حد مردم این کشور با دولتمردانی که رایشان رو از اعتماد همین افراد گرفتن نامحرم هستند؟</b>   <b>- چرا دولت بدون اطلاع قبلی و ناگهانی سوخت را گران کرد؟</b>   <b>پاسخ:</b> دولت با توجه به تجربه های قبلی مبنی بر اینکه در روزها و ساعات قبل از اجرای طرح وضعیت نابسامانی در پمپ بنزین ها ایجاد می شده،‌ تصمیم به اجرای ناگهانی این طرح کرده است. اما چنین جراحی بزرگی در اقتصاد، نیازمند همراه کردن افکار عمومی و توجیه منطقی مردم است، چراکه قطعا همراهی مردم بزرگترین سرمایه هر دولتی برای پیشبرد اهدافش است. متاسفانه دولت در این مساله ضعیف عمل کرد و عدم ارتباط مسئولان رده‌بالای دولتی با مردم، باعث افزایش ناراحتی و اعتراض مردم نسبت به مساله شد.   <b>5- برای پیک های موتوری مانند سایر ناوگان حمل و نقل عمومی سهمیه در نظر گرفته شده یا خیر؟</b>   <b>پاسخ:</b> مسئولان دولتی اعلام کرده‌اند که بر اساس نیاز مردم در حال اصلاح سهمیه‌های مختلف هستند. امیر وکیل‌زاده، مدیر عامل شرکت ملی پخش فرآورده های نفتی ایران گفته است سهمیه وانت‌بار و موتورسیکلت‌های حمل بار شهری در صورت ساماندهی و ثبت پیمایش این ناوگان با تایید وزارت کشور، افزایش خواهد یافت.   <b>6- در خصوص ساز و کار ذخیره سازی 6 ماهه بنزین اطلاع رسانی کنید. با گذشت 6 ماه از امروز، ذخیره بنزین از بین می‌رود؟</b>   <b>پاسخ:</b> بنزین تا 6 ماه درکارت‌سوخت ذخیره خواهد شد و در صورت عدم استفاده حذف نمی‌شود. اما اگر از سهمیه خود به مدت بیش از 6 ماه استفاده نکنید، سهمیه‌های مربوط به 6 ماه قبل و ماه‌های قبل‌تر حذف می‌شوند. (مثلا در ماه هفتم، مقدار سهمیه استفاده نشده از ماه اول حذف می‌شود و سهمیه ماه‌های دوم تا هفتم بعدی باقی می‌ماند)   <b>7- در دوره قبل سهمیه وانت بارها در پایان هر ماه اگر از یک میزان خاص بیشتر باقی می موند، ان اضافه می سوخت. الان هم همین روال برقرار هست؟ و اینکه منظور از وانت پرمصرف و وانت کم مصرف چی هست؟</b>   <b>پاسخ:</b> در شرایط کنونی اعلام شده که سهمیه هر خودرو تا 6 ماه در کارت‌ها می‌ماند و هنوز جزئیاتی برای حذف سهمیه‌هایی که از یک میزان مشخص مصرف نشده مطرح نیست. منظور از وانت‌های سبک خودروهایی نظیر پراید وانت و اریسان، و منظور از وانت‌های سنگین وانت‌های نظیر نیسان Z24 و پادرا است.   کم مصرف بودن یا پرمصرف بودن خودرو در کارت آنها قید شده است.   <b>8- اگر قرار است سود حاصل از افزایش قیمت دوباره به حساب مردم واریز بشود، پس دولت چطور می‌خواهد کسری بودجه رو جبران کند؟</b>   <b>پاسخ:</b> هدف اصلی این طرح، اصلاح روند مصرف و حمایت از اقشار کم‌درآمد بوده و نه رفع کسر بودجه دولت. بنا به گفته وزیر نفت، سال آینده حدود یک سوم از ۹۴ میلیون لیتر مصرف بنزین به‌صورت آزاد فروخته می‌شود و مجموعا پیش‌بینی می‌شود 31 هزار میلیارد تومان درآمد از این طریق حاصل شود که بین مردم توزیع خواهد شد. اما از طرف دیگر، وزارت اقتصاد هم اعلام کرده در صورت صرفه‌جویی ۱۰درصدی حاصل از این طرح، می‌توانیم روزانه ۱۰میلیون لیتر را حداقل با نرخ ۵هزار تومان در خلیج فارس بفروشیم و سالانه ۱۴ هزار میلیارد تومان درآمد حاصل می‌شود. البته هزار تومان اصل قیمت بنزین صرفه جویی شده نیز پیشتر در قانون هدفمندی تعیین تکلیف شده است و بین مردم توزیع می‌‌شود.   <b>9- کسی که دو تا ماشین شخصی به نامش باشد. آیا هر دو کارت سوخت ایشان شارژ می شود؟</b>   <b>پاسخ:</b> سهمیه تخصیص داده شده، در همه کارت سوخت خودروها فارغ از نام مالک آن شارژ می‌شود.   <b>10- چهار رقم آخر شماره ملی را به عنوان رمز کارت سوخت در جایگاه سوخت وارد میکنم؛ ولی قبول نمی کند. احتمال می‌دهم رمز را قبلا تغییر دادم ولی یادم رفته. چه کار کنم؟</b>   <b>- این که در اخبار اعلام شده رمز پیش فرض کارت های سوخت 4 رقم آخر کد ملی تا پایان آذر ماه هست. یعنی چی ؟ الان چطور می تونم رمز کارت رو تغییر بدم ؟</b>   <b>پاسخ</b>: فارغ از اینکه قبلا رمز کارت سوخت خودرو به چه رمزی تغییر داده شده باشد، الان رمز همه کارت‌ها به 4 شماره آخر کد ملی صاحب کارت سوخت برگردانده شده است. (یعنی اگر خودرو چندین دست هم چرخیده باشد، باز هم رمز کارت سوخت، به 4رقم آخر کد ملی مالک تغییر داده شده است) برای تغییر رمز می‌توانید با مراجعه به پمپ‌های بنزین، کارت‌ها را در کارت‌خوان‌های پمپ‌ها قرار داده و رمز خود را به رمز دلخواه تغییر دهید.   همچنین با مراجعه به دفاتر پلیس+10 و یا یکی از نواحی شرکت ملی پخش فرارده‌های نفتی می‌توان مشکلات مربوط به کارت سوخت را حل کرد. می توانید برای اطلاعات بیشتر با شماره 09627 نیز تماس بگیرید. به همراه داشتن مدارک شناسایی مالک وسیله نقلیه و یا وکالت‌نامه در این زمینه الزامیست.</p>
    </article>
  </body>
</html>