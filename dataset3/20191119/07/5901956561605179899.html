<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/pet-energijskih-tipov-244085"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T07:22:00+00:00"/>
    <meta property="og:title" content="Pet energijskih tipov"/>
    <meta property="og:description" content="Ognjeni ljudje so najbolj aktivni, vitki, večno mladi, ni jim težko nastopati, a so tudi najbolj površinski. Med njimi je veliko rock zvezdnikov. Niso ustvarjeni za družinsko življenje, saj jih u..."/>
  </head>
  <body>
    <article>
      <h1>Pet energijskih tipov</h1>
      <h2>Vsak je povezan z določenim organom in načinom življenja. Lahko smo ognjeni, vodni, zemeljski, kovinski ali leseni.</h2>
      <address><time datetime="2019-11-19T07:22:00+00:00">19 Nov 2019, 07:22</time> by <a rel="author">M. B. Z.</a></address>
      <p>Ognjeni ljudje so najbolj aktivni, vitki, večno mladi, ni jim težko nastopati, a so tudi najbolj površinski. Med njimi je veliko rock zvezdnikov. Niso ustvarjeni za družinsko življenje, saj jih ubija monotonost.<br/><br/>Zemeljski posamezniki so praktiki, imajo največ mišic, a življenje gradijo počasi, kamen na kamen. Kovinski tipi so idealnih proporcev, njihovo telo je v lepi in skladni liniji. Vodni ljudje so najbolj obilni, toda potrebna je pozornost – taoistični mojstri namreč opozarjajo, da če taka oseba shujša in zmanjša telo, bo imela nesrečo v življenju, saj omeji svojo vodo.<br/><br/>Razumeti moramo, da so tako v nas kot v naravi različnosti, ter jih sprejemati, poudarjajo. Zemeljski in vodni tipi so najbolj družinski. Les predstavljajo učenjaki. Visoki so, želijo si odkriti nekaj, kar bi pomagalo drugim, tak je bil na primer <b>Nikola Tesla</b>. Ker živijo v mentalnem svetu, niso najbolj praktični, ampak geniji. Družinsko življenje jim ne gre, ker energijo usmerjajo drugam.<br/><br/>Tipi energije so povezani tudi s telesnimi organi. Jetra izražajo jezljivost in uravnamo jih s prijaznostjo. Srce je povezano s spoštovanjem. Če smo muhasti in nam niha razpoloženje, to ni dobro za srce, tako kot ne zagrenjenost ali pretirano veselje. Pljuča so oslabela ob žalosti, hvaležnost jih ohrani v dobrem stanju. Vranica je povezana z iskrenostjo, zaupanjem ter zaskrbljenostjo.<br/><br/>Ledvice so strah v vseh oblikah, nasprotje je nežnost. Teh pet organov kroji vse, kar doživljamo v odnosih, pri poslu ... Ljudje z močnimi jetri želijo na primer vse narediti sami, so samostojni, laže šefi kot sledilci, so uporniški, vedno gredo čez meje in so usmerjeni v prihodnost. Ljudje z močnimi pljuči pa imajo radi običaje, pravila, zanje mora biti vse po zakonih in predpisih. </p>
    </article>
  </body>
</html>