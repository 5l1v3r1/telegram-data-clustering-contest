<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2346965362.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T07:46:26+00:00"/>
    <meta property="og:title" content="Torra admet la desobediència, i avui hi haurà sentència dels ERO: les claus del dia, amb Antoni Bassas (19/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Torra admet la desobediència, i avui hi haurà sentència dels ERO: les claus del dia, amb Antoni Bassas (19/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-19T07:46:26+00:00">19 Nov 2019, 07:46</time>
      </address>
      <p>Dimarts 19 de novembre de 2019. El més destacable és que avui hi ha força més glaçades que ahir, i que aquest migdia l'ambient també serà més hivernal que ahir dilluns. <a href="https://www.ara.cat/societat/meteo/previsions/fred-temps-19-novembre-2019_0_2346965360.html">Dimarts amb sol</a> a l'espera d'una tongada de pluges que allunyarà el fred entre divendres i dissabte.</p>
      <p><b>1.</b> Vist per a sentència el judici al president Torra per no haver retirat la pancarta del Palau. El president, que, tal com havia anunciat, va sortir a l’atac, va començar amb un reconeixement:  "Sí, vaig desobeir l'ordre, però era impossible complir una ordre il·legal dictada per un òrgan que no tenia competència per fer-ho"</p>
      <figure>
        <img src="https://www.ara.cat/2019/11/18/imatges/president-Generalitat-Quim-Torra-TSJC_2346375432_67464521_117x66.jpg"/>
      </figure>
      <p>
        <a href="https://www.ara.cat/politica/DIRECTE-Comenca-president-Torra-TSJC_0_2346365400.html">Torra acusa el TSJC de fer un "judici polític": "Benvinguda sigui la condemna"</a>
      </p>
      <p>El president va acabar solemnitzant un judici exprés amb un al·legat final intens: "Aquest judici, que és un judici polític, només vol alterar el panorama polític català. Em podeu condemnar, però no canviareu la legitimitat dels que em van escollir. Em podeu condemnar, però no canviareu la voluntat del poble de Catalunya. Davant de la història, recordeu que la vostra condemna serà la vostra condemna".</p>
      <p>
        <a href="https://www.ara.cat/politica/judici-torra-10-frases_0_2346365418.html">"Aquest és un cas de vulneració de la llibertat d'expressió i de censura": la declaració del president, en deu frases</a>
      </p>
      <p>L’advocat del president, Gonzalo <a href="https://www.ara.cat/politica/Boye-judici-torra-final-legislatura_0_2346965347.html">Boye, va anunciar que una eventual condemna  acabarà recorreguda davant el Tribunal de Justícia de la Unió Europea</a>. La sentència no arribarà fins d’aquí uns mesos. Us recomanem les cròniques del judici de Montse Riart i Núria Orriols. I anoteu aquesta frase que el president va dir a l’ARA, quan sortia de la sala, sobre la seva última paraula: “M'ha sortit del cor, això no pot continuar així”.</p>
      <p><b>2.</b> També us recomanem la <a href="https://www.ara.cat/politica/Aragones_0_2346365510.html">crònica d’Àlex Font Manté</a> sobre el sopar d’ahir a la nit de Foment. Hi van coincidir ministres espanyols i consellers catalans. Pere Aragonès va demanar que la Moncloa torni a Pedralbes: "Ens reafirmem, com a govern de Catalunya, en la voluntat de reprendre aquell camí que es va inagurar ara fa un any, en aquella declaració de Pedralbes que reconeixia elements fonamentals que són la base, absolutament insuficient però necessària, per començar a avançar".</p>
      <p>I el president de Foment, <a href="https://www.ara.cat/politica/sanchez-Llibre-foment-protestes_0_2346965352.html">Josep Sánchez llibre, va fer un dur advertiment al govern de Torra</a>: "No condemnar la barbàrie i no evitar-la és una greu irresponsabilitat del Govern, que té l'obligació de garantir els drets de tots els ciutadans, dels que volen manifestar-se i dels que no. Però en cap cas el dret de manifestar-se inclou provocar la barbàrie"</p>
      <p><b>3.</b> Parlant de política i jutjats, durant aquest matí coneixerem la sentència dels ERO d’Andalusia, que establirà si hi va haver delicte en la distribució de centenars de milions d’euros d’ajudes a empreses en crisi. A la banqueta hi havia dos expresidents, Chaves i Griñán.</p>
      <p><b>4.</b> De la investidura de Pedro Sánchez sabem el que expliquen Mireia Esteve i Ot Serra: <a href="https://www.ara.cat/politica/asseguren-ERC-JxCat-aconseguir-investidura_0_2346365413.html">els comuns s’activen amb converses discretes</a> per buscar l’abstenció d’Esquerra i Junts per Catalunya. Mentrestant, Aznar proposa una triple aliança PSOE, PP i Ciutadans sense Sánchez.</p>
      <p><b>5.</b> Parlant de Ciutadans, <a href="https://www.ara.cat/politica/Arrimadas-direccio-ciutadans-rivera_0_2346365411.html">Inés Arrimadas ha dit que sí a ser-ne la líder</a> en substitució del dimitit Albert Rivera, després de l’enfonsament electoral. Declaracions a Antena 3: "En les situacions difícils és quan s'ha de fer un pas endavant. Jo soc aquí, vull deixar clar que estic forta, que soc valenta i que estaré a l'altura de les circumstàncies".</p>
      <p><b>6.</b> L’expresident del BBVA <a href="https://www.ara.cat/economia/BBVA-Francisco-Gonzalez-Villarejo-espionatge-Audiencia-Nacional_0_2346365403.html">Francisco González va declarar ahir durant tres hores</a> davant del jutge a l’Audiència Nacional imputat per l’espionatge del comissari Villarejo, contractat pel banc. Laia Forés ho va seguir a Madrid i en destaca aquesta frase a la sortida: “Hem sigut exemplars”.</p>
      <p><b>7.</b> Els germans <a href="https://www.ara.cat/esports/motor/germans-Marquez-compartiran-MotoGP-vinent_0_2346365397.html">Marc i Àlex Márquez correran l’any que ve al mateix equip</a> de MotoGP, el Repsol Honda. Nuria García us en dona tots els detalls. I aquest migdia, el president de la Federació Espanyola de Futbol, Luis Rubiales, ha convocat roda de premsa on gairebé segur que anunciarà la <a href="https://www.ara.cat/esports/futbol/Luis-Enrique-principal-Espanya-Eurocopa_0_2346365500.html">tornada de Luis Enrique a la banqueta de la selecció</a>. Robert Moreno, que ahir va dirigir l’Espanya, 5 - Romania, 0, ja ha estat cessat.</p>
    </article>
  </body>
</html>