<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%ad%cf%81%ce%ba%cf%85%cf%81%ce%b1-%cf%83%ce%ba%cf%8c%cf%84%cf%89%cf%83%ce%b5-%ce%ba%ce%b1%ce%b9-%ce%ad%ce%b8%ce%b1%cf%88%ce%b5-%cf%84%ce%b7%ce%bd-%ce%ba%cf%8c%cf%81%ce%b7-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T07:58:43+00:00"/>
    <meta property="og:title" content="Κέρκυρα: Σκότωσε και έθαψε την κόρη του επειδή δεν ενέκρινε τη σχέση της – Στο εδώλιο ο παιδοκτόνος!"/>
    <meta property="og:description" content="Στο σκαμνί του Μικτού Ορκωτού Δικαστηρίου θα καθίσει ο 52χρονος παιδοκτόνος που δολοφόνησε ανήμερα την Πρωτοχρονιά την 28χρονη κόρη του Αντζελίνα χτυπώντας την επτά φορές με σιδερόβεργα στο κεφάλι. Στη συνέχεια την έθαψε στον κήπο, στο πίσω μέρος του σπιτιού του, στην Κέρκυρα."/>
  </head>
  <body>
    <article>
      <h1>Κέρκυρα: Σκότωσε και έθαψε την κόρη του επειδή δεν ενέκρινε τη σχέση της – Στο εδώλιο ο παιδοκτόνος!</h1>
      <address>
        <time datetime="2019-11-19T07:58:43+00:00">19 Nov 2019, 07:58</time>
      </address>
      <p>
        <b>Στο σκαμνί του Μικτού Ορκωτού Δικαστηρίου θα καθίσει ο 52χρονος παιδοκτόνος που δολοφόνησε ανήμερα την Πρωτοχρονιά την 28χρονη κόρη του Αντζελίνα χτυπώντας την επτά φορές με σιδερόβεργα στο κεφάλι. Στη συνέχεια την έθαψε στον κήπο, στο πίσω μέρος του σπιτιού του, στην Κέρκυρα.</b>
      </p>
      <p>Σύμφωνα με αποκλειστικές πληροφορίες της «Espresso», το Συμβούλιο Πλημμελειοδικών Κέρκυρας εξέδωσε πριν από λίγες ημέρες το βούλευμα που παραπέμπει σε δίκη τον 52χρονο για την άγρια δολοφονία της άτυχης κοπέλας.</p>
      <p>Η αποκάλυψη του στυγερού εγκλήματος, που συντάραξε το πανελλήνιο στις αρχές του έτους, ήρθε όταν οι οικείοι της 28χρονης που δεν κατάφερναν να την εντοπίσουν, υπέδειξαν το πατρικό της σπίτι ως την τελευταία στάση της πριν χαθούν τα ίχνη της από προσώπου γης.</p>
      <p>Οι έρευνες των αστυνομικών οδήγησαν στο μακάβριο εύρημα που ήταν θαμμένο στον κήπο του σπιτιού του 52χρονου στην περιοχή Αλεπού. Ο πατέρας ομολόγησε το φρικτό έγκλημα, που φέρεται ότι είχε ως κίνητρο τη σχέση την οποία διατηρούσε η 28χρονη με έναν νεαρό Αφγανό και την οποία ο πατέρας της αρνούνταν να δεχτεί.</p>
      <p>Μιλώντας στην «Espresso», o συνήγορος υπεράσπισης του 52χρονου πατέρα Βασίλης Νουλέζας επιβεβαίωσε την έκδοση του βουλεύματος που στέλνει τον εντολέα του στο εδώλιο, εξηγώντας ωστόσο πως τις επόμενες ημέρες θα λάβει γνώση του περιεχομένου του.</p>
      <p>Πηγή: Εφημερίδα Espresso.</p>
    </article>
  </body>
</html>