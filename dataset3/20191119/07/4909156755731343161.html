<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200712/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T07:16:00+00:00"/>
    <meta property="og:title" content="מתח נמוך"/>
    <meta property="og:description" content="בעקבות התפתחויות במשק האנרגיה צפויה רשות החשמל להודיע על הפחתה גם של התעריף המשקי ב-4.7% | בין הסיבות להוזלה: מכירת תחנת הכוח אלון תבור ופיצוי הצרכנים ע&quot;י חברת החשמל בעקבות אי אספקת גז טבעי ממצריים"/>
  </head>
  <body>
    <article>
      <h6 class="kicker">תעריף החשמל</h6>
      <h1>מתח נמוך</h1>
      <h2>חשמל לא סטטי: מחיר החשמל לצרכנים הביתיים צפוי לרדת ב-4%. <br/>בעקבות התפתחויות במשק האנרגיה צפויה רשות החשמל להודיע על הפחתה גם של התעריף המשקי ב-4.7% | בין הסיבות להוזלה: מכירת תחנת הכוח אלון תבור ופיצוי הצרכנים ע"י חברת החשמל בעקבות אי אספקת גז טבעי ממצריים</h2>
      <address><time datetime="2019-11-19T07:16:00+00:00">19 Nov 2019, 07:16</time> by <a rel="author">ארז רביב</a></address>
      <p>רשות החשמל מפרסמת היום (שלישי) שימוע פומבי להפחתת תעריף החשמל. בעקבות העדכון השנתי, מחודש ינואר הקרוב ירד התעריף לצרכן הביתי בממוצע בכ-4% והתעריף המשקי יופחת בממוצע בכ-4.7%. סך הירידה בעלויות מסתכמת במעל מיליארד שקלים.</p>
      <p>על פי רשות החשמל, אלו הם הגורמים המרכזיים להוזלת התעריף, ואחוזי השפעתם על התעריף:</p>
      <ol>
        <li>ירידה  במחירי הפחם – הפחתה של כ-4.1% מסך העלויות בשנת 2019.</li>
        <li><a href="https://www.davar1.co.il/188655/">מכירת תחנת הכוח אלון תבור</a> במסגרת הרפורמה בחברת החשמל – הפחתה של כ-  3.9% (960 מליוני שקלים מעל שווי התחנה בספרים).</li>
        <li><a href="https://www.davar1.co.il/182429/">רכש גז</a> של חברת החשמל ממאגר לוויתן <a href="https://www.davar1.co.il/198875/">במחירי גז נמוכים</a> מחוזה הגז עם מאגר תמר – הפחתה של כ- 3.3%.</li>
        <li><a href="https://www.davar1.co.il/181845/">פשרת חברת החשמל</a> עם חברות הגז המצריות – פיצוי צרכני החשמל בגין אי אספקת גז טבעי מצרי ממצרים – הפחתה של כ- 1.2% (כ-300 מלש"ח בשנת 2020 יוחזרו לצרכנים).</li>
      </ol>
      <p>
        <b>גורמים שמייקרים את תעריף החשמל:</b>
      </p>
      <ol>
        <li>גידול מאסיבי בכניסת אנרגיות מתחדשות ותוספת מתקנים המחליפים ייצור מזהם – העלאה של כ-3.3%.</li>
        <li>פריסת עלויות משנים קודמות שלא נכנסו לתעריף   – העלאה של כ-1.4%.</li>
        <li>השתת מס הבלו על הפחם מאשתקד ואילך – תוספת של כ-3.1%.</li>
      </ol>
      <p>בסוף 2018, כאשר רשות החשמל <a href="https://www.davar1.co.il/163084/">התכוונה</a> להעלות את התעריף ב6% בממוצע, קמה <a href="https://www.davar1.co.il/165205/">זעקה ציבורית</a> משום שמחיר החשמל מהווה מחיר בסיס, שהתייקרותו גוררת התייקרות במחירי סחורות ומוצרים רבים. בנוסף, הסתבר שחישובי רשות החשמל אינם מדוייקים והעלייה יכולה <a href="https://www.davar1.co.il/163853/">להגיע עד 8%,</a> כפי שחשף עו"ד נדב אולגן, המפרסם סקירות תקופתיות למשק האנרגיה. הביקורת הובילה <a href="https://www.davar1.co.il/164947/">להתערבות שר האוצר</a>, אשר שינה את תמהיל המיסים וביקש דחיה בהשתת חלק מהעלויות כדי לצמצם אותה, לצד הכרה <a href="https://www.davar1.co.il/165885/">בהכנסות עתידיות</a>. בסופו של דבר התעריף עלה <a href="https://www.davar1.co.il/166069/">ב2.9% בלבד</a>.</p>
      <p>השימוע עצמו יעלה לאתר רשות החשמל במהלך יום שלישי.</p>
    </article>
  </body>
</html>