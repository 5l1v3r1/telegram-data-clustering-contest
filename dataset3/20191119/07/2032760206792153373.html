<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89975"/>
    <meta property="og:site_name" content="Denník politika"/>
    <meta property="article:published_time" content="2019-11-19T07:35:05+00:00"/>
    <meta property="og:title" content="Politické strany budú v kampani využívať aj sociálne siete, hnutie OĽaNO už minulo 200-tisíc eur"/>
    <meta property="og:description" content="19.11.2019 (Webnoviny.sk) – Politické strany a hnutia budú v kampani využívať aj sociálne siete. Vyplýva to z odpovedí viacerých strán, ktoré poskytli agentúre SITA. Presnú sumu, akú plánujú minúť na kampaň na sociálnych sieťach, nemajú určenú."/>
  </head>
  <body>
    <article>
      <h1>Politické strany budú v kampani využívať aj sociálne siete, hnutie OĽaNO už minulo 200-tisíc eur</h1>
      <address><time datetime="2019-11-19T07:35:05+00:00">19 Nov 2019, 07:35</time> by <a rel="author">Webnoviny</a></address>
      <p>19.11.2019 (Webnoviny.sk) – Politické strany a hnutia budú v kampani využívať aj sociálne siete. Vyplýva to z odpovedí viacerých strán, ktoré poskytli agentúre SITA. Presnú sumu, akú plánujú minúť na kampaň na sociálnych sieťach, nemajú určenú.</p>
      <p>Hovorkyňa koalície Progresívne Slovensko/Spolu Silvia Hudáčková uviedla, že komunikácia na sociálnych sieťach je pre nich veľmi dôležitá, pretože je založená na obojstrannej reakcii ľudí a dialógu.</p>
      <p><i>„Chceme ľudí nielen informovať, ale aj počúvať. Našu stratégiu na sociálnych sieťach nebudeme bližšie špecifikovať. Na celú kampaň plánujeme minúť približne 1,3 milióna eur za celú koalíciu PS/SPOLU,“</i> povedala pre agentúru SITA.</p>
      <h3>Most-Híd s dôrazom aj na osobné stretnutia</h3>
      <p>Strana Sloboda a Solidarita (SaS) považuje sociálne siete za neoddeliteľnú súčasť kampane a využíva ich podľa danej situácie.</p>
      <p><i>„Strana SaS aj predseda Richard Sulík majú veľmi aktívne facebookové a instagramové účty, pomocou ktorých prezentujú najmä svoje riešenia. Sociálne siete berieme ako jeden z nástrojov, ako šíriť myšlienky SaS,“</i> uviedla hovorkyňa Katarína Svrčeková.</p>
      <p>Kotlebovci – Ľudová strana Naše Slovensko chcú venovať pozornosť aj kampani na sociálnych sieťach, ale zatiaľ nemajú schválenú stratégiu ani akčný plán. <i>„Sociálnym sieťam sa budeme pravdepodobne venovať až od januára budúceho roka,“</i> povedal pre agentúru SITA poslanec strany Martin Beluský.</p>
      <p>Koaličný Most-Híd chce v kampani klásť dôraz na osobné stretnutia s voličmi priamo v regiónoch, ktorých chce osloviť aj prostredníctvom sociálnych sietí. Strana rovnako zvyšuje podiel online kampane na celkových výdavkoch. <i>„Online priestor je efektívna komunikačná platforma. Jednou z jej pozitívnych čŕt je interaktivita. Výdavky strany ani v tejto kampani neprekročia zákonom stanovenú hranicu,“</i> povedala hovorkyňa Mosta-Híd Klára Magdeme.</p>
      <h3>OĽaNO sa sústredí na Facebook a Instagram</h3>
      <p>Hnutie Obyčajní ľudia a nezávislé osobnosti (OĽaNO) využije všetky obvyklé a dostupné formy predvolebnej kampane.</p>
      <p><i>„Využijeme aj kampaň na sociálnych sieťach na propagáciu hnutia či kandidátov. Sociálne siete považujeme v súčasnosti za mimoriadne obľúbený a moderný prvok. Sústredíme sa prioritne na Facebook a Instagram, kde zverejňujeme aktuálne informácie o dianí a práci hnutia,“</i> povedal hovorca OĽaNO Matúš Bystriansky.</p>
      <p>Keďže volebný zákon stanovuje, že do nákladov na kampaň sa započítavajú financie na propagáciu hnutia už pol roka pred vyhlásením volieb, hnutie za toto obdobie minulo podľa Bystrianskeho približne 200-tisíc eur.</p>
      <p>Kampaň na sociálnych sieťach je neoddeliteľnou súčasťou kampane aj pre hnutie Sme rodina. Považujú ju za dôležitú pre oslovenie širokého spektra voličov.</p>
      <p>Agentúra SITA oslovila všetky parlamentné strany a strany, ktoré by sa podľa posledného prieskumu dostali do NR SR s otázkou, či budú v kampani využívať sociálne siete. Slovenská národná strana, Smer-SD, Za ľudí a KDH zatiaľ nereagovali.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a>, <a href="https://www.webnoviny.sk/tag/socialne-siete/"><u>sociálne siete</u></a>, <a href="https://www.webnoviny.sk/tag/kiskova-politicka-strana/"><u>Za ľudí – Kiskova politická strana</u></a><br/>Zdroj: Webnoviny.sk – <a href="https://www.webnoviny.sk/politicke-strany-budu-v-kampani-vyuzivat-aj-socialne-siete-hnutie-olano-uz-minulo-200-tisic-eur/"><u>Politické strany budú v kampani využívať aj sociálne siete, hnutie OĽaNO už minulo 200-tisíc eur</u></a> © SITA Všetky práva vyhradené.</p>
    </article>
  </body>
</html>