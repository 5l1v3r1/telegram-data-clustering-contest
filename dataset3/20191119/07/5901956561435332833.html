<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/voda-zalivala-kleti-danes-dez-na-zahodu-250503"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T07:12:00+00:00"/>
    <meta property="og:title" content="Voda zalivala kleti, danes dež na zahodu"/>
    <meta property="og:description" content="Danes bo občasno deževalo na zahodu, jutri pa na vzhodu Slovenije. Zaradi padavin so bile v ponedeljek težave predvsem na vzhodu države. Pretok Drave na meji z Avstrijo bo predvidoma do 19. ure 1..."/>
  </head>
  <body>
    <article>
      <h1>Voda zalivala kleti, danes dež na zahodu</h1>
      <h2>Jutri na vzhodu.</h2>
      <address><time datetime="2019-11-19T07:12:00+00:00">19 Nov 2019, 07:12</time> by <a rel="author">T. V.</a></address>
      <p>Danes bo občasno deževalo na zahodu, jutri pa na vzhodu Slovenije. Zaradi padavin so bile v ponedeljek težave predvsem na vzhodu države.<br/><br/>Pretok Drave na meji z Avstrijo bo predvidoma do 19. ure 1.350 m3/s, nato pa do konca dneva 1.200 m3/s. V spodnjem toku se pretok zaradi lokalnih dotokov poveča še za okoli 120 m3/s. Drava ob tem poplavlja na več mestih ob strugi, se je včeraj glasilo opozorilo vremenoslovcev, zaradi katerega so ob Dravi postavljali protipoplavne zaščite.<br/><br/>V Krčevini pri Vurbergu v občini Ptuj je reka Drava poplavila kletne prostore stanovanjske hiše. Gasilci PGD Grajena so postavili protipoplavne vreče.</p>
      <h3>Gasilci črpali vodo</h3>
      <p>Ob 18.38 je na cesto Bratonečice–Gradišče v občini Sveti Tomaž padlo drevo in oviralo promet. Gasilci PGD Savci in Koračice so ga razžagali in odstranili s cestišča.<br/><br/>Na Lancovem, občina Radovljica, je podtalnica zalila kleti v več objektih. Gasilci PGD Lancovo so izčrpali vodo iz objektov in odpravili posledice.<br/><br/>V Lescah na Dežmanovi ulici pa je podtalnica zalila klet večstanovanjskega objekta. Gasilci PGD Lesce in Radovljica so vodo izčrpali iz objekta.</p>
      <h3>Sneg do 800 metrov</h3>
      <p>Danes bo v zahodni in delu osrednje Slovenije oblačno, predvsem na zahodu bo občasno deževalo. Na območju Julijskih Alp bo meja sneženja med 800 in 1200 metri nad morjem. Drugod bo suho, nekaj sonca bo predvsem v vzhodni Sloveniji. Ob morju bo pihal jugo, ki bo zvečer ponehal. Najvišje dnevne temperature bodo na severozahodu okoli 4, drugod od 9 do 14, ob morju do 17 stopinj Celzija.<br/><br/>Ponoči bodo padavine na zahodu ponehale, proti jutru se bo na Primorskem, kjer bo začela pihati šibka burja, delno razjasnilo. Na vzhodu se bo pooblačilo in zjutraj bo ponekod ob meji s Hrvaško začelo rahlo deževati. Jutranje temperature bodo od 2 do 6, na Primorskem okoli 10 stopinj Celzija.</p>
      <h3>Še nekaj padavin</h3>
      <p>Jutri bo na Primorskem delno jasno s šibko burjo. Drugod bo oblačno, dež v vzhodni Sloveniji se bo nekoliko okrepil in popoldne zajel tudi severne in osrednje kraje. Najvišje dnevne temperature bodo od 6 do 10, na Goriškem in ob morju do 16 stopinj Celzija.<br/><br/>V četrtek in petek bo na vzhodu delno jasno, drugod pretežno oblačno. Ponekod v zahodni Sloveniji bo občasno rahlo deževalo. Pihal bo jugozahodni veter. Od petka do nedelje bo ponekod v hribovitem svetu zahodne Slovenije občasno deževalo, drugod bo prevladovalo suho vreme. V začetku tedna se bo zjasnilo na Primorskem in v višjih legah, drugod bo pretežno oblačno. Razmeroma toplo bo, najvišje temperature bodo po nižinah okoli 10 stopinj Celzija.</p>
    </article>
  </body>
</html>