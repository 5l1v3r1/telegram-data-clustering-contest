<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151076/"/>
    <meta property="og:site_name" content="AgroNews"/>
    <meta property="article:published_time" content="2019-11-19T07:57:00+00:00"/>
    <meta property="og:title" content="Уперше за 4 роки впали ціни на овочі борщового набору"/>
    <meta property="og:description" content="Середня ціни на овочі борщового набору в Україні у період з липня по жовтень знизилася вперше за 4 роки. Про це повідомляють аналітики «Інфо-Шувар». Нагадаємо, очікування українських виробників стосовно високих цін на ріпчасту цибулю цього сезону, майже недосяжні без наполегливої роботи їх самих,..."/>
  </head>
  <body>
    <article>
      <h1>Уперше за 4 роки впали ціни на овочі борщового набору</h1>
      <address><time datetime="2019-11-19T07:57:00+00:00">19 Nov 2019, 07:57</time> by <a rel="author">agronews.uaode/author</a></address>
      <p>
        <b>Середня ціни на овочі борщового набору в Україні у період з липня по жовтень знизилася вперше за 4 роки. Про це повідомляють аналітики <a href="https://info.shuvar.com/news/4066/Tsiny-na-ukrayinskyy-borsch-znyzhuyutsya-vpershe-za-ostanni-4-roky">«Інфо-Шувар»</a>.</b>
      </p>
      <p>Нагадаємо, очікування українських виробників стосовно високих цін на ріпчасту цибулю цього сезону, майже недосяжні без наполегливої роботи їх самих, та інтересу імпортерів</p>
      <p>Лідером за зниженням ціни є морква. За рік її середня вартість впала майже у 2 рази. Винятком стала лише картопля, ціни на неї сьогодні є рекордно високими за всю історію незалежної України.</p>
      <p>«Зниження ціни на «борщ» в цьому сезону може бути пов’язане із збільшенням виробництва. У попередні 3 роки площі під овочами скорочувались і ціни, відповідно, зростали», — коментує ситуацію керівник департаменту «Аналітика» ОРСП «Шувар» Тетяна Гетьман.</p>
      <p>На думку експерта, на відміну від попередніх років зростання ціни у другій половині поточного сезону під питанням. Стабільно низькі ціни протягом всього періоду зберігання в наслідок збільшення виробництва — це не нова ситуація для нашої країни. Наявна інфраструктура зі зберігання овочів дозволяє повністю забезпечити внутрішній ринок місцевою продукцією.</p>
      <p>«У попередні роки ціни на український «борщ» зростали переважно за рахунок скорочення виробництва, а не за рахунок експорту. Експортувати «борщ» навіть стало складніше, фітосанітарні вимоги в сусідніх країнах стали більш жорсткими. В таких умовах навіть незначне збільшення виробництва може призвести до зниження ціни і саме це ми сьогодні бачимо», — додала Тетяна Гетьман.</p>
      <p>Станом на 18 листопада 2019 р. на гуртовому ринку ОРСП «Шувар» овочі «борщового набору» пропонуються в 1,5-2 рази дешевше, ніж рік тому. І тільки ціни на картоплю за рік зросли майже у 2 рази, хоча у листопаді картопля теж дешевшала.</p>
    </article>
  </body>
</html>