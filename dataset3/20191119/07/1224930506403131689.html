<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/okeanograf-zi-ssha-robit-pidvodni-znimki-bez-vodi_n169761"/>
    <meta property="og:site_name" content="Радіо Максимум"/>
    <meta property="article:published_time" content="2019-11-19T07:54:00+00:00"/>
    <meta property="og:title" content="Океанограф зі США робить підводні знімки без води - Радіо Максимум"/>
    <meta property="og:description" content="Інженер і океанограф Дер'я Аккайнак з Массачусетського технологічного інституту розробила алгоритм, що дозволяє побачити об'єкти на підводних фотографіях без візуального спотворення від води. Програма Sea-thru прибирає воду зі знімків глибин океану та моря."/>
  </head>
  <body>
    <article>
      <h1>Океанограф зі США робить підводні знімки без води - Радіо Максимум</h1>
      <address><time datetime="2019-11-19T07:54:00+00:00">19 Nov 2019, 07:54</time> by <a rel="author">Лазур Назарій</a></address>
      <p>
        <b>Інженер і океанограф Дер'я Аккайнак з Массачусетського технологічного інституту розробила алгоритм, що дозволяє побачити об'єкти на підводних фотографіях без візуального спотворення від води. Програма Sea-thru прибирає воду зі знімків глибин океану та моря.</b>
      </p>
      <p>Дослідниця каже, що її алгоритм дозволяє побачити справжні кольори на фотографії – такими, якими вони були б, якби корали і риби перебували на суші.</p>
      <related>
        <h4>І ще:</h4>
        <a href="https://maximum.fm/znimok-hersonshchini-peremig-na-prestizhnomu-fotokonkursi-ce-krasa_n169754"/>
      </related>
      <blockquote>Це швидше фізично точне виправлення, ніж візуально приємна модифікація, – зазначає Аккайнак.</blockquote>
      <p>Для коректної роботи програми вчена фотографує одну підводну сцену з різних ракурсів – так алгоритм зможе визначити відстань і положення об'єктів у кадрі. Потім Дер'я завантажує фотографії на комп'ютер, де розроблений нею алгоритм аналізує зображення піксель за пікселем, обчислює спотворення на знімку і прибирає його.</p>
      <figure>
        <iframe src="https://www.youtube.com/embed/ExOOElyZ2Hk" width="640" height="360" data-service="Youtube" scrolling="no"/>
      </figure>
      <p>Аккайнак займалася розробкою Sea-thru протягом чотирьох років. Вона впевнена, що програма допоможе як підводним фотографам, так і вченим-біологам: їм буде легше вивчати і класифікувати підводне життя. За словами океанографа, зараз робота більшості біологів, які вивчають коралові рифи, ускладнена тим, що вода спотворює справжні кольори на підводних знімках і відео. Через це не завжди зрозуміло, які мешканці рифів представлені на зображеннях або як насправді виглядають ті чи інші види морських тварин.</p>
      <figure>
        <img src="https://maximum.fm/uploads/640w_DIR/media_news/2019/11/5dd28ded03e43347057288.jpg"/>
      </figure>
      <related>
        <h4>Читайте також:</h4>
        <a href="https://maximum.fm/u-niderlandah-zyavivsya-idealnij-dim-na-vodi-efektni-foto_n169714"/>
      </related>
      <p>Джерело: <a href="https://www.scientificamerican.com/article/sea-thru-brings-clarity-to-underwater-photos1/">scientificamerican</a></p>
      <related>
        <h4>До теми</h4>
        <a href="https://maximum.fm/pogoda-v-ukrayini-19-listopada-vodiyam-varto-buti-obachnimi_n169763"/>
        <a href="https://maximum.fm/7-poshirenih-pomilok-pid-chas-zahishchenogo-seksu_n169792"/>
        <a href="https://maximum.fm/nazvano-najdorozhchih-futbolistiv-planeti-rejting-top-100_n169784"/>
      </related>
    </article>
  </body>
</html>