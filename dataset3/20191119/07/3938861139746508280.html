<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_rosiya-mozhe-sluhati-uves-mobilnij-zvyazok-v-ukrayini-diplomat-ssa/938823"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:51:00+00:00"/>
    <meta property="og:title" content="Росія може слухати увесь мобільний зв'язок в Україні - дипломат США"/>
    <meta property="og:description" content="Телефонну розмову президента США Дональда Трампа з послом США при ЄС Гордоном Сондландом могли прослуховувати росіяни. Зокрема йдеться про розмову, в якій американський лідер нібито цікавився готовністю влади України розпочати розслідування проти сина колишнього віце-президента США Джозефа ..."/>
  </head>
  <body>
    <article>
      <h1>Росія може слухати увесь мобільний зв'язок в Україні - дипломат США</h1>
      <address><time datetime="2019-11-19T07:51:00+00:00">19 Nov 2019, 07:51</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938823_w_300.jpg?v=0"/>
        <figcaption>Мобільний зв'язок в Україні прослуховує Росія. Фото - Антикор</figcaption>
      </figure>
      <p>Телефонну розмову президента США <b>Дональда Трампа</b> з послом США при ЄС <b>Гордоном Сондландом</b> могли прослуховувати росіяни.</p>
      <p>Зокрема йдеться про розмову, в якій американський лідер нібито цікавився готовністю влади України розпочати розслідування проти сина колишнього віце-президента США <b>Джозефа Байдена.</b> Із таким твердженням виступив на закритих слуханнях у Палаті представників Конгресу США співробітник американського посольства в Києві <b>Девід Холмс.</b> Відповідна стенограма була оприлюднена 18 листопада.</p>
      <p>Саме засідання відбулося на початку листопада. Дипломат давав свідчення членам трьох комітетів нижньої палати американського законодавчого органу: комітету у закордонних справах, спецкомітету з розвідки і комітету з нагляду та урядової реформи. Слухання проходили в рамках процедури імпічменту президента США.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_impichment-trampa-novi-svidchennya-pidtverdili-jogo-tisk-na-zelenskogo/936949"/>
      </related>
      <p>За словами Холмса, Сондланд розмовляв з президентом США по мобільному телефону, перебуваючи в ресторані в Києві, і це здалося Холмсу незвичайним з точки зору забезпечення безпеки зв'язку.</p>
      <p>Дипломату було поставлено питання, "чи існує ризик того, що дзвінок з мобільного телефону з території України прослуховували росіяни".</p>
      <p>"Я вважаю, що щонайменше дві з трьох, а то й усі три мережі стільникового зв'язку належать російським компаніям, або ж у них є значні частки. Ми зазвичай виходимо з того, що мобільний зв'язок на території України прослуховується", — заявив у відповідь співробітник посольства.</p>
      <p>Крім того, за словами Холмса, на самому початку розмови голос Трампа був занадто гучним, і Сондланд відсунув трубку від вуха, так що розмову стало чутни оточуючим людям в ресторані.</p>
      <blockquote>Україно-американські відносини виявилися в центрі уваги ЗМІ після того, як в Вашингтоні розпочався великий скандал через твердження неназваного співробітника американської розвідки. Він <a href="https://gazeta.ua/articles/life/_impichment-trampa-opublikuvali-stenogrami-svidchen-visokopostavlenih-ekspertiv-bilogo-domu/937583">заявив про тиск президента</a> Дональда Трампа на президента Володимира Зеленського. Робив це начебто, щоб спонукати Київ допомогти главі вашингтонської адміністрації переобратися на другий термін в 2020 році.</blockquote>
    </article>
  </body>
</html>