<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Bulgarite-zhiveyat-nai-malko-v-stranite-ot-ES-914871"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T07:26:00+00:00"/>
    <meta property="og:title" content="Българите живеят най-малко в страните от ЕС"/>
    <meta property="og:description" content="Българите живеят най-късо сред хората в страните от ЕС. У нас средната продължителност на живота е 7..."/>
  </head>
  <body>
    <article>
      <h1>Българите живеят най-малко в страните от ЕС</h1>
      <address>
        <time datetime="2019-11-19T07:26:00+00:00">19 Nov 2019, 07:26</time>
      </address>
      <p>Българите живеят най-късо сред хората в страните от ЕС. У нас средната продължителност на живота е 74,8 години, обявиха от европейската статистическа служба Евростат. Така се нареждаме на последно място в ЕС. Точно преди нас са Латвия (74,9 г.), Румъния (75,3 г.) и Литва (75,8 г.).</p>
      <p>Навсякъде в Европа жените живеят по-дълго от мъжете. Като у нас разликата е точно седем години. Средната продължителност на живот на мъжете е 71,4 г., а на жените е 78,4 г., показват данните, цитирани от "Труд".</p>
      <p>С развитието на медицината през годините и подобряването на битовите услови животът на хората нараства. През 1960 г. средната продължителност на живота в България е била 69,3 г. За периода от тогава насам живеем средно с 5,5 години повече.</p>
      <p>Най-дълго живеят хората в богатите страни, както и в тези, които са известни с хубавата си храна и по-спокойния начин на живот, показват данните на Евростат. В Европа най-дълъг е животът на хората в Швейцария и Лихтенщайн – средно по 83,7 години. След тях са Испания с 83,4 г. и Италия с 83,1 г. Хората в тези държави живеят с близо 9 години повече от нас.</p>
      <p>Оказва се, че при изпълнение на плана за постепенно повишаване на пенсионната възраст у нас до 65 години за мъжете и жените, българите ще се радват на пенсията си малко повече от 10 г. (защото продължителността на живота продължава да расте). А в редица страни от ЕС хората ще взимат пенсия над 19 години, или близо два пъти по-дълго време.</p>
      <p>Доходите в Швейцария и Лихтенщайн са едни от най-високите в Европа. В резултат мъжете там рядко се притесняват за плащането на сметки и издръжката на семейството и живеят най-дълго – средно по 81,6 години. На следващите места са мъжете в Исландия (81,1 г.), Норвегия (81 г.), Италия и Швеция (по 80,6 г.)</p>
      <p>В Испания животът върви на по-бавни обороти отколкото в индустриално по-развитите страни. Съответно жените в Испания са на първо място по дълголетие – средно по 86,1 г. След тях са жените в Лихтенщайн (86 г.), Франция и Швейцария (по 85,6 г.) и Италия (85,2 г.).</p>
      <p>Връзката между продължителността на живота и доходите се потвърждава и от данните на Евростат за най-бедните страни. Най-кратък в Европа е животът в Беларус (74,5 г.), Грузия (73,5 г.) и Украйна (73,3 г.), където доходите са по-ниски от тези в България.</p>
    </article>
  </body>
</html>