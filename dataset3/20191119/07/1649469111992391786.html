<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/transportas/automobiliu-tarsa-netrukus-matuos-nuotoliniu-budu/"/>
    <meta property="og:site_name" content="Made in vilnius"/>
    <meta property="article:published_time" content="2019-11-19T07:03:03+00:00"/>
    <meta property="og:title" content="Automobilių taršą netrukus matuos nuotoliniu būdu"/>
    <meta property="og:description" content="Vyriausybės patvirtintame Nacionaliniame oro taršos mažinimo plane yra numatyta transporto priemonių (TP) taršą šalyje stebėti nuotoliniu būdu. Kaip pranešė Aplinkos ministerija, planuojama pradėti nuo informacinio pobūdžio bandomojo projekto, o įvertinus jo rezultatus, bus svarstoma galimybė nuolat naudoti nuotolinę taršos stebėsenos sistemą, šalies keliuose identifikuoti taršias TP, ir apie tai pranešti..."/>
  </head>
  <body>
    <article>
      <h1>Automobilių taršą netrukus matuos nuotoliniu būdu</h1>
      <address><time datetime="2019-11-19T07:03:03+00:00">19 Nov 2019, 07:03</time> by <a rel="author">ELTA</a></address>
      <p>Vyriausybės patvirtintame Nacionaliniame oro taršos mažinimo plane yra numatyta transporto priemonių (TP) taršą šalyje stebėti nuotoliniu būdu. Kaip pranešė Aplinkos ministerija, planuojama pradėti nuo informacinio pobūdžio bandomojo projekto, o įvertinus jo rezultatus, bus svarstoma galimybė nuolat naudoti nuotolinę taršos stebėsenos sistemą, šalies keliuose identifikuoti taršias TP, ir apie tai pranešti jų savininkams.</p>
      <p>Nuotolinė TP išmetamų teršalų matavimo technologija, kaip teigia ministerija, leidžia nuotoliniu būdu matuoti kelyje važiuojančių TP išmetamų teršalų – azoto oksidų, angliavandenilių, anglies monoksido, kietųjų dalelių – kiekį, nustatyti labiausiai teršiančius automobilius ir potencialius manipuliavimo taršos kontrole atvejus. Tuo pačiu metu registruojamas TP valstybinis numeris, TP greitis, oro sąlygos.</p>
      <p>Pasak pranešimo, per pusę sekundės nuotolinio matavimo įranga atlieka apie šimtą matavimų kiekvienos TP išmetamuosiuose dūmuose. Ši įranga yra kilnojama, lengvai ir greitai sumontuojama, statoma vienos juostos kelių ruožuose.</p>
      <p>Kaip teigia Aplinkos ministerija, transporto tarša nuotoliniu būdu yra matuota Švedijoje, Ispanijoje, Jungtinėje Karalystėje, Bulgarijoje, Austrijoje, Prancūzijoje, Lenkijoje, Šveicarijoje, JAV ir kt.</p>
      <p>“Automobilių parko tyrimai nuotolinio matavimo įranga kitose Europos šalyse patvirtina, kad TP keliama tarša realiomis važiavimo sąlygomis yra didesnė už leistiną pagal Euro standartus. Šių standartų neatitinka ir didelė dalis naujų TP, ypač varomų dyzelinu, o kai kurių jų tarša kietosiomis dalelėmis ar azoto oksidais galimai dėl taršos mažinimo įrangos trūkumų panaši kaip gerokai senesnių automobilių”, – teigia Aplinkos ministerija.</p>
      <p>Europos Komisija remia nuotolinį automobilių taršos matavimo būdą.</p>
      <p>
        <i>Vida Danilevičiūtė (ELTA)</i>
      </p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>6 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/transportas/pokyciai-magistraleje-vilnius-kaunas-skirtingo-lygio-sankryzos-naujos-pozemines-perejos-bei-didesnis-leisitinas-greitis/"/>
        <a href="https://madeinvilnius.lt/naujienos/transportas/gyventoju-nuomone-zaliu-rodykliu-atsisakymas-apsunkins-eismo-salygas/"/>
        <a href="https://madeinvilnius.lt/naujienos/transportas/darbai-baigti-atnaujintos-keliu-linijos-didins-sauguma-keliuose/"/>
        <a href="https://madeinvilnius.lt/naujienos/transportas/kitu-metu-viduryje-lietuvoje-bus-apie-500-elektromobiliu-ikrovimo-jungciu/"/>
        <a href="https://madeinvilnius.lt/naujienos/transportas/policija-isigijo-128-naujus-automobilius/"/>
        <a href="https://madeinvilnius.lt/naujienos/transportas/uzdaromas-kelio-vievis-maisiagala-nemencine-ruozas/"/>
      </related>
    </article>
  </body>
</html>