<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kkv/kkv-hirek/magyar-amerikai-kozos-alap-a-magyar-kkv-k-tamogatasara-1877217/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T07:10:00+00:00"/>
    <meta property="og:title" content="Magyar-amerikai közös alap a magyar kkv-k támogatására"/>
    <meta property="og:description" content="Létrehoztak egy tízmilliárd forintos tőkealapot."/>
  </head>
  <body>
    <article>
      <h1>Magyar-amerikai közös alap a magyar kkv-k támogatására</h1>
      <address>
        <time datetime="2019-11-19T07:10:00+00:00">19 Nov 2019, 07:10</time>
      </address>
      <p>Kis- és közepes vállalkozások amerikai piaci exporttámogatására magyar-amerikai közös pénzügyi alapot hoztak létre – mondta Szijjártó Péter külgazdasági és külügyminiszter az MTI-nek New Yorkból kedden telefonon nyilatkozva.</p>
      <blockquote>A magyar gazdaság elmúlt öt évét minden túlzás nélkül sikertörténetnek lehet nevezni, hiszen európai uniós mércével mérve is kimagasló gazdasági növekedést értünk el, valamint elértük a teljes foglalkoztatást, és folyamatosan csökkentjük az államadósságot</blockquote>
      <p>– jelentette ki a tárcavezető.</p>
      <p>Ebben a sikertörténetben óriási szerepe van az export folyamatos növekedésének:</p>
      <aside>az elmúlt öt évben Magyarország sorra megdöntötte exportrekordját,</aside>
      <p>és most már azon 35 ország közé tartozik a világon, amely évente százmilliárd euró feletti kivitelértéket teljesít – tette hozzá.</p>
      <figure>
        <img src="https://www.vg.hu/wp-content/uploads/2019/11/shutterstock1431043370-e1573917914653.jpg"/>
        <figcaption>Fotó: Shutterstock</figcaption>
      </figure>
      <p>A magyar gazdaság számára az Európai Unión kívül az első számú exportpiac az Egyesült Államok – emlékeztetett. Hozzátette: amellett, hogy az országnak ott nagy lehetőségei vannak, azt is tudni kell, hogy ez egy rendkívül nehezen bevehető piac. Utóbbi dacára</p>
      <aside>Magyarország tavaly 3,5 milliárd dollár értékben exportált az Egyesült Államokba, ami 11 százalékos növekedés az előző évihez képest.</aside>
      <blockquote>Óriási potenciál van abban, hogy a technológiai újításokat kidolgozó kis- és közepes vállalkozásokat hozzásegítsük a megjelenéshez az amerikai piacon</blockquote>
      <p>– jelentette ki a miniszter. Ugyanis a magyar kis- és közepes vállalkozások a helyismeret hiánya és a magas költségszint miatt eddig nem tudtak itt komoly eredményeket elérni – magyarázta. Annak érdekében, hogy ezek a vállalkozások sikeresek legyenek, és tudjanak exportálni az Egyesült Államokba,</p>
      <aside>az Eximbank létrehozott egy tízmilliárd forintos tőkealapot – a Columbus Alapot –, amelybe a bank hétmilliárd forintot fizetett be, hárommilliárd pedig magánforrásból került bele.</aside>
      <p>Ez az alap – feladatának ellátása érdekében – elsősorban az infokommunikáció, az egészségügyi technológiák és az agrárinnováció területén részesedéseket vásárol magyar kis- és közepes vállalkozásokban, illetve tőkét biztosít számukra.</p>
      <blockquote>Arra számítunk, hogy a Columbus Alap segítségével a magyar kis- és közepes vállalkozások sikeresek lesznek az amerikai piacon, növelik Magyarország exportteljesítményét, és újabb exportrekordokhoz segítik hozzá</blockquote>
      <p>– mondta Szijjártó Péter.</p>
    </article>
  </body>
</html>