<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cosmopolitan.hu/te_te_te/2019/11/19/megnyilt-a-vilag-elso-vagina-muzeuma-londonban/"/>
    <meta property="og:site_name" content="Cosmopolitan.hu"/>
    <meta property="article:published_time" content="2019-11-19T07:11:00+00:00"/>
    <meta property="og:title" content="Megnyílt a világ első vagina múzeuma Londonban"/>
    <meta property="og:description" content="Te csekkolnád a kiállítást?"/>
  </head>
  <body>
    <article>
      <h1>Megnyílt a világ első vagina múzeuma Londonban</h1>
      <h2>Te csekkolnád a kiállítást?</h2>
      <address><time datetime="2019-11-19T07:11:00+00:00">19 Nov 2019, 07:11</time> by <a rel="author">Rakita Vivi</a></address>
      <p>Tudtad, hogy Izlandon létezik egy <b>péniszmúzeum</b>? És azt, hogy ennek eddig még <b>nem volt női párja sehol a világon?</b> A vagina múzeum alapítója, <b>Florence Schechter</b> pontosan ez ellen szeretett volna tenni, így megnyitotta a világ <b>első vagina múzeumát</b> a londoni Camden Marketban.</p>
      <p>Az első kiállítást angolul Muff Busters: Vagina Myths and How To Fight Them címre keresztelték, és a lényege, hogy megpróbálják <b>lerombolni a női anatómiáról alkotott tévhiteket.</b> Ide tartozik minden tisztálkodással, megjelenéssel, szexszel, fogamzásgátlással és menstruációval kapcsolatos kérdés is.</p>
      <p>A tárlat kurátora, Sarah Creed szerint ezen kívül olyan mítoszokat is igyekeznek lerombolni, mint hogy a <a href="https://cosmopolitan.hu/te_te_te/2018/03/20/igy-hat-az-intim-fazonod-az-egeszsegedre/">szeméremszőrzet</a> nem higiénikus, vagy, hogy a vaginádnak <i>„olyan szagúnak kellene lennie, mint egy csokor virágnak”.</i> Sőt, a hüvelyi folyás tabusítását is meg akarják szüntetni, ezért Sarah <b>a saját bugyiját is kiállította</b> a múzeumban.</p>
      <p>Ezen kívül <a href="https://cosmopolitan.hu/sztarhirek/2018/10/11/ezt-hasznald-a-menzeszed-alatt-ha-unod-a-tampont/">tamponokat és menstruációs kehelyt</a> is bemutatnak, plusz <b>irtó sok illusztrációt</b> is láthatsz szeméremtestekről. A kiállítás <b>ingyenes</b> és már meg is nyílt. Egészen<b> februárig látogathatod</b>, de a múzeumban ezen kívül egy<b> csomó más programot</b> is szerveznek: kvíz- és bingó esteket, feminista könyvklubot, de még színdarabokat is.</p>
      <p>A vagina múzeumot amúgy elsősorban <b>oktatási céllal hozták létre</b>, miután kiderült, hogy a briteknek szinte <b>fogalma sincs</b> a női test déli részéről. Egy felmérés szerint az emberek 52%-a nem tudta beazonosítani a hüvelyt vagy elmagyarázni a funkcióját, 47%  a szeméremajkakat, 58%  pedig a húgycsőt sem ismerte fel. Az is kiderült, hogy a 16 és 25 év közötti lányok <b>nem igazán tudják</b>, hogyan hivatkozzanak erre a testrészükre, mivel egyik rá vonatkozó szót sem szeretik kimondani.</p>
      <p>A múzeum emellett a testképpel is foglalkozik, miután 2002 és 2012 között <b>500%-kal megnőtt</b> az Egyesült Királyságban az <a href="https://cosmopolitan.hu/szex_szerelem/2018/08/01/sulyos-kovetkezmenyekkel-jarhat-a-vaginafiatalitas/">intim plasztikák</a> száma.</p>
      <p><i>„A fő prioritásunk, hogy megküzdjünk a testünket övező tabukkal, és egy olyan helyet biztosítsunk, ahol <b>nyitottak és őszinték</b> lehetünk egymással. A múzeumok általában társadalom történészei, és a nyilvánosságnak hozzáférést biztosítanak a múlthoz. A női nemi szervet viszont gyakran a szekrény mélyére zárták, mivel <b>megbotránkoztató, nehezen emészthető témának</b> tartották”</i>– mondta Florence Schechter.</p>
      <p>Neked <b>hogy tetszik</b> a vagina múzeum ötlete? <b>Ellátogatnál a kiállításra?</b></p>
    </article>
  </body>
</html>