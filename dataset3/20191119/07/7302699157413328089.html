<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000110965"/>
    <meta property="og:site_name" content="MGR Online"/>
    <meta property="article:published_time" content="2019-11-19T07:50:00+00:00"/>
    <meta property="og:title" content="ปาฏิหาริย์! เหรียญพระธาตุพนม รอง ผกก.ซิ่งเบนซ์ชนเสาไฟขาดสองท่อนแค่ถลอก"/>
    <meta property="og:description" content="นครพนม - อึ้งกันทั้งบาง รอง ผกก.สภ.นาแกซิ่งเบนซ์หลับในเสียหลักพุ่งชนเสาไฟฟ้าขาดสองท่อนติดในซากรถ แต่เจ้าตัวกลับเจ็บแค่เล็กน้อย ชาวบ้านเชื่อเพราะพุทธานุภาพของเหรียญพระธาตุพนม รุ่นสมโภช ปี 18 ที่ห้อยคอช่วยให้แคล้วคลาดปลอดภัย"/>
  </head>
  <body>
    <article>
      <h1>ปาฏิหาริย์! เหรียญพระธาตุพนม รอง ผกก.ซิ่งเบนซ์ชนเสาไฟขาดสองท่อนแค่ถลอก</h1>
      <address><time datetime="2019-11-19T07:50:00+00:00">19 Nov 2019, 07:50</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011482501.JPEG"/>
      </figure>
      <p>นครพนม - อึ้งกันทั้งบาง รอง ผกก.สภ.นาแกซิ่งเบนซ์หลับในเสียหลักพุ่งชนเสาไฟฟ้าขาดสองท่อนติดในซากรถ แต่เจ้าตัวกลับเจ็บแค่เล็กน้อย ชาวบ้านเชื่อเพราะพุทธานุภาพของเหรียญพระธาตุพนม รุ่นสมโภช ปี 18 ที่ห้อยคอช่วยให้แคล้วคลาดปลอดภัย<br/><br/>ผู้สื่อข่าวรายงานว่า ที่ จ.นครพนมมีกระแสข่าวร่ำลือตามสื่อโซเชียล กรณี พ.ต.ท.ณัฐพล ต้องเดช รอง ผกก.สภ.นาแก อายุ 57 ปี นักเรียนพลตำรวจรุ่น 16 ขอนแก่น จบหลักสูตรโรงเรียนนายร้อยอบรม กอน.7 สายปราบปราม ประสบอุบัติเหตุขับรถเก๋งเบนซ์ รุ่น S200 ทะเบียน ฎค 7681 กรุงเทพมหานคร บริเวณถนนระหว่าง ต.โคกหินแห่ เชื่อม ต.ท่าลาด อ.เรณูนคร เหตุเกิดเมื่อเวลาประมาณ 16.30 น. วันที่ 17 พฤศจิกายน 2562 ที่ผ่านมา <br/><br/>ขณะที่ พ.ต.ท.ณัฐพลขับรถยนต์เก๋งส่วนตัวกลับมาจากทำธุระในวันหยุด หลังเกิดเหตุเจ้าหน้าที่ตำรวจได้ประสานแพทย์ พยาบาล เจ้าหน้าที่กู้ภัย เข้าตรวจสอบช่วยเหลือ โดยสภาพรถยนต์ในที่เกิดเหตุพังเสียหายยับเยินเพราะชนเสาไฟฟ้าส่องสว่างริมถนน กลายเป็นเศษเหล็กขาดเป็นสองท่อน แต่ตัวคนขับคือ พ.ต.ท.ณัฐพล ต้องเดช รอง ผกก.สภ.นาแก ที่ติดในซากรถ กลับได้รับบาดเจ็บเพียงเล็กน้อย มีแผลแตกเหนือคิ้วซ้าย และยังมีสติสอบถามรู้เรื่อง <br/><br/>เจ้าหน้าที่จึงเร่งให้การช่วยเหลือนำตัวส่งไปรักษาที่โรงพยาบาลนาแก และส่งตัวไปรักษาต่อที่โรงพยาบาลนครพนม</p>
      <figure>
        <img src="https://mpics.mgronline.com/pics/Images/562000011482502.JPEG"/>
      </figure>
      <p>ล่าสุดอาการของ พ.ต.ท.ณัฐพลปลอดภัย พ้นขีดอันตรายแล้ว มีเพียงแผลแตกเหนือคิ้วซ้าย และมีอาการปวดตามร่างกายจากแรงกระแทก แต่ยังรักษาดูอาการพักฟื้นอยู่ที่โรงพยาบาลนครพนม ซึ่งจากการตรวจสภาพร่างกายพบว่าไม่ได้เมาสุรา แต่เจ้าตัวยอมรับว่ามีอาการง่วงเนื่องจากพักผ่อนไม่เพียงพอ ทำให้ร่างกายอ่อนล้า นอนดึกจากการปฏิบัติหน้าที่ ทำให้เกิดหลับใน <br/><br/>ทั้งนี้ หลังทราบข่าวได้มีผู้บังคับบัญชา เพื่อนพ้องน้องพี่ข้าราชการตำรวจ พ่อค้า ประชาชน ต่างแห่ไปเยี่ยมให้กำลังใจไม่ขาดสาย เนื่องจาก พ.ต.ท.ณัฐพล ต้องเดช รอง ผกก.สภ.นาแก นับเป็นนายตำรวจน้ำดีที่ทำงานบำบัดทุกข์บำรุงสุข ดูแลประชาชนมาสม่ำเสมอ</p>
      <figure>
        <img src="https://mpics.mgronline.com/pics/Images/562000011482503.JPEG"/>
      </figure>
      <p>อย่างไรก็ตาม หลังจากเกิดอุบัติเหตุหลายคนที่พบเห็นสภาพรถยนต์เก๋งที่เกิดเหตุต่างพูดเป็นเสียงเดียวกันว่าปาฏิหาริย์เท่านั้น เพราะสภาพรถยนต์กลายเป็นเศษเหล็ก แต่ พ.ต.ท.ณัฐพลได้รับบาดเจ็บแค่คิ้วแตก ต่างเชื่อกันว่าเป็นเพราะปาฏิหาริย์ บารมีพุทธานุภาพของพระเครื่องประจำตัวที่แขวนติดตัวตลอด คือ เหรียญพระธาตุพนม รุ่นสมโภช ปี 2518 ซึ่งเป็นหนึ่งในพระเครื่องที่มีชื่อเสียง และเป็นพระเครื่องที่มีพุทธานุภาพแคล้วคลาดปลอดภัยที่หลายคนอยากได้ไว้ไปบูชา เชื่อกันว่าใครที่มีไว้ประจำตัวแคล้วคลาดปลอดภัย</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000110965"/>
      </related>
    </article>
  </body>
</html>