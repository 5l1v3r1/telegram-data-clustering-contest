<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_byudzhet-na-2020-rik-ne-peredbachaye-strimkogo-rozvitku/938727"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T07:06:00+00:00"/>
    <meta property="og:title" content="Бюджет на 2020 рік не передбачає стрімкого розвитку"/>
    <meta property="og:description" content="&amp;mdash;&amp;ensp;Пріоритети &amp;mdash; освіта, медицина, соціальні програми. Зростання бюджету відправлено на опорні школи, зарплати вчителям. Максимально забезпечено громадян ліками. З 1 січня прискоримо будівництво доріг до шкіл, лікарень швидкої допомоги, &amp;mdash; говорить міністр фінансів 43-річна ..."/>
  </head>
  <body>
    <article>
      <h1>Бюджет на 2020 рік не передбачає стрімкого розвитку</h1>
      <address><time datetime="2019-11-19T07:06:00+00:00">19 Nov 2019, 07:06</time> by <a rel="author">Назар ВАЛЬЧУК</a></address>
      <figure>
        <img src="https://static2.gazeta.ua/img2/cache/gallery/938/938727_1_w_1200.jpg?v=0"/>
        <figcaption>Голова Верховної Ради Дмитро Разумков говорить зі своїм першим заступником Русланом Стефанчуком у сесійній залі 14 листопада. Парламент 240 голосами ”за” ухвалив урядовий проект державного бюджету на 2020 рік<cite>Автор: facebook Олег Федонюк</cite></figcaption>
      </figure>
      <p>— Пріоритети — освіта, медицина, соціальні програми. Зростання бюджету відправлено на опорні школи, зарплати вчителям. Максимально забезпечено громадян ліками. З 1 січня прискоримо будівництво доріг до шкіл, лікарень швидкої допомоги, — говорить міністр фінансів <b>43-річна Оксана Маркарова</b> у Верховній Раді 14 листопада.</p>
      <p>Парламент за годину ухвалює державний бюджет на 2020 рік. "За" — 280 голосів. Підтримують фракція "Слуга народу", група "За майбутнє" і позафракційні.</p>
      <p>Доходи заплановані в розмірі 1,094 трлн грн, видатки — 1,180 трлн грн. Дефіцит — 2,09% валового внутрішнього продукту.</p>
      <p>На соціальну сферу, зокрема пенсії та субсидії, виділять 294 млрд грн. Це на 40% більше, ніж цьогоріч. На охорону здоров'я — 113 млрд грн, дорожну інфраструктуру — 73,7 млрд, освіту — 145,1 млрд. Видатки на оборону й безпеку становлять 254,8 млрд грн, 130 з яких — Міністерству оборони.</p>
      <p>Мінімальна зарплата буде 4723 грн, нині — 4173 грн. Середній курс гривні до долара планують на рівні 27.</p>
      <p>На обслуговування держборгу піде 141,5 млрд грн. Видатки на Офіс президента зменшили на 70 млн — до 916 млн грн. На Кабінет міністрів — 1,06 млрд грн. На Верховну Раду піде 2 млрд грн.</p>
      <p>— Наступного року маємо віддати 15 мільярдів доларів зовнішнього боргу. А в бюджеті на все 43 мільярди. Тобто треба віддати кожну третю зароблену гривню, — каже політолог Віктор Таран, 41 рік.</p>
      <p>— Міжнародний валютний фонд не підписав з Україною новий документ. У цих умовах уряд Гончарука зробив бюджет жорсткої економії. Через півроку можуть його переглянути.</p>
      <p>Є позитивна новина. Грошей вистачить. Правда, це буде необхідний мінімум, який дозволить виживати, а не розвиватися. Ривка не буде. Але економіка трохи зростатиме.</p>
      <p>Кошторис у загальних цифрах залишився таким, як і цьогорічний. Усі збільшення, зокрема соціальних видатків, на рівні індексації (підвищення, яке відшкодовує подорожчання товарів і послуг. — ГПУ).</p>
      <p>Але чомусь зникла програма на підтримку фермерства. Напередодні земельної реформи це — безглуздо.</p>
      <p>Уперше бюджет ухвалили так швидко. Але, насправді, це трагедія українського парламентаризму. Рада перестала виконувати свою найголовнішу функцію — контролювати виконавчу владу. Депутатів не цікавить, куди перерозподілятимуть кошти. Вони ухвалюють усе підряд.</p>
      <p>Депутати сперечалися з Кабміном не за те, яким має бути фінансування галузей, а кому дістануться субвенції на округи. Їх зменшили до 2 мільярдів. Це гроші для мажоритарників, від яких потрібні будуть голоси. Наприклад, група "За майбутнє". Офіс президента вже намітив перезапуск парламенту за пропорційною системою. Їх не цікавлять округи. Мажоритарникам-"слугам" скажуть: "Голосуйте, як треба, і ви потрапите до списку".</p>
      <p>— Бюджет реалістичний, непопулістський. Його можна виконати. На заплановане грошей вистачить, — говорить директор Інституту соціально-економічної трансформації <b>41-річний Ілля Несходовський</b>.</p>
      <p>— Можна, звісно, критикувати за недостатнє зростання окремих статей. Проте маємо обмежені надходження. Аби щось збільшити, треба десь зменшити. Передвиборчі слова влади залишилися обіцянками.</p>
      <p>Добре, що збільшили фінансування доріг. Це впливатиме на зростання ВВП, створяться умови для інвестицій і робочі місця. Збільшили видатки на оборону, охорону здоров'я. Це фактично реалізація програми первинного медичного забезпечення.</p>
      <p>Але прожитковий мінімум залишився незмінний (з 1 січня до 1 липня збережеться на рівні грудня 2019 року — 2102 грн. — ГПУ). На тому ж низькому рівні, що не відповідає його реальному значенню.</p>
      <p>Є сподівання на збільшення доходів від митниці. Тоді буде можливість зменшити дефіцит бюджету. Зростання економіки додасть агровиробництво. Зараз гроші вкладають у сільськогосподарську техніку, новітні технології в обробці землі. Доходи населення зростатимуть, значить — збільшуватиметься торгівля.</p>
      <p>— Цього року не було марафону поправок до бюджету, — каже політолог Володимир Фесенко, 61 рік. — Для української політики це незвично. Головне пояснення — монобільшість, якій не треба шукати додаткових голосів.</p>
      <p>Певні проблеми всередині фракції є, але Зеленському вдалося її об'єднати. Проголосували 240 — майже всі. Раніше символом договорняків були "пожежні машини для Ляшка" (під час обговорення бюджету на 2016 рік з'являлися пункти видатків про закупівлю пожежних машин. Їх придбавали у підприємства, яким, за даними ЗМІ, багато років опікується Ляшко. До цього він відмовлявся голосувати за документ. Експерти пов'язують ці факти. — ГПУ). Зараз цього не потрібно.</p>
      <p>Напевно, якісь домовленості "Слуги народу" з великим бізнесом були — голосувала група мажоритарників "За майбутнє". Але без цинічних поступок на їхню користь.</p>
      <p>Бюджет і земельну реформу проголосували саме зараз, бо в Україну приїжджає місія МВФ. А бюджет — це одна із ключових тем переговорів. Так президентська команда й уряд хотіли показати, що в них усе під контролем.</p>
    </article>
  </body>
</html>