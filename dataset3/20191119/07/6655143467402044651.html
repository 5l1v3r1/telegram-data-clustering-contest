<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/empoli/cronaca/coperta-elettrica-a-fuoco-paura-per-un-anziana-1.4894509"/>
    <meta property="og:site_name" content="La Nazione"/>
    <meta property="article:published_time" content="2019-11-19T07:15:00+00:00"/>
    <meta property="og:title" content="Coperta elettrica a fuoco, paura per un'anziana"/>
    <meta property="og:description" content="La donna, 88 anni, è stata ritrovata svenuta in camera da letto mentre tutt’intorno divampavano le fiamme: è grave"/>
  </head>
  <body>
    <article>
      <h1>Coperta elettrica a fuoco, paura per un'anziana</h1>
      <h2>La donna, 88 anni, è stata ritrovata svenuta in camera da letto mentre tutt’intorno divampavano le fiamme: è grave</h2>
      <address>
        <time datetime="2019-11-19T07:15:00+00:00">19 Nov 2019, 07:15</time>
      </address>
      <p>Fucecchio, 19 novembre 2019 - Si è svegliata mentre le<b> fiamme</b> stavano avvolgendo il suo<b> letto</b> e il suo <b>corpo</b>. Una situazione drammatica con l’<b>anziana</b> che, nel tentativo di scappare, è caduta a terra, <b>priva di sensi</b>. M.C., queste le iniziali della donna, 88enne residente in via Carducci, è stata trasportata in elisoccorso, atterrato al campo sportivo, al centro grandi ustionati dell’ospedale pisano di Cisanello: ha ustioni di terzo grado su gran parte del corpo. A evitare il peggio, l’intervento dei vicini di casa dell’anziana che, a quanto appreso vive da sola, e dei vigili del fuoco: i primi si sono resi conto che qualcosa non andava e hanno dato l’allarme mentre il personale del 115, accorso con uomini e mezzi del Terrafino, l’hanno estratta dalla stanza per poi prestarle le prime cure. E’ successo ieri intorno alle 9 del mattino.</p>
      <p>A richiamare l’attenzione dei residenti nella palazzina di case popolari, l’odore di fumo sempre più forte: il vicino è accorso all’appartamento dell’anziana, ha sentito i lamenti dell’88enne e ha attivato i soccorsi per poi cercare di entrare, ma senza fortuna, nell’abitazione. Operazione compiuta invece dai <b>vigili del fuoco</b>: nella camera da letto dove le fiamme infuriavano, hanno trovato M.C. svenuta, a terra. L’hanno portata all’esterno, le hanno somministrato ossigeno e la pensionata è stata quindi presa in carico dalla Pubblica Assistenza di Fucecchio. Il personale del 115 si è occupato di spegnere le fiamme: la casa non ha subito danni strutturali, tuttavia è stata dichiarata inagibile fino al ripristino delle condizioni di sicurezza.</p>
      <p>Nessuna conseguenza per gli altri appartamenti del palazzo. I pompieri stanno cercando di chiarire le cause del rogo: stando a una prima ipotesi, potrebbero essere legate a una coperta elettrica. E’ ricorso alle cure per l’inalazione del fumo anche il vicino di casa dell’anziana: il 49enne marocchino è stato trasportato all’ospedale di Empoli.</p>
      <p>© Riproduzione riservata</p>
    </article>
  </body>
</html>