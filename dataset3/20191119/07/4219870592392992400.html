<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831026-Majka-brani-muza-i-sina-osumnjicene-da-su-joj-seksualno-zlostavljali-cerku-Obrt-u-slucaju-koji-je-potresao-Macvu"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T07:02:00+00:00"/>
    <meta property="og:title" content="Majka brani muža i sina osumnjičene da su joj seksualno zlostavljali ćerku: Obrt u slučaju koji je potresao Mačvu"/>
    <meta property="og:description" content="Istraga protiv osumnjičenih za seksualno uznemiravanje maloletnice kod Bogatića. Devojčica iz Mačvanskog Metkovića tek treba da bude saslušana"/>
  </head>
  <body>
    <article>
      <h1>Majka brani muža i sina osumnjičene da su joj seksualno zlostavljali ćerku: Obrt u slučaju koji je potresao Mačvu</h1>
      <address><time datetime="2019-11-19T07:02:00+00:00">19 Nov 2019, 07:02</time> by <a rel="author">A. DELIĆ</a></address>
      <p>
        <b>Istraga protiv osumnjičenih za seksualno uznemiravanje maloletnice kod Bogatića. Devojčica iz Mačvanskog Metkovića tek treba da bude saslušana</b>
      </p>
      <p>MALOLETNA J. M. (13), iz Mačvanskog Metkovića, koju su, navodno, seksualno uznemiravali otac i rođeni brat, tek treba da bude saslušana pred Višim javnim tužilaštvom u Šapcu, što će uneti više svetla u ovaj slučaj, koji je izazvao veliko uznemirenje u Mačvi. Od petka u ponoć u pritvoru su njen otac I. M. i brat U. M., kojima se na teret stavlja da su nad njom počinili nedozvoljene polne radnje i rodoskvrnuće.</p>
      <p>- Procedura je specifična jer je reč o maloletnoj osobi, pa je uključen i Centar za socijalni rad u Bogatiću. Devojčica na saslušanju mora imati punomoćnika, a sve su to razlozi za sinhronizovani rad sa drugim institucijama - kaže, za "Novosti", Milan Milutinović, portparol Višeg javnog tužilaštva u Šapcu.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:830315-%D0%A2%D0%B5%D1%80%D0%B0%D0%BB%D0%B8-%D0%BC%D0%B5-%D0%B4%D0%B0-%D1%81%D0%B5-%D1%81%D0%BA%D0%B8%D0%B4%D0%B0%D0%BC-%D0%BF%D0%B8%D0%BF%D0%BA%D0%B0%D0%BB%D0%B8-%D0%BC%D0%B5-%D0%B8-%D0%BC%D0%B0%D0%B7%D0%B8%D0%BB%D0%B8-%D0%9A%D0%BE%D0%B4-%D0%91%D0%BE%D0%B3%D0%B0%D1%82%D0%B8%D1%9B%D0%B0-%D1%83%D1%85%D0%B0%D0%BF%D1%88%D0%B5%D0%BD%D0%B8-%D0%BE%D1%82%D0%B0%D1%86-%D0%B8-%D0%B1%D1%80%D0%B0%D1%82-%D0%B4%D0%B5%D0%B2%D0%BE%D1%98%D1%87%D0%B8%D1%86%D0%B5-14"/>
      </related>
      <p>Iako je slučaj privukao veliku pažnju, u tužilaštvu nisu spremni da pruže više detalja, pogotovu jer je žrtva praktično dete i nema još punih 14 godina. Svakako, biće naložena procena psihologa i psihijatra, kao i veštačenje, bez obzira na to da li dokazi idu u prilog njenim tvrdnjama.</p>
      <p>Devojčica se prošlog četvrtka požalila razrednom starešini da više od godinu dana, navodno, trpi torturu od oca i brata, koji su je, kako je ispričala, u pijanom stanju terali da se skida i dodirivali je. Urgentno je reagovao Centar za socijalni rad u Bogatiću, koji ju je odmah smestio u hraniteljsku porodicu.</p>
      <p>- U međuvremenu, saslušana je majka devojčice, ali ona nije stala na stranu ćerke, već je branila supruga i sina, zbog čega je ovaj slučaj postao prava misterija - kaže naš izvor iz istrage koji ne isključuje da bi se mogao dogoditi nekakav preokret.</p>
      <p>Navodno, otac i sin koji su u petak satima saslušavani pred Višim javnim tužilaštvom, nakon čega im je određen pritvor, veoma su kivni zbog svega. Oni su opovrgli optužbe ćerke i sestre, a istražiteljima je, takođe, veoma čudno što se nasilje koje je opisala devojčica navodno desilo dva puta - na potpuno isti način.</p>
      <p>
        <b>BRALA DUVAN</b>
      </p>
      <p>SEKSUALNO uznemiravanje će verovatno još neko vreme biti predmet dokazivanja, ali nedvosmisleno je da je devojčica bila eksploatisana teškim fizičkim radom. Brala je duvan, što se u Mačvi smatra jednim od najtežih poslova, a novac je morala da preda ocu. Ta okolnost dovoljna je da ne možemo pričati o savesnom roditelju - kaže jedan meštanin Mačvanskog Metkovića, koji ne želi da mu pominjemo ime.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:830370-Devojcica-14-iz-sela-kod-Bogatica-prosla-kroz-pakao-Nisu-je-samo-terali-da-se-skida-nasilje-trajalo-duze-od-godine"/>
        <a href="http://www.novosti.rs/vesti/naslovna/hronika/aktuelno.291.html:830315-Terali-me-da-se-skidam-pipkali-me-i-mazili-Kod-Bogatica-uhapseni-otac-i-brat-devojcice-14"/>
        <a href="http://www.novosti.rs/vesti/planeta.299.html:828914-Procurela-bomba-o-Klintonu-i-Epstajnu-Voditeljka-mocne-americke-televizije-sve-znala-godinama-ali-je-morala-da-cuti-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:823530-Sve-vise-perverznjaka-na-spisku-Dozivotno-u-registru-279-pedofila"/>
        <a href="http://www.novosti.rs/vesti/naslovna/republika_srpska/aktuelno.655.html:823354-PODVODjENjE-DEVOJCICE-U-SIPOVU-Baba-i-pedofil-ostaju-u-pritvoru"/>
      </related>
    </article>
  </body>
</html>