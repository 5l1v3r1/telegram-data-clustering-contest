<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/moldova/politica/renato-usatii-deputati-pdm-s-ar-propus-350-mii-euro-parasi-partidul-1_5dd39c565163ec42712c2a87/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T07:43:42+00:00"/>
    <meta property="og:title" content="Renato Usatîi: Unor deputaţi PDM li s-ar fi propus câte 350 mii de euro pentru a părăsi partidul"/>
    <meta property="og:description" content="Preşedintele „Partidului Nostru”, Renato Usatîi, susţine că unor deputaţi din Partidul Democrat li s-ar fi propus sume de câte 350 de mii de euro pentru a părăsi formaţiunea. Acest lucru l-ar fi făcut unul dintre actualii parlamentari din fracţiunea PDM. Politicianul nu a spus clar din partea cui vin banii, dar a lăsat să se înţeleagă că în această chestiune ar fi fost implicat şi fostul lider democrat Vlad Plahotniuc, transmite IPN."/>
  </head>
  <body>
    <article>
      <h1>Renato Usatîi: Unor deputaţi PDM li s-ar fi propus câte 350 mii de euro pentru a părăsi partidul</h1>
      <address><time datetime="2019-11-19T07:43:42+00:00">19 Nov 2019, 07:43</time> by <a rel="author">Iurii Botnarenco</a></address>
      <h4>Preşedintele „Partidului Nostru”, Renato Usatîi, susţine că unor deputaţi din Partidul Democrat li s-ar fi propus sume de câte 350 de mii de euro pentru a părăsi formaţiunea. Acest lucru l-ar fi făcut unul dintre actualii parlamentari din fracţiunea PDM. Politicianul nu a spus clar din partea cui vin banii, dar a lăsat să se înţeleagă că în această chestiune ar fi fost implicat şi fostul lider democrat Vlad Plahotniuc, transmite IPN.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/moldova/politica/olesea-stamate-regretabila-interventia-politicului-sectorul-judecatoresc-1_5dd39baa5163ec42712c23fa/index.html"/>
        <a href="https://adevarul.ro/moldova/politica/corneliu-ciurea-igor-dodon-anuntat-majorarile-pensii-salarii-a-si-consolida-pozitia-prezidentiale-1_5dd39a3a5163ec42712c165b/index.html"/>
        <a href="https://adevarul.ro/moldova/politica/deputatul-sergiu-litvinenco-demisionat-functia-presedinte-comisiei-juridice-numiri-imunitati-1_5dd2c1eb5163ec4271267f4d/index.html"/>
      </related>
      <p>Renato Usatîi susţine că persoana care ţine legătura şi în prezent cu fostul lider democrat Vladimir Plahotniuc ar fi deputatul Eugen Nichiforciuc, care ar fi şi iniţiatorul ideii de destrămare a fracţiunii PDM în Parlament. Potrivit politicianului, săptămâna trecută 16 deputaţi democraţi ar fi fost gata să părăsească rândurile PDM şi să voteze pentru demiterea Guvernului condus de Maia Sandu.</p>
      <p>„Eugen Nichiforciuc a fost omul care le propunea colegilor săi câte 350 de mii de euro pentru a părăsi rândurile partidului. Munca aceasta are loc în ultima lună, la această chestiune s-a conectat Contantin Botnari (n.r. deputat PDM), pentru aceasta special el a revenit de la Londra în Republica Moldova acum două săptămâni. Nichiforciuc cu unii nu a reuşit să se înţeleagă”, a declarat Renato Usatîi în platoul emisiunii „Politica Nataliei Morari” de la postul TV8.<br/><br/>Politicianul consideră că preşedintele Igor Dodon ar avea un candidat ţinut în umbră la funcţia de procuror general şi acesta ar fi unul dintre cei patru care a câştigat concursul organizat de comisia de preselecţie a Ministerului Justiţiei. Totodată, Renato Usatîi susţine că acesta n-ar fi Alexandr Stoianoglo, aşa cum se vehiculează în spaţiul public şi că şeful statului ar fi lansat intenţionat zvonul că l-ar dori pe Stoianogloc în fruntea Procuraturii Generale. </p>
      <p>„Când Soltan (n.r. Veaceslav Soltan, unul dintre candidaţii selectaţi de comisia de preselecţie) a încurcat chiar şi terminologia, asemenea greşeli nu-şi poate permite şi un procuror de rând dintr-o procuratură de raion. (...) Soltan cândva a fost luat la lucru de o persoană cu numele Balaban. Soltan a fost toată viaţa omul lui Balaban. Balaban este socrul lui Lebedinschi din Partidul Socialiştilor”, a declarat liderul PN.<br/><br/>În opinia lui, Igor Dodon le-ar fi promis democraţilor că procuror general va fi Alexandr Stoianoglo, dar el personal şi l-ar dori în funcţie pe Veaceslav Soltan. </p>
      <p>„Lui Igor Dodon îi plac oamenii ascultători. Iată Soltan este cel mai ascultător dintre toţi patru candidaţi. Acesta este singurul care ar putea fi absolut ascultător”, a continuat politicianul.<br/><br/>În altă ordine de idei, Renato Usatîi este de părere că Igor Dodon va trebui să ofere unele rezultate publicului în ceea ce priveşte activitatea procurorului general şi îi va reţine pe cei care nu sunt sub controlul lui. „Acum vorbim despre PDM. El îi va închide pe cei din Partidul Democrat, care nu-i sunt sub control. Dacă el îl va numi pe Soltan procuror general, va avea loc sciziunea şi Partidul Democrat se va împărţi în două”, a afirmat Usatîi.</p>
      <hr/>
    </article>
  </body>
</html>