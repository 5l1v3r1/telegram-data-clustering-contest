<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/sondaggi-politici-elettorali-oggi-19-novembre-calo-lega-e-italia-viva-la-situazione-in-emilia-romagna/"/>
    <meta property="og:site_name" content="InvestireOggi"/>
    <meta property="article:published_time" content="2019-11-19T07:37:03+00:00"/>
    <meta property="og:title" content="Sondaggi politici elettorali oggi 19 novembre: calo Lega e Italia Viva, la situazione in Emilia Romagna"/>
    <meta property="og:description" content="I sondaggi elettorali per le elezioni regionali in Emilia Romagna e la situazione a livello nazionale: le intenzioni di voto penalizzano Lega e Italia Viva."/>
  </head>
  <body>
    <article>
      <h1>Sondaggi politici elettorali oggi 19 novembre: calo Lega e Italia Viva, la situazione in Emilia Romagna</h1>
      <h2>I sondaggi elettorali per le elezioni regionali in Emilia Romagna e la situazione a livello nazionale: le intenzioni di voto penalizzano Lega e Italia Viva.</h2>
      <address><time datetime="2019-11-19T07:37:03+00:00">19 Nov 2019, 07:37</time> by <a rel="author" href="https://www.investireoggi.it/news/author/alessandradibartolomeo/" target="_blank">Alessandra Di Bartolomeo</a></address>
      <p>Mentre il governo Conte bis è alle prese con la manovra finanziaria e la questione dell’ex Ilva, gli <b>ultimi sondaggi politici elettorali di oggi 19 novembre</b> segnalano una situazione di generalizzato calo per le maggiori forze, <b>Lega</b> e <b>PD</b> (ma anche e soprattutto di Italia Viva), e una leggera crescita per il <b>M5S</b>. In realtà, il vero test elettorale sono le <b>elezioni regionali in Emilia Romagna</b>, soprattutto dopo lo ‘scontro’ a distanza tra il palazzetto dello sport riempito da <b>Salvini</b> e le piazze delle maggiori città della regione che sono invase dal movimento a-partitico ma anti-Salvini delle cosiddette ‘<b>sardine’</b>.</p>
      <p>È chiaro che la partita, anche per la tenuta dell’esecutivo, si terrà in Emilia Romagna ed è per questo che oggi discuteremo sia i sondaggi SWG per le intenzioni di voto nazionali, sia quelli riguardanti la regione del Nord.</p>
      <h3>Calano Lega, PD e Italia Viva: i sondaggi politici elettorali oggi 19 novembre</h3>
      <p>Come di consueto, segnaliamo i <b>sondaggi</b> per le intenzioni di voto a livello nazionale dell’istituto demoscopico SWG per il Tg di La7. Iniziamo dal centrodestra: la <b>Lega</b> perde lo 0,5% nei consensi e si ferma al 34%, restando ovviamente il maggiore partito d’Italia; <b>Fratelli d’Italia</b> di Giorgia Meloni resta costante al 9,5%, mostrandosi oramai e in assoluto come la seconda forza della possibile coalizione; troviamo poi <b>Forza Italia</b> in leggera crescita (+0,2%) con il 6,2%; infine c’è <b>Cambiamo! </b>di Toti con l’1,1%. In termini di maggioritario puro, con un’alleanza allargata, il <b>centrodestra</b> arriverebbe al <b>51% netto</b>, in calo dello 0,5% rispetto alla precedente rilevazione.</p>
      <p>Le <b>intenzioni di voto elettorali</b> per il centrosinistra segnalano soprattutto il calo, seppur relativo, del <b>PD</b>, che perdendo lo 0,3% si ferma al 18,3% delle preferenze; il <b>M5S</b> tira un sospiro di sollievo, perché, dopo il calo costante delle settimane scorse, fa segnare un +0,4% e un risultato del 16,2%. Calo ben più netto, dati i numeri assoluti, per <b>Italia Viva di Renzi</b> (segno forse della polemica sulla Quota 100 che il partito dell’ex premier vorrebbe abolire), che perde lo 0,6% e si ferma al 5%. A crescere, però, sono tutte le piccole formazioni della sinistra: <b>SI-MDP/Art.1</b> cresce dello 0,3% e arriva al 3,3% (restando comunque sotto la soglia di sbarramento), i <b>Verdi</b> guadagnano lo 0,4% arrivando al 2,3%, mentre +<b>Europa</b> va all’1,7% (+0,2%). Sempre in termini di maggioritario puro, il <b>centrosinistra</b> sarebbe al <b>46,8%</b>.</p>
      <h3>Elezioni regionali Emilia Romagna: ultimi sondaggi oggi 19 novembre</h3>
      <p>Si tratta di un test decisivo per la tenuta del governo giallo-rosso, le elezioni regionali in Emilia Romagna, regione storicamente ‘rossa’, possono segnare una svolta storica nel paese e <b>Matteo Salvini</b> lo sa bene ed è proprio per questo che sta mettendo in piedi una campagna elettorale praticamente porta a porta. I <b>sondaggi elettorali</b> che proponiamo raccontano soprattutto di una grande indecisione dell’elettorato, in quanto da un lato l’esperienza di governo di Bonaccini (governatore attuale e candidato per il PD) viene valutata in maniera molto positiva, dall’altro c’è il trend di crescita e fiducia nei confronti della Lega.</p>
      <p>Le ultime rilevazioni sulle intenzioni di voto in Emilia Romagna segnalano una situazione contraddittoria:</p>
      <ul>
        <li>I <b>sondaggi WinPoll</b> per IlSole24Ore danno il candidato del centrosinistra, nonché governatore uscente, <b>Stefano Bonaccini</b> al 50,7%, con un vantaggio piuttosto netto su <b>Lucia Borgonzoni</b>, candidata essenzialmente della Lega, con il 42,1%</li>
        <li>Le rilevazioni dell’istituto <b>Mg Research</b> per il sito affaritaliani.it segnalano una situazione solo parzialmente rovesciata: la <b>Borgonzoni</b> sarebbe al 44-48% mentre <b>Bonaccini</b> al 42-46%</li>
      </ul>
      <p>L’elemento, però, di maggiore interesse è la quota dei cosiddetti ‘<b>indecisi’</b>, si parla in entrambi i sondaggi del 17-20%. L’ago della bilancia saranno molto probabilmente gli elettori meno ideologizzati e politicizzati.</p>
      <p>Leggete anche: <a href="https://www.investireoggi.it/news/sondaggi-politici-openmedia-meta-novembre-lega-sale-ancora-m5s-in-difficolta/">Sondaggi politici metà novembre: Lega sale ancora, M5S in difficoltà</a></p>
      <p>alessandra.dibartolomeo@investireoggi.it</p>
    </article>
  </body>
</html>