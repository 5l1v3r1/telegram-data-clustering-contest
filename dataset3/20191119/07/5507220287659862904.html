<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186989/"/>
    <meta property="og:site_name" content="Janam TV"/>
    <meta property="article:published_time" content="2019-11-19T07:40:46+00:00"/>
    <meta property="og:title" content="ഡിജിപിയുടെ ഭാര്യ ഗതാഗതക്കുരുക്കിൽപ്പെട്ടു ; അസിസ്റ്റന്റ് കമ്മീഷണർമാർക്കും , സർക്കിൾ ഇൻസ്പെക്ടർമാർക്കും അർദ്ധരാത്രി വരെ നിൽപ്പ് ശിക്ഷയും , കണക്കറ്റ ശകാരവും"/>
    <meta property="og:description" content="തിരുവനന്തപുരം : സംസ്ഥാന പൊലീസ് മേധാവിയുടെ ഭാര്യ ഗതാഗതകുരുക്കിൽ അകപ്പെട്ടതിന്റെ പേരിൽ നാലു അസിസ്റ്റന്റ് കമ്മീഷണർമാർക്കും , രണ്ട് സർക്കിൾ ഇൻസ്പെക്ടർമാർക്കും"/>
  </head>
  <body>
    <article>
      <h1>ഡിജിപിയുടെ ഭാര്യ ഗതാഗതക്കുരുക്കിൽപ്പെട്ടു ; അസിസ്റ്റന്റ് കമ്മീഷണർമാർക്കും , സർക്കിൾ ഇൻസ്പെക്ടർമാർക്കും അർദ്ധരാത്രി വരെ നിൽപ്പ് ശിക്ഷയും , കണക്കറ്റ ശകാരവും</h1>
      <address><time datetime="2019-11-19T07:40:46+00:00">19 Nov 2019, 07:40</time> by <a rel="author">Janam TV Web Desk</a></address>
      <p>തിരുവനന്തപുരം : സംസ്ഥാന പൊലീസ് മേധാവിയുടെ ഭാര്യ ഗതാഗതകുരുക്കിൽ അകപ്പെട്ടതിന്റെ പേരിൽ നാലു അസിസ്റ്റന്റ് കമ്മീഷണർമാർക്കും , രണ്ട് സർക്കിൾ ഇൻസ്പെക്ടർമാർക്കും അർദ്ധരാത്രി വരെ നിൽപ്പ് ശിക്ഷയും കണക്കറ്റ ശകാരവും ലഭിച്ചതായി റിപ്പോർട്ട് .</p>
      <p>കഴക്കൂട്ടം ടെക്നോപാർക്കിലെ ഒരു സ്ഥാപനത്തിൽ എച്ച് ആർ വിഭാഗം മേധാവിയാണ് ഡിജിപി ലോക്നാഥ് ബെഹ്റയുടെ ഭാര്യ . കഴിഞ്ഞ ദിവസമാണ് സംഭവം .</p>
      <p>ഗവർണറുടെ വാഹനം ആഭ്യന്തര വിമാനത്താവളത്തിലേയ്ക്ക് കടന്നു പോകാനായി ബൈപ്പാസിലും , പേട്ട-ചാക്ക റോഡിലും പത്ത് മിനിട്ടോളം വാഹനങ്ങൾ പൊലീസ് തടഞ്ഞിരുന്നു . ഈ സമയം ഓഫീസിൽ നിന്ന് കാറിൽ മടങ്ങി വരികയായിരുന്ന ബ്വെഹ്റയുടെ ഭാര്യയും ബ്ലോക്കിൽപ്പെട്ടു .</p>
      <p>സംഭവം അറിഞ്ഞയുടനെ തന്നെ തിരുവനന്തപുരം സിറ്റി പൊലീസിന്റെ ട്രാഫിക്ക് നോർത്ത് സോൺ അസിസ്റ്റന്റ് കമ്മീഷണർ, സൗത്ത് സോൺ അസിസ്റ്റന്റ് കമ്മീഷണർ സിറ്റി പൊലീസിലെ തന്നെ മറ്റു രണ്ടു അസിസ്റ്റന്റ് കമ്മീഷണർമാർ രണ്ടു സർക്കിൾ ഇൻസ്പെക്ടർമാർ എന്നിവരോട് പൊലീസ് ആസ്ഥാനത്ത് എത്താൻ നിർദേശം നൽകുകയായിരുന്നു.</p>
      <p>പൊലീസ് തന്നെ ഗതാഗതക്കുരുക്ക് ഉണ്ടാക്കുന്നത് എന്തിനാണെന്ന് ശാസിച്ച ഡിജിപി ഗതാഗത കുരുക്ക് പരിഹരിക്കാൻ എന്ത് നടപടികളാണ് സ്വീകരിച്ചതെന്നും , പണിയറിയില്ലെങ്കിൽ ജോലി നിർത്തി പോകാനും ശാസിച്ചതായാണ് വിവരം .</p>
      <p>പ്രോട്ടോക്കോൾ അനുസരിച്ചാണ് ഗവർണറുടെ വാഹനം പോകാനായി വഴിയൊരുക്കിയതെന്ന് ഉദ്യോഗസ്ഥർ പറഞ്ഞെങ്കിലും ഗതാഗതക്കുരുക്ക് ഉണ്ടാക്കിയതിനു അർദ്ധരാത്രി വരെ ആറു ഉദ്യോഗസ്ഥർക്കും ഡിജിപി നിൽപ്പ് ശിക്ഷ നൽകിയതായി പറയുന്നു .</p>
      <p>രാത്രിയിൽ സംഭവം അറിഞ്ഞ പൊലീസ് ഓഫീസർമാരുടെ സംഘടന നേതാക്കളും മറ്റും ഇടപെട്ട് അനുനയിപ്പിച്ച ശേഷമാണ് ഉദ്യോഗസ്ഥർക്ക് ശിക്ഷയിൽ ഇളവ് നൽകിയത് . ഭാര്യ ഗതാഗതക്കുരുക്കിൽ അകപ്പെട്ടതിന്റെ പേരിൽ ഉദ്യോഗസ്ഥരെ ശാസിച്ച ഡിജിപിയ്ക്കെതിരെ പ്രതിഷേധം ഉയരുന്നുണ്ട് .</p>
    </article>
  </body>
</html>