<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-vakokkal-es-latasserultekkel-talalkozott-andrea-bocelli-budapesten/"/>
    <meta property="og:site_name" content="lokál"/>
    <meta property="article:published_time" content="2019-11-19T07:00:20+00:00"/>
    <meta property="og:title" content="Vakokkal és látássérültekkel találkozott Andrea Bocelli Budapesten"/>
    <meta property="og:description" content="Andrea Bocelli évtizedekre visszanyúló pályafutása alatt számos jó ügy mellé állt már. Így tett most is, vasárnapi Aréna koncertje előtt ugyanis 60 vakkal és gyengénlátóval találkozott, akik rajongásuk jeléül ajándékkal is elhalmozták őt – írja a Bors."/>
  </head>
  <body>
    <article>
      <h1>Vakokkal és látássérültekkel találkozott Andrea Bocelli Budapesten</h1>
      <address><time datetime="2019-11-19T07:00:20+00:00">19 Nov 2019, 07:00</time> by <a rel="author">Holló Bettina</a></address>
      <p>
        <b>Andrea Bocelli évtizedekre visszatekintő pályafutása alatt számos jó ügy mellé állt már. Így tett most is, vasárnapi Aréna-koncertje előtt ugyanis 60 vakkal és gyengénlátóval találkozott, akik rajongásuk jeléül ajándékkal is elhalmozták őt – írja a Bors.</b>
      </p>
      <p>Az olasz operaénekes eredetileg csak november 16-án, szombaton adott volna koncertet Budapesten, de az óriási érdeklődésre való tekintettel örömmel állt színpadra vasárnap is. Ráadásul a fergeteges este előtt 60 tehetséges vak és gyengénlátó egy délutánt is eltölthetett Andreával, aki nejével, gyermekével és kiskutyájával érkezett a magyar fővárosba. A szerencsések között volt látássérült színész, rádiós, énekes, zenész, sőt DJ, akik saját lemezzel, csokoládéval, egri bikavérrel és egyedi plasztikával is meglepték kedvencüket – írja a Bors.</p>
      <figure>
        <img src="https://www.lokal.hu/wp-content/uploads/2019/11/2026781_bs-7366-1280x816.jpg"/>
        <figcaption>Vári László, Maj Krisztina, Bocelli, Németh Orsolya Fotó: Bors/ Bánkúti Sándor</figcaption>
      </figure>
      <p>A világhírű művész szinte könnyekig meghatódva fogadta az ajándékokat és a rajongók kedvességét.</p>
      <p>– Nagyon örülök az ajándékoknak, és hatalmas megtiszteltetés ez nekem. Remélem, nagyon jól fognak szórakozni, most megyek, és bemelegítem a hangomat. Köszönöm – mondta rajongóinak a 61 éves, sármos énekes.</p>
      <figure>
        <img src="https://www.lokal.hu/wp-content/uploads/2019/11/2026783_bs-7450-1280x683.jpg"/>
        <figcaption>Fotó: Bors/ Bánkúti Sándor</figcaption>
      </figure>
      <p>Az emlékezetes találkozót több mint egy évig készítette elő Vári László, a kiemelt társadalmi ügyekkel foglalkozó minisztérium koordinátora.</p>
      <p>– Lassan egy évvel ezelőtt Nyitrai Zsolt miniszterelnöki megbízott tudomást szerzett arról, hogy Bocelli-koncert lesz Budapesten. Kezdeményezett egy találkozót Nagy Sándorral, a Magyar Vakok és Gyengénlátók Országos Szövetségének elnökével, és arra jutottak, hogy óriási lehetőség lenne, ha hatvan látássérült honfitársunk találkozhatna a művész úrral, illetve a koncertjén is részt vehetnének. Ehhez megkerestük a Broadway jegyiroda tulajdonosait, akik nyitottan álltak a kérdéshez, és biztosították a jegyeket – árulta el a lapnak Vári László.</p>
      <figure>
        <img src="https://www.lokal.hu/wp-content/uploads/2019/11/2026779_bs-7402-1280x853.jpg"/>
        <figcaption>Fotó: Bors/ Bánkúti Sándor</figcaption>
      </figure>
      <figure>
        <img src="https://www.lokal.hu/wp-content/uploads/2019/11/2026764_bs-7297-1280x709.jpg"/>
        <figcaption>Fotó: Bors/ Bánkúti Sándor</figcaption>
      </figure>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2018-11-andrea-bocelli-uj-lemeze-az-amerikai-lemezlistak-elen/">Andrea Bocelli új lemeze az amerikai lemezlisták élén</a>
        </li>
        <li>
          <a href="https://www.lokal.hu/2018-09-andrea-bocelli-60-eves/">Andrea Bocelli 60 éves</a>
        </li>
      </ul>
    </article>
  </body>
</html>