<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000110967"/>
    <meta property="og:site_name" content="MGR Online"/>
    <meta property="article:published_time" content="2019-11-19T07:45:00+00:00"/>
    <meta property="og:title" content="ตื่นเต้นกันทั้งลำเรือ! เมื่อพบฉลามวาฬว่ายน้ำไล่ล่าฝูงปลาใกล้หาดอ่าวนาง กระบี่"/>
    <meta property="og:description" content="กระบี่ เป็นเรื่องที่เฮฮา และตื่นเต้นไม่ใช่น้อย เมื่อพนักงานเรือสปีดโบตที่พานักท่องเที่ยวไปเที่ยว 4 เกาะดังของกระบี่ พบฉลามวาฬยาวกว่า 4 เมตร กำลังไล่ล่ากินฝูงปลาเล็กๆอยู่ในทะเลห่างจากอ่าวนางแค่ 10 กม.เท่านั้น เป็นเรื่องที่ไม่เคยพบเ"/>
  </head>
  <body>
    <article>
      <h1>ตื่นเต้นกันทั้งลำเรือ! เมื่อพบฉลามวาฬว่ายน้ำไล่ล่าฝูงปลาใกล้หาดอ่าวนาง กระบี่</h1>
      <address><time datetime="2019-11-19T07:45:00+00:00">19 Nov 2019, 07:45</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011482301.JPEG"/>
      </figure>
      <p>
        <b>กระบี่ - เป็นเรื่องที่ฮือฮา และตื่นเต้นไม่ใช่น้อย เมื่อพนักงานเรือสปีดโบตที่พานักท่องเที่ยวไปเที่ยว 4 เกาะดังของกระบี่ พบฉลามวาฬยาวกว่า 4 เมตร กำลังไล่ล่ากินฝูงปลาเล็กๆ อยู่ในทะเลห่างจากอ่าวนางแค่ 10 กม.เท่านั้น เป็นเรื่องที่ไม่เคยพบเห็นกันมาก่อน</b>
      </p>
      <figure>
        <iframe src="https://www.youtube.com/embed/PFA7tLxVR_w" width="560" height="315" data-service="Youtube" scrolling="no"/>
      </figure>
      <p>เป็นเรื่องฮือฮาอย่างมากสำหรับผู้ที่พบเห็น หลังจากทางพนักงานของเรือหางยาววังทรายสปีดโบต ต.อ่าวนาง อ.เมือง จ.กระบี่ ได้บันทึกภาพฉลามวาฬขนาดใหญ่ว่ายน้ำไล่กินฝูงปลาเล็กฝูงใหญ่ ระหว่างร่องน้ำทะเลแหวกและเกาะปอดะ ซึ่งไม่เคยพบเห็นมาก่อนที่ฉลามวาฬจะว่ายเข้ามาหากินใกล้ฝั่งขนาดนี้ เนื่องจากห่างออกไปแค่ไม่ถึง 10 กม. ก็จะถึงชายหาดอ่าวนาง สร้างความตื่นเต้นแก่นักท่องเที่ยว รวมถึงคนเรือที่ไม่เคยพบในแถบนี้แบบตัวเป็นๆ เช่นกัน<br/><br/><b>ทั้งนี้ ทางพนักงานของเรือวังทรายสปีดโบต ที่บันทึกภาพบอกว่า ได้พานักท่องเที่ยวไปเที่ยวตามโปรแกรมทัวร์ 4 เกาะ คือ ทะเลแหวก-เกาะไก่ เกาะปอดะ และอ่าวไร่เลย์ ซึ่งอยู่ไม่ห่างจากหาดอ่าวนาง แต่ระหว่างทางที่กลับในช่วงบ่ายที่ผ่านมา ปรากฏว่า ได้เห็นฉลามวาฬขนาดใหญ่กำลังไล่กินฝูงปลาเล็กจำนวนมากที่ว่ายอยู่ และเวียนว่ายกินอยู่นาน โดยมีปลาช่อนทะเล ที่เป็นปลาทำความสะอาดให้ฉลามวาฬ ว่ายตามไม่ห่างและคอยกินปลาเล็กไปด้วย สร้างความตื่นเต้นแก่นักท่องเที่ยวเป็นอย่างมาก เพราะในแถบนี้ไม่เคยมีฉลามวาฬว่ายเข้ามาก่อน</b></p>
    </article>
  </body>
</html>