<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591685/%E0%A6%B8%E0%A7%8D%E0%A6%AC%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%9F%E0%A7%8D%E0%A6%B0%E0%A6%BE%E0%A6%95-%E0%A6%95%E0%A6%BE%E0%A6%AD%E0%A6%BE%E0%A6%B0%E0%A7%8D%E0%A6%A1%E0%A6%AD%E0%A7%8D%E0%A6%AF%E0%A6%BE%E0%A6%A8-%E0%A6%AE%E0%A6%BE%E0%A6%B2%E0%A6%BF%E0%A6%95"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T17:56:00+00:00"/>
    <meta property="og:title" content="স্বরাষ্ট্রমন্ত্রীর সঙ্গে ট্রাক কাভার্ডভ্যান মালিক সমিতির নেতাদের বৈঠক বুধবার"/>
    <meta property="og:description" content="নিজেদের কিছু দাবি-দাওয়া নিয়ে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠকে বসবেন ট্রাক কাভার্ডভ্যান মালিক সমিতির নেতারা। বুধবার (২০ নভেম্বর) এ বৈঠক অনুষ্ঠিত হবে। তবে সারাদেশ থেকে সংগঠনটির নেতারা এসে বৈঠকে অংশ নেওয়ার কথা থাকায় এর সময় চূড়ান্ত করা হয়নি। সংগঠনটির বুধবার থেকে..."/>
  </head>
  <body>
    <article>
      <h1>স্বরাষ্ট্রমন্ত্রীর সঙ্গে ট্রাক কাভার্ডভ্যান মালিক সমিতির নেতাদের বৈঠক বুধবার</h1>
      <address><time datetime="2019-11-19T17:56:00+00:00">19 Nov 2019, 17:56</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/19/d1df97a9162abb00321b3208515be385-5dd3991348251.jpg"/>
        <figcaption>ট্রাক, কাভার্ড ভ্যান পণ্য পরিবহন মালিক শ্রমিক ঐক্য পরিষদ সংবাদ সম্মেলন করে বুধবার থেকে কর্মবিরতির ঘোষণা দেয়।</figcaption>
      </figure>
      <p>নিজেদের কিছু দাবি-দাওয়া নিয়ে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠকে বসবেন ট্রাক কাভার্ডভ্যান মালিক সমিতির নেতারা। বুধবার (২০ নভেম্বর) এ বৈঠক অনুষ্ঠিত হবে। তবে সারাদেশ থেকে সংগঠনটির নেতারা এসে বৈঠকে অংশ নেওয়ার কথা থাকায় এর সময় চূড়ান্ত করা হয়নি। সংগঠনটির বুধবার থেকে ডাকা কর্মবিরতি প্রত্যাহার করা হয়েছে কিনা তাও জানানো হয়নি।</p>
      <p>মঙ্গলবার (১৯ নভেম্বর) রাতে স্বরাষ্ট্রমন্ত্রীর মনিপুরী পাড়ার বাসায় ট্রাক কাভার্ডভ্যান মালিক সমিতির কিছু নেতা মতবিনিময় করার পর এ বৈঠকের বিষয়ে সিদ্ধান্ত হয়।</p>
      <p>স্বরাষ্ট্র মন্ত্রণালয়ের জনসংযোগ কর্মকর্তা শরীফ মাহমুদ অপু বাংলা ট্রিবিউনকে এ তথ্য নিশ্চিত করেছেন।</p>
      <p>প্রসঙ্গত: নতুন সড়ক পরিবহন আইন বাস্তবায়ন শুরু করায় বুধবার (২০ নভেম্বর) ভোর ৬টা থেকে  সারাদেশে ট্রাক চলাচল বন্ধ করে অনির্দিষ্টকালের জন্য কর্মবিরতি পালনের ঘোষণা দেয় বাংলাদেশ ট্রাক-কাভার্ডভ্যান পণ্য পরিবহন মালিক-শ্রমিক ঐক্য পরিষদ। মঙ্গলবার (১৯ নভেম্বর) বেলা ১২টার দিকে রাজধানীর তেজগাঁওয়ের ট্রাকস্ট্যান্ডে অবস্থিত পরিষদের কার্যালয়ে এক সংবাদ সম্মেলনের মাধ্যমে এ ঘোষণা দেয় সংগঠনটি। এ সময় লিখিত বক্তব্যে আইনটি স্থগিত করে সংশোধনের জন্য ৯ দফা দাবি উপস্থাপন করেন সংগঠনের আহ্বায়ক রুস্তম আলী খান।</p>
      <p> </p>
      <footer>/জেইউ/টিএন/</footer>
    </article>
  </body>
</html>