<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/transparency-uplatky-nebere-ale-neni-nezavisla-pise-babis/r~48dae75209e411ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T17:40:34+00:00"/>
    <meta property="og:title" content="Transparency úplatky nebere, ale není nezávislá, kritika jí patří, píše soudu Babiš"/>
    <meta property="og:description" content="Premiér Andrej Babiš kritizuje Transparency International, protože podle něj není nezávislá. Plyne to z vyjádření pro soud, jež Aktuálně.cz získalo."/>
  </head>
  <body>
    <article>
      <h1>Transparency úplatky nebere, ale není nezávislá, kritika jí patří, píše soudu Babiš</h1>
      <address>
        <time datetime="2019-11-19T17:40:34+00:00">19 Nov 2019, 17:40</time>
      </address>
      <p>"Je zřejmé, že žalovaný (premiér <a href="https://www.aktualne.cz/wiki/domaci/babis-andrej-agrofert/r~i:wiki:1417/">Babiš</a>) neužil výraz 'zkorumpovaný' jako skutkové tvrzení ve smyslu toho, že by se snad žalobkyně (Transparency International) měla dopouštět nějaké trestné činnosti. Žalovaný chtěl užitou kritikou poukázat na problematiku financování žalobkyně a v té souvislosti poukázat na její závislost na finančních prostředcích od některých ministerstev, <a href="https://www.aktualne.cz/wiki/zahranici/evropska-komise/r~i:wiki:3773/">Evropské komise</a>, úřadu <a href="https://zpravy.aktualne.cz/olaf/l~i:keyword:38457/">OLAF</a>," stojí ve vyjádření, jež pro soud sepsal Babišův advokát Jiří Urbánek.</p>
      <p><a href="https://zpravy.aktualne.cz/transparency-international-cr/l~i:keyword:28258/">Transparency International</a> poslala Babiše k soudu letos v červenci. Žalobou se brání proti jeho 17 výrokům, v nichž ji označil za zkorumpovanou nebo ji jinak dal do souvislosti s korupcí. Organizace se u soudu chce brát za své dobré jméno, žádá po premiérovi omluvu. Podání Transparency míří i na Úřad vlády, jenž podle neziskovky odpovídá za Babišovy výroky na půdě Poslanecké sněmovny.</p>
      <p>Související</p>
      <h4>Babiš dál útočí na Transparency. Podle něj organizaci korumpují peníze z ministerstev</h4>
      <figure>
        <img src="https://cdn.xsd.cz/resize/e884c16700743e3cb6718cbd0f7c113e_resize=140,93_.jpg?hash=1272ec2ea80a9a90f3d98840cbf36e16"/>
      </figure>
      <p>Žalobu vyřizuje Krajský soud v Praze, který žalované strany vyzval k vyjádření. Stanovisko premiéra Babiše deník Aktuálně.cz získal. Nařčení na adresu Transparency vysvětluje tak, že chce kriticky poukázat na její financování. Organizace získává prostředky na svůj chod pomocí grantů vypsaných českými ministerstvy či orgány Evropské unie, nabízením svých služeb ve veřejných zakázkách či prostřednictvím peněz od drobných dárců.</p>
      <p>"Žalobkyně se prezentuje jako nezávislá protikorupční organizace, přesto je závislá na prostředcích z některých ministerstev, z Evropské komise či úřadu OLAF, jakož i z některých společností, které by měla žalobkyně z povahy své činnosti kontrolovat a kriticky se k nim vyjadřovat," vysvětluje v podání premiér, proč na neziskovou organizaci útočil. Podle něj je otázkou, do jaké míry lze považovat Transparency ze nezaujatou autoritu.</p>
      <h3>Transparency jako objekt veřejného zájmu</h3>
      <p>Premiér v této souvislosti upozornil i na podnět, který organizace poslala Evropské komisi kvůli podezření na jeho střet zájmů. Podle něj nelze na tuto aktivitu nahlížet jako na prostou vedlejších motivů. "I toto může vyvolávat pochybnosti o její nezávislosti, například i o tom, jestli žalobkyně není motivována vykazovat ve vztahu k takovým institucím určitou činnost, když od nich přijímá finanční prostředky," píše soudu Babiš.</p>
      <p>Svou obranu staví i na tom, že neziskovka je aktérem veřejného života. Zmiňuje, jak ho ředitel Transparency David Ondráčka opakovaně vyzýval k rezignaci. Podle Babiše je proto legitimní učinit objekt kritického zájmu i ze samotné organizace. "Její aktivity ve vztahu k žalovanému, tak i kritika žalovaného na adresu žalobkyně se týkají věcí, které jsou součástí debaty o věcech veřejných," uvádí premiér.</p>
      <figure>
        <img src="https://cdn.xsd.cz/original/f845063fb11f3025b351c5f90a8cfaba.jpg"/>
      </figure>
      <p>Díky ostrému jazyku, který vůči Transparency užívá, se tématu jejího financování dostane patřičné pozornosti, je přesvědčený Babiš. "V rámci diskuse o věcech veřejných je třeba přiznat ochranu i takovým výrazům, které jsou kontroverzní či expresivní, když právě tento způsob může na určitou problematiku upozornit spíše, než kdyby takového výrazu užito nebylo."</p>
      <p>"My jeho vyjádření v tuto chvíli komentovat nechceme. Tyto souboje necháme až k soudu prostřednictvím našeho advokáta," reagoval pro Aktuálně.cz mluvčí Transparency International David Kotora. Už dříve však odmítl, že by způsob, jakým si organizace obstarává peníze na provoz, podrýval její pozici. "Položme si jednoduchou otázku: ztrácí hasiči či policisté nezávislost, když jsou placení z prostředků státu?" zmínil.</p>
      <h3>Spor s Úřadem vlády jako samostatné řízení</h3>
      <p>Své zdroje neziskovka zveřejňuje ve výročních zprávách. Veřejné soutěže, jichž se účastní, podléhají zákonné kontrole, stejně jako se dohlíží na jejich plnění. Vedle mateřské centrály v Berlíně se Transparency zodpovídá i nezávislému auditorovi. "Máme záměrně široký počet dárců a partnerů, nejsme závislí na jednom zdroji. Právě v tom vidím zdroj nezávislosti," řekl před časem Aktuálně.cz ředitel David Ondráčka.</p>
      <p>Krajský soud v Praze zatím veřejné jednání nenařídil. Mluvčí instance Hana Černá sdělila, že soud si vyžádal další důkazy. Podle informací Aktuálně.cz si o ně řekl premiérovi, respektive Úřadu vlády. "Jednání ve věci bude nařízeno, jakmile soud obdrží výše uvedené důkazní materiály, tedy patrně začátkem příštího roku," řekla Aktuálně.cz mluvčí Černá.</p>
      <h3>Transparency International vs. Andrej Babiš</h3>
      <p>Transparency International (TI) je mezinárodní nevládní organizace, která upozorňuje na selhání veřejné správy, ukazuje na systémová rizika spjatá s péčí o veřejné rozpočty a mapuje možné případy korupce. V České republice působí od roku 1998. Organizace své financování zveřejňuje ve <a href="https://www.transparency.cz/kdo-jsme/transparentni-financovani/">výročních zprávách</a>, její hospodaření vedle nezávislých auditorů kontroluje i její mateřská centrála v Berlíně.</p>
      <p>V případě Andreje Babiše poslala TI vedle podání Evropské komisi i podnět místně příslušnému Městskému úřadu v Černošicích, že premiér dál ovládá i svá média, primárně Mladou frontu DNES a Lidové noviny. Úřad Babišovi vyměřil pokutu ve výši 200 tisíc, ale Krajský úřad Středočeského kraje napodruhé řízení zastavil s tím, že se nic nestalo.</p>
      <p>Soud podle informací Aktuálně.cz mezitím rozhodl o tom, že část sporu, jejž Transparency vede proti Úřadu vlády, vyčlení k samostatnému řízení. Zmíněná větev by se projednávala u některého z obvodních soudů. "Věc (krajský soud) předložil Vrchnímu soudu v Praze k rozhodnutí o věcné příslušnosti," upozornila mluvčí Černá.</p>
      <p>Andrej Babiš vůči Transparency International dramaticky zostřil rétoriku loni v létě, kdy poslala zmíněný podnět Evropské komisi. Podle předběžné auditní zprávy došla komise k závěru, že Babiš v Agrofertu i po jeho převedení do svěřenských fondů stále uplatňuje rozhodující slovo (v jejich vedení je totiž například Babišova manželka Monika nebo jeho právníci). A protože jako premiér ovlivňuje i dotační politiku, z níž koncern těží, je ve střetu zájmů. Jak upozornil Český rozhlas, konečná verze auditní zprávy má být hotová v prosinci.</p>
    </article>
  </body>
</html>