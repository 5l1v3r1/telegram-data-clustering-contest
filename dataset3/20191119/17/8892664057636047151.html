<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/valasztasi-regisztracio-ki-gyozteskompenzacio-be-ujra-atirhatjak-a-valasztasi/9z5rxmz"/>
    <meta property="og:site_name" content="Blikk.hu"/>
    <meta property="article:published_time" content="2019-11-19T17:53:00+00:00"/>
    <meta property="og:title" content="Választási regisztráció be, győzteskompenzáció ki: újra átírhatják a választási szabályokat"/>
    <meta property="og:description" content="Budapest —Az önkormányzati választási eredmények ismeretében több ponton is módosíthatja a választási törvényt a kormány a következő időszakban – tudta meg a Blikk. Információink szerint konkrét döntés még nincs, de a kormányzati agytrösztök dolgoznak ezeken az ötleteken."/>
  </head>
  <body>
    <article>
      <h1>Választási regisztráció be, győzteskompenzáció ki: újra átírhatják a választási szabályokat</h1>
      <address>
        <time datetime="2019-11-19T17:53:00+00:00">19 Nov 2019, 17:53</time>
      </address>
      <p>
        <i>
          <b>Budapest —Az önkormányzati választási eredmények ismeretében több ponton is módosíthatja a választási törvényt a kormány a következő időszakban – tudta meg a Blikk. Információink szerint konkrét döntés még nincs, de a kormányzati agytrösztök dolgoznak ezeken az ötleteken.</b>
        </i>
      </p>
      <p><u>Úgy tudjuk, az egyik elképzelés szerint csak politikai pártok és független jelöltek indulhatnának az önkormányzati választásokon</u>, vagyis nem bújhatnának civil szervezetek, egyesületek mögé a jelöltek, mint tették októberben a kormányerők és az ellenzéki összefogás pártjai is, sok helyen eredményesen. </p>
      <p>
        <u>Újra nekifuthatnak a választási regisztráció bevezetésének (azaz annak, hogy szavazni csak akkor lehessen, ha az ember felveteti magát a választói névjegyzékbe), amelyet az Alkotmánybíróság hét évvel ezelőtt már elkaszált.</u>
      </p>
      <p>–<b> Azóta azonban a tagok kicserélődtek, legutóbb pont annak a Stumpf Istvánnak járt le a mandátuma, aki a legnagyobb ellenzője volt a regisztrációnak </b>– hívták fel a figyelmet a forrásaink. Ha fél évvel a választás előtt regisztrálni kell, akkor egy választás előtti botrány nem tudja mozgósítani a szavazókat, így például a Borkai-ügy sem fájhatott volna ennyire a kormánypártoknak.</p>
      <p>Vizsgálják a győzteskompenzáció rendszerének eltörölését is, vagyis azt, hogy a győztes jelölt után maradó töredékszavazatok is parlamenti helyeket hozhatnak<b>. Ha 2022-ben minden választókerületben egy az egy ellen folyik a küzdelem (azaz egy kormánypárti jelölttel szemben egy ellenzéki jelölt áll), akkor megváltozott erőviszonyok esetén a győztes túlnyerheti magát. Az biztos, hogy alapos modellszámítások előzik majd meg az erről szóló döntést </b>– magyarázták lapunknak.</p>
      <p>Kerestük a Miniszterelnöki Kabinetirodát, hogy kommentálják az értesüléseinket. Az igazságügyi tárca válaszolt, azt írták, jelen pillanatban nincs napirenden a választási eljárásról szóló törvény módosítása.A szakértők szerint hatalmi szempontból logikus lépés lehet a szabályok esetleges módosítása.</p>
      <p>–<u> </u><i><u>A választási rendszer sose életbiztosítás, ha változnak az erőviszonyok, másnak kedvezhetnek a korábban felállított szabályok</u></i><u> </u>– mondta László Róbert, a Political Capital választási szakértője, aki szerint a választási rendszer mindig is hatalmi eszköz volt, amit a kormányon lévők igyekeznek kihasználni. – Most kétharmados többségük van a kormánypártoknak,<b> ráadásul a választókerületek felülvizsgálata ebben a ciklusban esedékes, ezért ennek apropóján egyéb változtatásokat is eszközölhetnek</b> – tette hozzá.</p>
      <p>–<i> Időnként felül kell vizsgálni a választási rendszert, de legkésőbb egy évvel a választás előtt illik ezeket megejteni </i>– mondta a Blikknek Kiszelly Zoltán politológus.</p>
      <p>
        <b>Kisebb parlament miatt módosítottak</b>
      </p>
      <p>Legutóbb 2012-ben alakították át a választási rendszert, amikor 386-ról 199-re csökkentették a parlament létszámát. Nagyobb lett a súlya a választókerületeknek a pártlistákkal szemben, bevezették a győzteskompenzációt. Ezzel a szisztémával ért el 2014-ben és 2018-ban is kétharmadot a Fidesz.</p>
    </article>
  </body>
</html>