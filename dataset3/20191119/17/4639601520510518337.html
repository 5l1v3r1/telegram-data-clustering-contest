<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/world/ee-to-sxedio-makron-prospathei-na-valei-ena-telos-tin-dieyrynsi-tis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T17:36:26+00:00"/>
    <meta property="og:title" content="ΕΕ : Το σχέδιο Μακρόν προσπαθεί να βάλει ένα τέλος την διεύρυνσή της"/>
    <meta property="og:description" content="Αγκάθι για την ένταξη Αλβανίας και Β. Μακεδονίας"/>
  </head>
  <body>
    <article>
      <h1>ΕΕ : Το σχέδιο Μακρόν προσπαθεί να βάλει ένα τέλος την διεύρυνσή της</h1>
      <h2>Αγκάθι για την ένταξη Αλβανίας και Β. Μακεδονίας</h2>
      <address><time datetime="2019-11-19T17:36:26+00:00">19 Nov 2019, 17:36</time> by <a rel="author">ΤοΒΗΜΑ Team</a></address>
      <p>Τις ανεπίσημες προτάσεις για την μεταρρύθμιση της διαδικασίας διεύρυνσης της ΕΕ κατέθεσε η Γαλλία.</p>
      <p>Η γαλλική διπλωματία ευελπιστεί να μετριάσει την σκληρή κριτική που δέχθηκε τον Οκτώβριο ο πρόεδρος Εμανουέλ Μακρόν για το «όχι» στην έναρξη ενταξιακών διαπραγματεύσεων με τη Βόρεια Μακεδονία και την Αλβανία.</p>
      <p>
        <a href="https://www.in.gr/2019/11/19/greece/4411335/">Προσφυγικό : Σοβαρά προβλήματα στην ένταξη των προσφύγων σε έξι χώρες της ΕΕ</a>
      </p>
      <p>Στην πραγματικότητα όμως, το σχέδιο Μακρόν για χώρες, όπως η Βόρεια Μακεδονία και η Αλβανία, ουσιαστικά προτείνει την αυστηροποίηση της διαδικασίας ένταξης των νέων χωρών.</p>
      <p>Η γαλλική πρόταση για καινούρια ενταξιακή διαδικασία αναμένεται να βρεθεί σήμερα στο επίκεντρο του Συμβουλίου Γενικών Υποθέσεων της ΕΕ στις Βρυξέλλες.</p>
      <figure>
        <img src="https://www.in.gr/wp-content/uploads/2019/11/macronmake-600x400.jpg"/>
      </figure>
      <h3>Τι προβλέπει το σχέδιο Μακρόν</h3>
      <p>Για τον γάλλο πρόεδρο η υιοθέτηση των προτάσεών του αποτελεί προϋπόθεση για μια νέα διεύρυνση της ΕΕ.</p>
      <p>Προτείνεται ειδικότερα μία διαδικασία με επτά στάδια και οι υποψήφιες χώρες θα πρέπει να ολοκληρώσουν το ένα στάδιο για να περάσουν στο επόμενο, ενώ θα γίνεται σταδιακή σύνδεση.</p>
      <p>Μόλις ένα κράτος εκπληρώσει όσα προβλέπονται σε μια από τις θεματικές ενότητες, τότε θα αποκτά σταδιακά πρόσβαση σε ευρωπαϊκές διαδικασίες, κονδύλια και θεσμούς όπως η Eurojust για συνεργασία σε ζητήματα δικαιοσύνης ή το πρόγραμμα εκπαίδευσης και κατάρτισης Erasmus.</p>
      <p>Οι ενότητες αφορούν για παράδειγμα: Θεμελιώδη Δικαιώματα &amp; Κράτος Δικαίου, Παιδεία &amp; Επιστήμη, Απασχόληση &amp; Κοινωνικά ζητήματα.</p>
      <p>Η μόνη ελπίδα θετικής αντιμετώπισης που διαφαίνεται στο κείμενο των έξι σελίδων για την έναρξη ενταξιακών διαπραγματεύσεων με τα Σκόπια και τα Τίρανα είναι το σημείο όπου επισημαίνεται ότι «Αλβανία, Βοσνία, Κοσσυφοπέδιο, Βόρεια Μακεδονία, Σερβία και Μαυροβούνιο ανήκουν ιστορικά, πολιτιστικά και γεωγραφικά στην Ευρώπη».</p>
      <figure>
        <img src="https://www.in.gr/wp-content/uploads/2019/11/skopje-plostad-makedonija-600x338.jpg"/>
      </figure>
      <p>Αμέσως μετά, βέβαια, ο τόνος γίνεται πιο αυστηρός: «Οι βαθιές πολιτικές, οικονομικές και κοινωνικές τομές που απαιτούνται για μία μελλοντική είσοδο στην Ευρωπαϊκή Ένωση συνεχίζουν να είναι πολύ αργές και τα πλεονεκτήματα για τους πολίτες των υποψήφιων χωρών παραμένουν ανεπαρκή».</p>
      <p>
        <a href="https://www.in.gr/wp-content/uploads/2019/11/Enlargement-nonpaper.pdf">Δείτε εδώ το non-paper της Γαλλίας στα αγγλικά</a>
      </p>
      <h4>Αντιδράσεις στις Βρυξέλλες</h4>
      <p>Το γαλλικό non-paper έχει ήδη προκαλέσει αντιδράσεις στις Βρυξέλλες, οξύνοντας το ήδη αρνητικό κλίμα απέναντι στη Γαλλία.</p>
      <p>Διπλωματικές πηγές εξέφρασαν τη δυσαρέσκειά τους στο Politico, λέγοντας ότι οι γαλλικές προτάσεις δεν έχουν καμία σχέση τη μεταρρύθμιση της ενταξιακής διαδικασίας, αλλά αποσκοπούν στο ολοκληρωτικό τέλος της διεύρυνσης της ΕΕ.</p>
      <p>Προσθέτουν ότι το σχέδιο του Παρισιού προσπαθεί απλά να δικαιολογήσει το «όχι» της Γαλλίας και ότι οι σύμβουλοι του Μακρόν δεν καταλαβαίνουν πλήρως την υποστήριξη που ήδη λαμβάνουν οι υποψήφιες για ένταξη στην ΕΕ χώρες.</p>
      <p>«[Οι γαλλικές προτάσεις] είναι ένα ποτήρι με δηλητήριο για χώρες όπως η Βόρεια Μακεδονία, που έχουν κάνει πολλά για να ικανοποιήσουν τους αυστηρούς όρους της ΕΕ. Αν η Γαλλία συναινούσε και αυτή, θα μπορούσαμε να δούμε μεγαλύτερη πρόοδο, καθώς και την εφαρμογή μεταρρυθμίσεων» ανέφερε Ευρωπαίος διπλωμάτης.</p>
      <h4>Η αντίδραση της Γερμανίας – «Ο Μακρόν μπορεί και να αλλάξει γνώμη»</h4>
      <p>Σε ερώτηση της DW αναφορικά με το non paper του προέδρου Μακρόν, ο εκπρόσωπος του γερμανικού υπουργείου Εξωτερικών Γιάνις Πέλερ απαντά ότι «είμαστε ανοιχτοί σε προτάσεις για τη βελτίωση της διαδικασίας διεύρυνσης, αρκεί να μην καθυστερήσει ακόμα περισσότερο η έναρξη ενταξιακών διαπραγματεύσεων με την Αλβανία και την Βόρεια Μακεδονία.</p>
      <p>Την επίτευξη αυτού του στόχου υπογράμμισε για μια ακόμα φορά ο υπ. Εξωτερικών Χάικο Μάας κατά την επίσκεψή του, την περασμένη Τετάρτη, στα Σκόπια: «Η ΕΕ πρέπει να τηρήσει τις δεσμεύσεις της. Η συνέχιση μιας επιτυχημένης πολιτικής για τη διεύρυνση της ΕΕ και η μακροπρόθεσμα σταθερή ανάπτυξη στα δυτικά Βαλκάνια αποτελεί για εμάς στρατηγικό συμφέρον».</p>
      <figure>
        <img src="https://www.in.gr/wp-content/uploads/2019/11/merkel-2-600x404.jpg"/>
      </figure>
      <p>Όταν πριν από 15 χρόνια εντάσσονταν 10 νέα μέλη στην ΕΕ η Γαλλία είχε ταχθεί υπέρ της όσο το δυνατόν ταχύτερης ένταξης της Βουλγαρίας και τη Ρουμανίας στην ευρωπαϊκή οικογένεια, υπενθυμίζει ο Ερβάν Φουερέ από τη δεξαμενή σκέψης CEPS στις Βρυξέλλες.</p>
      <p>Κατά την άποψή του το «όχι» Μακρόν στις ενταξιακές διαπραγματεύσεις με Βόρεια Μακεδονία και Αλβανία σχετίζεται με τις αυτοδιοικητικές εκλογές στη Γαλλία την ερχόμενη άνοιξη.</p>
      <p>Σύμφωνα με τον γάλλο πολιτικό αναλυτή οι μεταρρυθμίσεις που προτείνει ο γάλλος πρόεδρος θα μπορούσαν να υιοθετηθούν από την ΕΕ μέχρι τον ερχόμενο Μάρτιο.</p>
      <p>Προσθέτει ωστόσο ότι ο γάλλος πρόεδρος ενδέχεται να αλλάξει γνώμη μετά τις δημοτικές εκλογές στη Γαλλία και να δώσει, τελικά, το πράσινο φως για ενταξιακές διαπραγματεύσεις με την Βόρεια Μακεδονία και την Αλβανία.</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/19/politics/to-paixnidia-tou-soultanou-erntogan-me-tous-treis-megalous-tis-eyropis/"/>
        <a href="https://www.tovima.gr/2019/11/18/world/rosia-ena-xrono-meta-epistrefei-ta-ploia-tou-kerts-stin-oukrania/"/>
        <a href="https://www.tovima.gr/2019/11/18/world/ti-perilamvanei-i-protasi-tis-gallias-gia-ti-dieyrynsi/"/>
        <a href="https://www.tovima.gr/2019/11/17/world/kitrina-gileka-pano-apo-120-syllipseis-sta-epeisodia-tou-savvatou/"/>
        <a href="https://www.tovima.gr/2019/11/16/world/flertarei-o-makron-me-tin-akra-deksia/"/>
        <a href="https://www.tovima.gr/2019/11/16/world/kitrina-gileka-etoma-gia-neo-gyro-kinitopoiiseon-to-savvatokyriako/"/>
        <a href="https://www.tovima.gr/2019/11/15/opinions/mipos-o-makron-exei-dikio/"/>
        <a href="https://www.tovima.gr/2019/11/13/world/tramp-yparxoun-polles-enallaktikes-kati-tha-vroume-gia-ta-maxitika-aeroskafi-neas-genias-f-35/"/>
        <a href="https://www.tovima.gr/2019/11/13/opinions/polytexneio-i-pio-megali-ora-gia-tin-kyvernisi-mitsotaki/"/>
        <a href="https://www.tovima.gr/2019/11/12/world/voreia-makedonia-eksigiseis-makron-gia-to-veto-peri-entaksis-stin-ee/"/>
        <a href="https://www.tovima.gr/2019/11/13/opinions/to-metanasteytiko-kai-i-politiki-tis-alitheias/"/>
        <a href="https://www.tovima.gr/2019/11/11/politics/i-apovasi-ton-kinezon-oi-16-megales-symfonies-gia-trapezes-limania-dei-tourismo/"/>
      </related>
    </article>
  </body>
</html>