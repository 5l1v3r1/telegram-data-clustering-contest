<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622365/%DA%AF%D8%B2%D8%A7%D8%B1%D8%B4-%D8%AE%D8%A8%D8%B1%DA%AF%D8%B2%D8%A7%D8%B1%DB%8C%E2%80%8C%D9%87%D8%A7-%D8%A7%D8%B2-%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T17:11:00+00:00"/>
    <meta property="og:title" content="گزارش خبرگزاری‌ها از آخرین وضعیت اعتراضات در کشور"/>
    <meta property="og:description" content="مرور آخرین خبرها از اعتراض به تغییر قیمت بنزین از شامگاه گذشته از بازگشت نسبی آرامش به شهرهایی حکایت دارد که در سه روز گذشته شاهد اعتراض و ناآرامی‌ها بودند."/>
  </head>
  <body>
    <article>
      <h1>گزارش خبرگزاری‌ها از آخرین وضعیت اعتراضات در کشور</h1>
      <address>
        <time datetime="2019-11-19T17:11:00+00:00">19 Nov 2019, 17:11</time>
      </address>
      <p>
        <i>مرور آخرین خبرها از اعتراض به تغییر قیمت بنزین از شامگاه گذشته از بازگشت نسبی آرامش به شهرهایی حکایت دارد که در سه روز گذشته شاهد اعتراض و ناآرامی‌ها بودند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری ایرنا نوشت: این گزارش مروری بر آخرین خبرها از اعتراض به تغییر قیمت بنزین از ساعت هشت شب ۲۷ آبان تا ساعت ۱۱ صبح امروز سه شنبه ۲۸ آبان است.</p>
      <p>تهران: در استان تهران تشکیل صفوف طولانی خودروها در جایگاه های سوخت به خاطر کاهش تعداد جایگاه های عرضه کننده سوخت گزارش شده است که به گفته مسئولان برخی جایگاهها نیز به دلیل مسایل امنیتی تعطیل شده اند. به گفته امین بابایی مدیرکل روابط عمومی استانداری تهران، با وجود برخی ناآرامی ها در شامگاه شنبه و یکشنبه در برخی نقاط، دیشب این استان ساعات آرامی را سپری کرد؛ با این همه، در مناطقی چون قدس، بهارستان و شهریار تخریب‌های انجام شده از سوی آشوبگران بر چهره این مناطق دیده می شود که پاکسازی منظری شهری در دستور کار است.</p>
      <p>ورامین و پاکدشت: با وجود برخی تحرکات در پاکدشت و ورامین، اما این اقدام با هوشیاری پلیس بی‌نتیجه ماند به طوری که شامگاه دوشنبه آرامش کامل در شهرستان‌های جنوب شرق تهران حاکم بود.</p>
      <p>شهرقدس: تصویری از قرآن‌های سوخته شده در ناآرامی‌های شهرستان شهرقدس در جنوب غرب تهران منتشر شده بود که بررسی ها نشان می دهد این موضوع مربوط به روز نخست درگیری‌های این شهرستان باز می گردد که معترضان در داخل مصلای این شهرستان آتشی به پا کردده بودند و به قرآن کریم نیز تعرض کردند که از روز گذشته آرامش به این منطقه بازگشته است؛ به گفته نماینده ولی فقیه در فارس «کسی که به دنبال تخریب و سوزاندن قرآن و تخریب و غارت مسجد است، به هیچ چیز و هیچ کس اعتقاد ندارد و باید با چنین افرادی به شدت برخورد شود».</p>
      <p>کرج و فردیس: تیم‌های انتظامی و امنیتی از غروب دوشنبه در مکان های مختلف کلانشهر کرج و شهرستان فردیس مستقر شدند و همین امر سبب شد تا شب آرامی را در این مناطق شاهد باشیم. البته در برخی مناطق شاهد تحرکات خیابانی اخلالگران گزارش شد که پلیس آنها را متفرق کرد.</p>
      <p>با توجه به اقدام آشوبگران در تخریب فروشگاهها و واحدهای صنفی مردم، برخی فروشگاهها اقدام به حفاظ‌ کشی کرده اند.</p>
      <p>کرمانشاه: نیروهای نظامی و انتظامی دیشب برای سومین شب متوالی حضور چشمگیر در سطح شهر کرمانشاه داشتند و در دو روز گذشته اوضاع شهر کرمانشاه و دیگر شهرهای استان آرام گزارش شده است.</p>
      <p>کردستان: دیشب هیچ تجمعی در مریوان و سنندج گزارش نشد و با همراهی مردم آرامش به این دو شهر بازگشته است.</p>
      <p>ماهشهر: از استان خوزستان خبر رسیده است که تجمعات در بندر ماهشهر دیشب ادامه داشت و آشوبگران بسیاری از درختان کنار خیابانها را شکسته و سطل‌های زباله را نیز آتش زدند تا از تردد خودروها جلوگیری کنند که این موضوع نیز بعد از ساعتی خاتمه یافت.</p>
      <p>آبادان: برخی از آشوبگران شامگاه دوشنبه در منطقه سلیج آبادان تجمع کرده بودند که این تعداد محدود نیز به سرعت متفرق شدند.</p>
      <p>یزد: روز گذشته (دوشنبه) اعلام شد تعدادی از اراذل و اوباش به دفتر آیت الله ناصری نماینده ولی فقیه در استان یزد حمله کرده اند با این حال پیگیری ها نشان می دهد این افراد تعدادی توزیع کننده مواد مخدر بودند که در این محل با فردی اختلاف داشته و رفتار مشکوک و تردد مکرر آنان با توجه به همزمانی با آشوب‌های اخیر، حساسیت نیروی های حفاظتی و امنیتی دفتر امام جمعه را برانگیخته بود و با هدف پیگیرد آنان وارد عمل شده بودند که این افراد نیز با سلاح سرد که به همراه داشتند با ماموران درگیر شدند.</p>
      <p>شیراز: مسدود شدن برخی مسیرها در شهر شیراز طی روزهای گذشته سبب اختلال در روند فعالیت ناوگان اتوبوسرانی این کلانشهر شده بود که با رفع این مشکل، روند خدمات‌رسانی اتوبوسرانی شیراز روز سه شنبه به روال عادی بازگشت. همچنین قطار شهری شیراز نیز از امروز فعالیت خود را از سر گرفته است.</p>
      <p>اصفهان: قطار شهری اصفهان که به‌دلیل اقدامات آشوبگران و مشکلات پیش آمده برای تعدادی از ایستگاه‌ها در ۲ روز پیش متوقف شده بود، امروز بخشی از آن راه انازی شد و بنا بر اعلام شهرداری اصفهان، فعالیت قطار شهری اصفهان امروز از ایستگاه صفه تا میدان امام حسین (ع) و بالعکس از ساعت هفت صبح آغاز شده است.</p>
      <p>طرح اصلاح قیمت بنزین بر اساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته است تا درآمد حاصل از آن بنا به گفته علی ربیعی سخنگوی دولت به صورت یارانه به ۷۵ درصد اقشار جامعه از جمله کارگران، بازنشستگان، معلمان، نیروهای تامین اجتماعی، عشایر و افراد وابسته به صندوق‌ها و حقوق‌بگیران ثابت تعلق گیرد.</p>
      <p>حجت الاسلام حسن روحانی رییس جمهوری دستور پرداخت یارانه‌های حاصل از اجرای این طرح را از شامگاه ۲۷ آبان صادر کرده است.</p>
      <p>
        <b>روایت خبرگزاری فارس از وضعیت اعتراضات</b>
      </p>
      <p>خبرگزاری فارس نیز نوشت: در 24 ساعت گذشته شرایطی آرام در استان‌هایی که کم و بیش درگیر خشونت بوده‌اند، حاکم شده است. در این میان، چند استان که این روزها بیش از سایرین در معرض اقدامات تخریبی بوده‌اند، رو به آرامش رفته‌اند و هرچند در برخی مناطق عده‌ای مترصد اقدامات جدید بودند، ولی موفق نشدند.</p>
      <p>
        <b>اصفهان</b>
      </p>
      <p>در استان اصفهان طی 24 ساعت گذشته اتفاق خاصی رخ نداده و در شب گذشته تنها چند مورد حرکت تخریبی توسط اشرار در حومه شهر صورت گرفت که طی آن چند دستگاه خودروی مردم به آتش کشیده شد. اما در مجموع با توجه به روشن شدن ماهیت و حجم خسارت اشرار، از عصر شنبه مردم اصفهان صف خود را از اخلالگران امنیت جدا کردند و با حضور نیروهای امنیتی، استان اصفهان دوشنبه هم روز و شب آرامی را پشت سر گذاشت.</p>
      <p>
        <b>خوزستان</b>
      </p>
      <p>در استان خوزستان هم که طی روزهای شنبه و یکشنبه چند شهر آن از جمله اهواز، آبادان، ماهشهر و شهرک‌های اطراف اهواز درگیر خشونت و آشوب عده‌ای از اغتشاشگران بوده‌اند، اما طی شب و روز گذشته اوضاع آرام بوده و درگیری‌ها به مناطقی از ماهشهر محدود شد. در ماهشهر تجمع گروهی اندک گزارش شده و در کوت عبدلله هم عده‌ای با بستن جاده تا حوالی شب سعی در ناآرام کردن فضا داشتند که موفق نشدند.</p>
      <p>
        <b>فارس</b>
      </p>
      <p>در استان فارس و شهر شیراز هم همچنان جسته ‌گریخته حرکت‌های محدود و تخریبی از بعضی نقاط شهر گزارش می‌شده، اما در مجموع شیراز از صبح دوشنبه تاکنون فضایی آرام داشته و اتفاق خاصی مشاهده نشده است.</p>
      <p>
        <b>تهران</b>
      </p>
      <p>در شهرستان‌های غرب استان تهران هم تجمعات پراکنده‌ای در مناطقی مانند اداره مخابرات ملارد به چشم خورد، اما شب آرامی با حضور نیرو‌های انتظامی حاکم بود. در شهرقدس هم که سه شب شلوغ را سپری کرد، هیچ تجمع یا اغتشاشی دیده نشد؛ در اسلامشهر نیز شب کاملا آرامی سپری شد. همچنین در بهارستان چند مورد اغتشاش‌های کم جمعیت در محدوده جاده ساوه مشاهده شد، اما این شهرستان در مجموع در امنیت کامل به سر می‌برد.</p>
    </article>
  </body>
</html>