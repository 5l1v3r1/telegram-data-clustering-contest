<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-kashmir-four-jaish-e-mohammed-terrorist-arrest-linked-with-pulwama-blast-2858577.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T17:48:21+00:00"/>
    <meta property="og:title" content="कश्मीर में जैश-ए-मोहम्मद के 4 आतंकी गिरफ्तार, पुलवामा विस्फोट की घटना में थे शामिल"/>
    <meta property="og:description" content="दक्षिण कश्मीर के पुलवामा जिले में विस्फोट की एक घटना में संलिप्त आतंकवादी समूह जैश-ए-मोहम्मद (जेईएम) के चार सहयोगियों को गिरफ्तार किया गया है। पुलिस ने मंगलवार (19 नवंबर) को यह जानकारी दी। पुलवामा..."/>
  </head>
  <body>
    <article>
      <h1>कश्मीर में जैश-ए-मोहम्मद के 4 आतंकी गिरफ्तार, पुलवामा विस्फोट की घटना में थे शामिल</h1>
      <address><time datetime="2019-11-19T17:48:21+00:00">19 Nov 2019, 17:48</time> by <a rel="author">लाइव हिन्दुस्तान टीम,श्रीनगर</a></address>
      <p>दक्षिण कश्मीर के पुलवामा जिले में विस्फोट की एक घटना में संलिप्त आतंकवादी समूह जैश-ए-मोहम्मद (जेईएम) के चार सहयोगियों को गिरफ्तार किया गया है। पुलिस ने मंगलवार (19 नवंबर) को यह जानकारी दी।</p>
      <p>पुलवामा विस्फोट की जांच के दौरान, पुलिस ने एक व्यक्ति शारिक अहमद की संलिप्तता पाई, जो लगातार विदेश स्थित आतंकवादी से बात कर रहा था और क्षेत्र में आतंकी हमले की योजना बना रहा था।</p>
      <p>अहमद ने अपने तीन आतंकवादी सहयोगियों की मदद से हमले की साजिश रची और पुलवामा के अरहाल क्षेत्र में आतंकी हमले को अंजाम दिया। तीनों आतंकवादियों की पहचान आकिब अहमद, आदिल अहमद और ओवैस अहमद के रूप में हुई।</p>
      <p>मामले में जांच से खुलासा हुआ कि चारों आतंकवादियों का संबंध जेईएम से है और क्षेत्र में हमले की साजिश रचने और इसे अंजाम तक पहुंचाने में सक्रिय भूमिका निभाई। आतंकवादियों के पास से आपत्तिजनक सामग्री बरामद की गई है।</p>
    </article>
  </body>
</html>