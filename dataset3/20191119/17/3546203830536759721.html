<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_653608280_GERB_i_OP_izdigat_Sotir_Tsatsarov_za_shef_na_antikoruptsionnata_komisiya"/>
    <meta property="og:site_name" content="webcafé"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="ГЕРБ и ОП издигат Сотир Цацаров за шеф на антикорупционната комисия"/>
    <meta property="og:description" content="Парламентарните групи на ГЕРБ и на &quot;Обединени Партиоти&quot; ще излъчат Сотир Цацаров за шеф на антикорупционната комисия. Това стана ясно на брифинг в Народното събрание, съобщава news.bg."/>
  </head>
  <body>
    <article>
      <h1>ГЕРБ и ОП издигат Сотир Цацаров за шеф на антикорупционната комисия</h1>
      <address><time datetime="2019-11-19T17:52:00+00:00">19 Nov 2019, 17:52</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/11/22/cacarov2211/1170x658.jpg"/>
        <figcaption>Кандидатурата му е била внесена днес<cite>Снимка: © Стопкадър: bTV</cite></figcaption>
      </figure>
      <p>Парламентарните групи на ГЕРБ и на "Обединени Партиоти" ще излъчат Сотир Цацаров за шеф на антикорупционната комисия. Това стана ясно на брифинг в Народното събрание, съобщава news.bg.</p>
      <p>"Нашето предложение е г-н Сотир Цацаров", обяви председателят на парламентарната група на ГЕРБ Даниела Дариткова. Бившият зам.-министър на вътрешните работи и депутат от ГЕРБ Красимир Ципов на свой ред обясни, че кандидатурата на Цацаров е внесена днес.</p>
      <p>Техният колега от ОП Емил Димитров коментира, че "Цацаров е това, които всички останали не са".</p>
      <p>Депутатът от ОП е бил първият, който го е поканил за поста и е водил първоначалните разговори, защото се наложило да го убеждава. Мотивът му да се спре на главния прокурор бил, че се търсел човек, който да е "синя каска" и да е партийно необвързан и независим. По думите му, депутатите, с които се обсъждала номинацията, били единодушни - "или Цацаров, или да не се занимаваме".</p>
      <p>"Самият Цацаров не желаеше да се занимава, искаше да остане в системата, да остане със семейството си. Намерихме аргументи, с които да го убедим", коментира още Димитров.</p>
      <p>Според Дариткова за управляващата коалиция е от особена важност борбата с корупцията да е успешна и затова изборът на шеф на КПКОНПИ засягал интересите на българските граждани и на цялата държава.</p>
      <p>"Няма по-подходяща кандидатура за председател на Антикорупционната комисия от тази на Сотир Цацаров", коментира и депутатът от "Атака" Явор Нотев. "Господин Цацаров има своята нагласа и професионална готовност да поеме тежестта на тази длъжност, отчете той. Освен това Цацаров оставял прокуратурата неопетнена и подредена", допълни още той</p>
      <p>В подкрепа на номинацията на Цацаров се изказа и бившият вътрешен министър Валентин Радев, според когото настоящият главен прокурор е държавник и правилният човек за тази позиция.</p>
    </article>
  </body>
</html>