<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/va-construi-sau-nu-volkswagen-noua-sa-fabrica-in-turcia_3059604.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T17:52:15+00:00"/>
    <meta property="og:title" content="Va construi sau nu Volkswagen noua sa fabrică în Turcia"/>
    <meta property="og:description" content="Volkswagen AG va decide până la finalul anului dacă va construi noua sa fabrică în Turcia, a anunţat producătorul auto german după reuniunea Consiliului de supervizare, transmite Novinite.VW a amânat decizia finală privind construirea unei fabrici în Turc"/>
  </head>
  <body>
    <article>
      <h1>Va construi sau nu Volkswagen noua sa fabrică în Turcia</h1>
      <address><time datetime="2019-11-19T17:52:15+00:00">19 Nov 2019, 17:52</time> by <a rel="author">PUBLIKA.MD</a></address>
      <p><b>Volkswagen AG va decide până la finalul anului dacă va construi noua sa fabrică în Turcia, a anunţat producătorul auto german după reuniunea Consiliului de supervizare, transmite Novinite.</b><br/><br/>VW a amânat decizia finală privind construirea unei fabrici în Turcia, a anunţat luna trecută un purtător de cuvânt al grupului auto german, pe fondul criticilor internaţionale la adresa operaţiunilor militare derulate de Ankara în Siria şi al temerilor legate de efectele potenţiale asupra imaginii VW.<br/><br/>Volkswagen analizase mai multe posibile locaţii pentru noua sa fabrică din Europa de Est, inclusiv România, Serbia şi Bulgaria, dar până la urmă grupul german a optat pentru Turcia. În Manisa, la 40 km de oraşul Izmir, ar fi urmat să se construiască o uzină cu o capacitate anuală de producţie de 300.000 de vehicule, scrie <a href="https://www.agerpres.ro/economic-extern/2019/11/19/volkswagen-va-decide-pana-la-finalul-anului-daca-va-construi-noua-sa-fabrica-in-turcia--405694">agerpres.ro</a>.<br/><br/>Luna aceasta, puternicele sindicate de la grupul german Volkswagen AG s-au angajat să blocheze planul producătorului auto de a construi în Turcia o fabrică de 1,3 miliarde de euro (1,4 miliarde de dolari), pe fondul operaţiunile militare derulate de Ankara în Siria.<br/><br/>"Vreau să spun foarte clar: reprezentanţii sindicatelor resping aprobarea atât timp cât Turcia încearcă să-şi realizeze obiectivele sale politice folosind războiul şi forţa", a afirmat Bernd Osterloh, şeful sindicatului global al VW şi membru în Consiliul de Supervizare al producătorului auto.<br/><br/>Conform declaraţiilor lui Osterloh, reglementările VW prevăd ca la fabricile companiei să existe "un mediu de stabilitate şi siguranţă".<br/><br/>Reprezentanţii sindicatelor au jumătate din locuri în Consiliul de Supervizare al producătorului auto şi drept de veto.<br/><br/>Cel mai mare producător auto din lume nu reuşeşte să-şi depăşească rivalii din Asia din cauza costurilor ridicate cu forţa de muncă la fabricile sale din Europa Occidentală, ceea ce a determinat o schimbare de direcţie, spre Europa de Est.<br/><br/>Volkswagen are uzine în regiune, care produc pentru diferitele sale branduri, în Polonia, Slovacia, Cehia, Ungaria şi Bosnia-Herţegovina.<br/><br/>Portofoliul grupului Volkswagen este format din 12 mărci, printre care automobilele VW, Audi, Porsche, Skoda, Lamborghini, Seat, Bentley şi Bugatti, dar şi camioanele MAN şi Scania.</p>
    </article>
  </body>
</html>