<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/poklocili-sie-o-dziewczyne-jeden-z-mezczyzn-trafil-do-szpitala-z-rana-zadana-nozem/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T17:46:00+00:00"/>
    <meta property="og:title" content="Pokłócili się o dziewczynę. Jeden z mężczyzn trafił do szpitala z raną zadaną nożem"/>
    <meta property="og:description" content="Policjanci zatrzymali 22-letniego mieszkańca powiatu janowskiego. Mężczyzna podejrzewany jest o ugodzenie nożem 19-latka podczas bójki."/>
  </head>
  <body>
    <article>
      <h1>Pokłócili się o dziewczynę. Jeden z mężczyzn trafił do szpitala z raną zadaną nożem</h1>
      <address>
        <time datetime="2019-11-19T17:46:00+00:00">19 Nov 2019, 17:46</time>
      </address>
      <p>
        <b>Policjanci zatrzymali 22-letniego mieszkańca powiatu janowskiego. Mężczyzna podejrzewany jest o ugodzenie nożem 19-latka podczas bójki.</b>
      </p>
      <p>Kraśniccy policjanci zatrzymali 22-latka, który podejrzewany jest o niebezpieczne ugodzenie nożem 19-latka. Mundurowi ustalili, że podczas towarzyskiego spotkania na terenie gminy Szastarka doszło do kłótni i bójki pomiędzy mężczyznami.</p>
      <p>Młodszy z nich z rozbitą głową został przewieziony do szpitala w Janowie Lubelskim przez swoich kolegów. Tam okazało się, że 19-latek oprócz ran na głowie ma także ranę kłutą od noża. Szpital natychmiast powiadomił o tym zdarzeniu policję.</p>
      <p>Funkcjonariusze zatrzymali wszystkie osoby biorące udział w imprezie. Po przesłuchaniach okazało się, że do bójki doszło pomiędzy dwoma mężczyznami. Powodem ich zachowania miała być przebywająca na spotkaniu kobieta.</p>
      <p>22-letni mieszkaniec powiatu janowskiego został zatrzymany i dziś doprowadzony do prokuratury celem zastosowania środka zapobiegawczego. Za spowodowanie obrażeń skutkujących naruszeniem narządu ciała i rozstrojem zdrowia powyżej dni 7 grozi mu kara do 5 lat pozbawienia wolności.</p>
      <p>(fot. Policja Kraśnik)</p>
    </article>
  </body>
</html>