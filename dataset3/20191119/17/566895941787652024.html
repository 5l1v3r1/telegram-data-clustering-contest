<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578372/na-ternopilsini-dekilka-tonn-nasinna-ripaku-pohovali-storoza-zivcem-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-19T17:30:00+00:00"/>
    <meta property="og:title" content="На Тернопільщині декілька тонн насіння ріпаку поховали сторожа живцем (ФОТО)"/>
    <meta property="og:description" content="На Тернопільщині декілька тонн насіння ріпаку поховали сторожа живцем"/>
  </head>
  <body>
    <article>
      <h1>На Тернопільщині декілька тонн насіння ріпаку поховали сторожа живцем (ФОТО)</h1>
      <address><time datetime="2019-11-19T17:30:00+00:00">19 Nov 2019, 17:30</time> by <a rel="author">Тетяна Питак</a></address>
      <p>
        <i>Фатальний збіг обставин вартував життя 47-річному чоловіку. Декілька тонн насіння ріпаку смертельним дощем упало на КПП, де знаходився сторож</i>
      </p>
      <p>Того дня, а саме 10 листопада 2017 р., рушаючи в дорогу, водій автомобіля DAF із напівпричіпом, завантаженим насінням ріпаку, не перевірив технічного стану транспортного засобу, насамперед гальм. Заспокоїв себе, що за день перед цим усе ретельно оглянув.  </p>
      <p>Тим часом, біду не треба кликати двічі, трагедія стається у найбільш неочікуваний момент. Як у даному випадку.</p>
      <p>Так от, в обідню пору автопоїзд зі швидкістю 40 км/год їхав центральною вулицею м. Підгайці в напрямку Теребовлі. Оскільки вулиця мала заокруглення ще й спускалася донизу, біля місцевої лікарні водій натиснув на гальма і раптом із жахом відчув, що вони не спрацювали, машина не слухається, а, набираючи швидкість, несеться вниз!</p>
      <p>«Проїхавши крутий поворот (майже 90 градусів) нижче Підгаєцького відділення поліції, автомобіль згори набрав швидкість і перекинувся на правий бік. Більше я  нічого не пам`ятаю», – зізнався у суді обвинувачений.</p>
      <p>Зі слів переляканих очевидців, автопричіп, як іграшку, винесло на тротуар, де він, немов сірники, зніс металеву огорожу й електроопору та з розмаху в’їхав у контрольно-пропускний пункт місцевого маслозаводу й перекинувся! Декілька тонн насіння ріпаку смертельним дощем упало на КПП, де знаходився сторож. 47-річний чоловік загинув, певно, навіть не зрозумівши, що трапилось.</p>
      <p>Під час розгляду справи Підгаєцьким районним судом водій визнав, що трагедія сталася через порушення ним Правил безпеки дорожнього руху (ч.2 ст. 286 КК України). Оскільки на час судового засідання він уже повністю виплатив родині загиблого матеріальну компенсацію, тож просив не позбавляти його волі та водійських прав. Мовляв, він – водій і таким чином заробляє собі на життя.</p>
      <p>Як не дивно, але потерпілі підтримали прохання людини, через яку загинув їхній батько й чоловік. Тож вироком суду водія було засуджено до 4-х років позбавлення волі без позбавлення права керувати транспортними засобами. Та звільнено від відбуття покарання і встановлено 2-річний іспитовий строк із покладеними на нього обов’язками періодично з`являтися для реєстрації в органах пробації та повідомляти про зміну місця проживання, роботи або навчання.</p>
      <p>Також горе-водієві доведеться сплатити понад 3 тис. грн. процесуальних витрат за проведені судові експертизи. За легковажність треба платити, хоча б у повному розумінні – грішми.  </p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/460/38_5dd4177855962.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/460/46_5dd41778c05e7.jpg"/>
        </figure>
      </slideshow>
      <p>Джерело: Тижневик "<a href="http://www.gazeta1.com/statti/u-pidgajtsyah-vodij-avtopoyizda-poterpilogo-pohovav-zhyvtsem/">Номер один</a>", автор Олекса Чиж</p>
    </article>
  </body>
</html>