<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/katochyronetai-syntagmatika-to-elachisto-eggyimeno-eisodima-diplasiazetai-o-arithmos-ton-epofeloymenon-oi-stochoi-poy-thetei-to-megaro-maximoy/"/>
    <meta property="og:site_name" content="europost.gr"/>
    <meta property="article:published_time" content="2019-11-19T17:01:39+00:00"/>
    <meta property="og:title" content="Κατοχυρώνεται συνταγματικά το ελάχιστο εγγυημένο εισόδημα! Διπλασιάζεται ο αριθμός των επωφελούμενων – Οι στόχοι που θέτει το Μέγαρο Μαξίμου"/>
    <meta property="og:description" content="Διπλασσιάζεται ο αριθμός των ανθρώπων που θα επωφεληθούν από το ελάχιστο εγγυημένο εισόδημα, το οποίο κατοχυρώνεται πλέον συνταγματικά. Στα επόμενα χρόνια ο προϋπολογισμός για το ελάχιστο εγγυημένο εισόδημα θα αυξηθεί στο 1 δισ. ευρώ ετησίως,"/>
  </head>
  <body>
    <article>
      <h1>Κατοχυρώνεται συνταγματικά το ελάχιστο εγγυημένο εισόδημα! Διπλασιάζεται ο αριθμός των επωφελούμενων – Οι στόχοι που θέτει το Μέγαρο Μαξίμου</h1>
      <address>
        <time datetime="2019-11-19T17:01:39+00:00">19 Nov 2019, 17:01</time>
      </address>
      <p>Διπλασσιάζεται ο αριθμός των ανθρώπων που θα επωφεληθούν από το ελάχιστο εγγυημένο εισόδημα, το οποίο κατοχυρώνεται πλέον συνταγματικά.</p>
      <p>Στα επόμενα χρόνια ο προϋπολογισμός για το ελάχιστο εγγυημένο εισόδημα θα αυξηθεί στο 1 δισ. ευρώ ετησίως, αντί των 760 εκατ. ευρώ που προέβλεπε ο προϋπολογισμός του 2019 και 670 εκατ. ευρώ, σύμφωνα με την τελευταία εκτίμηση για φέτος. Την ίδια στιγμή, θα καλύπτει 800.000 οικονομικά αδύναμους.</p>
      <p>Στόχος είναι το 0,5% του ΑΕΠ να διατίθεται για το ελάχιστο εγγυημένο εισόδημα, αναφέρει χαρακτηριστικά το Μέγαρο Μαξίμου.</p>
      <p>Όπως επισημαίνεται σε σχετικό ενημερωτικό σημείωμα, η κυβέρνηση θα κατοχυρώσει συνταγματικά το ελάχιστο εγγυημένο εισόδημα, το οποίο πολέμησε ο ΣΥΡΙΖΑ πριν υποχρεωθεί να το υιοθετήσει.</p>
      <p>«Έπειτα από χρόνια υποκρισίας και παλινωδιών από την πλευρά του ΣΥΡΙΖΑ, το ελληνικό κράτος με πρωτοβουλία του Κυριάκου Μητσοτάκη θα μεριμνά βάσει Συντάγματος για τη διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος», αναφέρεται χαρακτηριστικά.</p>
      <p>Σήμερα το ελάχιστο εγγυημένο εισόδημα αφορά σε 240.000 νοικοκυριά και καλύπτει συνολικά 450.000 άτομα. Από αυτούς τα 156.000 είναι άνεργοι. Ειδικότερα, καλύπτονται 20.000 μονογονεϊκές οικογένειες και πάνω από 56.000 νοικοκυριά με παιδιά. Από το σύνολο των οικογενειών, οι 236.000 έχουν εισόδημα κάτω από 5.000 ευρώ, ενώ τα 130.000 έχουν μηδενικό εισόδημα.</p>
      <p>Ο μέσος όρος παροχής ανά νοικοκυριό είναι 213 ευρώ μηνιαίως.</p>
      <p>Οι σημερινές παροχές:<br/>– 200 ευρώ το μήνα για μονοπρόσωπο νοικοκυριό<br/>– 100 ευρώ για κάθε επιπλέον ενήλικο μέλος<br/>– Ετήσιο εγγυημένο ποσό για κάθε ενήλικα : 2.400 ευρώ<br/>– Ετήσιο εγγυημένο ποσό για κάθε μονογονεϊκή με ανήλικο τέκνο: 3.600 ευρώ<br/>– Ετήσιο εγγυημένο ποσό για κάθε ζευγάρι με δύο ανήλικα τέκνα: 4.800 ευρώ<br/>– Ετήσιο εγγυημένο ποσό για έναν ενήλικο με ένα επιπλέον ενήλικο μέλος: 3.600 ευρώ<br/>– Ετήσιο εγγυημένο ποσό για κάθε ζευγάρι με ενήλικο μέλος: 4.800 ευρώ</p>
      <p>«Η κυβέρνηση ΣΥΡΙΖΑ – ΑΝΕΛ, όταν ανέλαβε την εξουσία, πάγωσε την εφαρμογή του μέτρου. Στη συνέχεια, ο ΣΥΡΙΖΑ εξαναγκάστηκε να υιοθετήσει το μέτρο λόγω πιέσεων της τρόικας καθώς ήταν η εποχή που η κυβέρνηση εφήρμοζε το νέο κύμα της υπερφορολόγησης και της περικοπής του ΕΚΑΣ που έπληττε τη μεσαία τάξη και τους πλέον αδύναμους εισοδηματικά πολίτες με άμεσους και έμμεσους φόρους. Όπως συνέβη και σε άλλες περιπτώσεις, ο ΣΥΡΙΖΑ απλώς άλλαξε το όνομα του μέτρου, το βάφτισε Κοινωνικό Εισόδημα Αλληλεγγύης (ΚΕΑ) και κατόπιν πανηγύριζε για την εφαρμογή του παρουσιάζοντάς το ως δικό του». επισημαίνει το Μαξίμου.</p>
      <p>«Το ελάχιστο εγγυημένο εισόδημα θεσμοθετήθηκε από την προηγούμενη κυβέρνηση της ΝΔ»</p>
      <p>«Ο Κυριάκος Μητσοτάκης καθ’ όλο το διάστημα που προηγήθηκε των εθνικών εκλογών τόνιζε ότι δεν θα περικοπεί κανένα επίδομα και υπενθύμιζε ότι το Ελάχιστο Εγγυημένο Εισόδημα που θεσμοθετήθηκε από τη ΝΔ, θα ενισχυθεί. Σημειώνεται ότι στην Ελλάδα για πρώτη φορά, καθιερώθηκε το 2014, από την προηγούμενη κυβέρνηση της ΝΔ, ενώ η αύξηση του σχετικού κονδυλίου στο 1 δισ ευρώ, ώστε να συμπεριλάβει 800.000 συμπολίτες μας, αποτέλεσε κεντρική δέσμευση του προεκλογικού προγράμματος της ΝΔ, που είχε παρουσιαστεί τόσο στο 12ο Συνέδριο του κόμματος, όσο και από τον κ. Μητσοτάκη στις δημόσιες εμφανίσεις του», επισημαίνεται.</p>
      <p>«Η δέσμευση του Πρωθυπουργού υλοποιείται σήμερα με ένα ιστορικό βήμα, την πρόταση της κοινοβουλευτικής πλειοψηφίας για συνταγματική κατοχύρωση του ελάχιστου εγγυημένου εισοδήματος. Η πρόταση αυτή αποτελεί μια εμβληματικού χαρακτήρα παρέμβαση στην κοινωνική προστασία και τη θέσπιση των κοινωνικών δικαιωμάτων, με στόχο την ενδυνάμωση και την υποστήριξη των οικονομικά αδυνάμων συμπολιτών μας που επλήγησαν από την οικονομική κρίση», τονίζεται.</p>
      <p>«Συγκεκριμένα, στο άρθρο 21, παράγραφος 1 του Συντάγματος, το οποίο αναφέρεται στα κοινωνικά δικαιώματα, η ΝΔ προτείνει την προσθήκη ”Το κράτος μεριμνά για την διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος”, προστίθεται.</p>
    </article>
  </body>
</html>