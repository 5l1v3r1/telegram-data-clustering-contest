<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/live-comment-cum-arata-dezbaterea-paralela-dancila-iohannis-candidatul-psd-fura-startul-si-se-pozitioneaza-in-oglinda-cu-seful-statului.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T17:30:04+00:00"/>
    <meta property="og:title" content="LIVE COMMENT Cum s-a văzut dezbaterea paralelă Dăncilă – Iohannis / Momentele cheie ale celor doi candidați și interpretarea lor"/>
    <meta property="og:description" content="Candidatul PSD, Viorica Dăncilă a mutat în cele din urmă. Nu s-a dus peste dezbaterea contracandidatulului, dar încearcă să fure startul organizând, în"/>
  </head>
  <body>
    <article>
      <h1> LIVE COMMENT Cum s-a văzut dezbaterea paralelă Dăncilă – Iohannis / Momentele cheie ale celor doi candidați și interpretarea lor </h1>
      <address><time datetime="2019-11-19T17:30:04+00:00">19 Nov 2019, 17:30</time> by <a rel="author">Dan Tăpălagă</a></address>
      <p>Candidatul PSD, Viorica Dăncilă a mutat în cele din urmă. Nu s-a dus peste dezbaterea contracandidatulului, dar încearcă să fure startul organizând, în paralel, cu o oră mai devreme, un dialog cu presa. Pozează în candidatul neînfricat, care nu se teme să dea ochii cu presa. Dăncilă a transmis invitațiile în redacții, în timp ce Iohannis a invitat nominal anumiți jurnaliști.</p>
      <p>G4Media.ro va comenta LIVE prestația și răspunsurile date de cei doi candidați în timpul ”dezbaterii paralele”. Dăncilă începe la ora 18.00 la Palatul Parlamentului, Iohannis la 19.00 la Biblioteca Centrală Universitară.</p>
      <ul>
        <li>Dăncilă speculează eroarea președitelui de a selecta anumiți jurnaliști și încearcă să puncteze din faptul că are curajul dialogului cu toată presa. În realitate, și candidatul PSD evită presa incomodă. N-ați văzut-l la nici un interviu cu jurnaliști critici cu PSD, majoritatea ieșirilor sunt la televiziuinile de casă.</li>
        <li>Candidatul PSD atacă tema politicii externe, adică tocmai subiectul în care în calitate de premier a stricat cel mai mult. Prezintă un raport cantitativ, care nu spune nimic. Ce era de spus pe tema politicii externe a prezentat deja Cristian Pantazi în textul <a href="https://www.g4media.ro/fabulosul-tupeu-al-lui-dancila-cum-sa-dai-lectii-de-politica-externa-dupa-ce-ai-dinamitat-statutul-romaniei-in-lume.html"><b>Fabulosul tupeu al lui Dăncilă: cum să dai lecții de politică externă după ce ai dinamitat statutul României în lume</b></a></li>
        <li>Atac la Iohannis pe tema președinției României la șefia Uniunii Europene. Este poate singurul succes real, care nu aparține însă exclusiv guvernului, ci unei armate de funcționari inclusiv din cadrul Administrației Prezidențiale.</li>
        <li>Al doilea atac vizează economia: Dăncilă îl acuză pe Iohannis s-a opus creșterii salariilor și pensiilor, tema favorită de campanie a PSD. <b>Aici se vede cel mai bine cât de greșită este strategia evitării dezbaterii.</b> Candidatul PSD are ocazia nesperată de a-și face un bilanț triumfalist al guvernării, pe capitole (externe, economie, educație, sănătate, agricultură) fără a putea fi contrazisă, pusă în discuție, contrazisă cu alt set de fapte, cifre și date care să-i taie elanul triumfalist.</li>
        <li>Maxim tupeu! Dăncilă se laudă, culmea, <b> cu îmbunătățirea condțiilor de vot pentru românii din diaspora!</b> Candidatul PSD a condus Guvernul care a ridicat cel mai mare val de ură din cauza modului dezastruos în care a organizat alegerile la europarlamentare are curajul să treacă la capitolul realizări inclusiv îmbunătățirea sistmeului de vot! Ca să nu mai vorbim despre 10 august, mitingul diasporei reprimat în forță de Guvernul Dăncilă! Iarăși, cât de frustrant că nimeni n-o poate pune la punct, că Dăncilă bate câmpii nestingerită, fără frâne, fără limite.</li>
        <li>Noi culmi are tupeului. Tocmai Viorica Dăncilă, șefă peste un partid de corupți care s-au ascuns în spatele imunității parlamentare pentru a evita anchetele procurorilor, are obrăznicia să-l întrebe pe șeful statului <b>de ce nu renunță la imunitatea de președinte</b>? Nu cumva îi este frică de anchete din cauza problemelor cu casele? Tehnic vorbind, șeful statului nu poate renunța la imunitate, pur și simplu Constituția nu-i permite. <b>Băsescu a dorit să o facă, dar i s-a explicat că nu se poate.</b></li>
        <li>Uuuups. Cel mai dur atac de până acum: i-a reproșat lui Klaus Iohannis protocolul încheiat de liberali cu Adrian Năstase și că a dorit să fie în 2009 inclusiv premierul PSD, acuzându-l de oportunism politic. De ce și-ar mai dori, adică, desființarea PSD? Dar și aici se strecoară un mic neadevăr. Klaus Iohannis nu avea nici o legătură cu PNL în urmă cu 15 ani, nu era liberal pe atunci.</li>
        <li>Desigur, Dăncilă nu încheie înainte de a-i aminti lui Iohannis că fuge de dezbatere și pozează din nou în candidatul curajos, gata să se confrunte la orice oră cu el. Șeful statului a făcut-o, prin atitudinea sa, mai curajoasă decât este în realitate.</li>
      </ul>
      <p>
        <b>Începe sesiunea de întrebări, organizatorii anunță că nu există limită de timp</b>
      </p>
      <ul>
        <li><b>Dăncilă în corzi.</b> Întrebată de ce nu a taxat modificările la legile justiției în parlament, criticate în rapoartele MCV, candidatul PSD a pasează problema la Parlament. Scapă destul de ieftin, deși jurnalistul Cristian Andrei de la Europa Libera i-a amintit de două ori că ea era președintele executiv al PSD.</li>
        <li><i>Ce sancțiuni se aplică Federației Ruse, de ce ați votat împotriva sancțiunilor? </i>Dăncilă o scaldă, nu ea, nu partidul, grupul politic din care face parte. Moment dificil, dar amețește cumva răspunsul lăsând impresia că e stăpână pe ea. Hai că vine și prima gafă de exprimare: <i>Multe argumente au fost cele din punct de vedere agricol </i>(cu referire la motivele menținerii embargoului impus Rusiei).</li>
        <li><i>Considerați că personajul Liviu Nicolae Dragnea a fost un om bun sau rău pentru România?</i> Răspunde tot cu o întrebare adresată jurnalistului Dan Bucura: care considerați că a fost mai nociv, Băsescu sau Iohannis? Dăncilă spune că-și asumă liderii cu bune și cu rele, un mod de a evita un răspus direct care ar putea fi ulterior exploatate.</li>
        <li><i>Chestiunea mutării ambasadei de la Tel Aviv la Ierusalim.</i> Se fofilează cu argumentul că din moment ce SUA a mutat ambasda, care e partenerul nostru strategic, de ce n-ar fi mutat și România. Problema e că România a sabotat solidaritatea UE, fiind singurul stat european care a urmat politica Statelor Unite pe tema mutării ambasadei. Dăncilă spune că-și menține abordarea, nici acum n-a înțeles cât rău a făcut României acest gest diplomatic aiuritor, care în final ne-a ridicat în cap și cîteva state arabe.</li>
        <li>Nu eu l-am angajat pe fiul meu la Curtea de Conturi, a fost angajat înainte de a fi eu premier. Ce nu zice Dăncilă e că fiul ”a fost angajat” tot de un pesedist, la biroul lui Ilie Sârbu. Dăncilă joacă acum cartea victimizării și zice că-i va trata ”pe toți tinerii ca pe propriii copii”. Mama națiunii 🙂 Dăncilă subliniază că fiul ei ”s-a ridicat pe propriile picioare”. Repet, așa o fi, dar tot pe brațele unui pesedist: Ilie Sârbu.</li>
        <li>Mai susțineți OUG 13, așa cum ați susținut-o într-un mail trimis la Bruxelles? Senin, Dăncilă afirmă că nu mai este oportună și că oricum nu se pot da ordonanțe de urgență pe justiție. Cât de ușor scapă totuși de cele mai grave orori comise de PSD în raport cu justiția, care au aruncat în aer credibilitatea României la Bruxelles și în întreaga lume civilizată! Repet a suta oară, <b>toate acestea lucruri trebuia să i le spună cineva în față în cadrul unei dezbateri, nu jurnaliștii limitați totuși la scurte întrebări! Altfel, Dăncilă nu are nici un scrupul în a întoarce reproșul adversarului că are o problemă cu justiția! </b>Hoțul strigă hoții, strategie simplă aplicată de PSD pentru că are spațiu liber de manevră pe care l-a speculat din plin.</li>
        <li>Dăncilă anunță Referendum pe imunitate! Incredibil totuși tupeul acestui politician care conduce un partid cu armate întregi de penali salvați de imunitate.<b> Până la acest moment, candidatul PSD se remarcă prin tupeu nemărginit și mistificarea grosolană a adevărului.  Acestea par de altfel principalele calități pentru a fi un bun pesedist.</b></li>
        <li>Dăncilă răspunde cu aplomb, strategii de campanie au învățat-o să țină tonul sus și spună orice prostie cu aerul că stăpânește perfect subiectul chiar și când nu e cazul. Până acum i-a ieșit jocul actoricesc, și-a camuflat destul de bine impostura politică.</li>
      </ul>
      <p>Din acest moment, G4Media.ro nu o mai poate urmări pe <b>Viorica Dăncilă</b> în LIVE COMMENT, dar o puteți urmări mai departe în <a href="https://www.g4media.ro/live-video-conferinta-de-presa-a-vioricai-dancila.html">LIVE TEXT.</a> Toate televiziunile au început să transmită dialogul lui <b>Klaus Iohannis cu jurnaliștii.</b></p>
      <ul>
        <li>Klaus Iohannis își prezintă singur propria dezbatere. Cam straniu. Asigură audiența că ”teme aranjate nu există”. Și mai straniu.</li>
        <li>Candidatul PNL se poziționează din start drept președintele care s-a luptat cu un PSD ”puternic ostil”, care a dorit să salveze ”câțiva penali.” <b>Este imaginea de președinte luptător cu mafia PSD pe care a încercat să o proiecteze pe toata durata campaniei de până acum.</b></li>
        <li>Al doilea predicat de campanie utilizat de șeful statului este de politician care a păstrat România pe traiectoria europeană, atuul incontestabil al candidatului PNL. Altfel, neavând puteri executive, președintele nu poate bifa prea multe realizări concrete, nevând pârghiile unui premier.</li>
        <li>Iohannis face apel la mobilizare, la electoratul USR și PLUS, electoratului PMP și celui maghiar. Iohannis face apel și la electoratul PSD, pe motiv că electoratul are nevoie de un partid reformat. Discurs standard până acum, bifează mesajele obligatoriu de transmis într-un asftfel de moment. Prezentare scurtă de candidat, mult mai concis decât Dăncilă.</li>
      </ul>
      <p>
        <b>Începe sesiunea de întrebări</b>
      </p>
      <ul>
        <li><i>Cristina Șincai, România TV: Ce garanții ne dați că românii o vor duce mai bine?</i> Răspunsuri standard, cu lozinci din România normală. Nu intră in detalii și nici n-ar avea cum, având în vedere că președintele nu are puteri executive.</li>
        <li><i>Moise Guran: Legile justiției au trecut până la urmă. Ați sacrificat cumva justiția pe altarul dvs electoral prin amânarea referendumului? </i>Președintele suține că a amânat referendumul pentru a produce efecte maximale. Candidatul PNL amintește că a trimis legile justiției în Parlament, a sesizat Curtea Constituțională și Comisia de la Veneția și că astfel ar fi reușit să anuleze 70% din măsurile introduse în legile justiției. Răspunsul n-are legătură însă cu reproșul că a amânat referendumul până la europarlamentare, din interes electoral.</li>
        <li><b>”Fără mine, statul de drept din România s-ar fi rupt”.</b> O afirmație cam riscantă, o asumare cam egoistă a unor merite care aparțin și altora.<b> Nu este foarte inteligent să nu nu dai credit, ca politician, sutelor de mii de oameni care au ieșit în stradă săptămâni la rând în ianuarie 2017</b> pentru a apăra statul de drept, iar în 10 august 2018 au fost tratați cu violențe de guvernul Dăncilă. Măcar lor putea să le ofere creditul pe care îl merită.</li>
        <li><i>Ramona Avramescu (TVR): Sunteți conștient că refuzul dezbaterii v-a creat un mediu ostil?</i> Iohannis susține că strategia pe care a gândit-o a dus la creșterea numărului urmăritorilor pe Facebook. <i>Deci nu vă temeți de demobilizare?</i> Răspuns în lozici: îi invit pe toți românii să devină campioni mergând la vot. Putea să investească mai mult în acest răspuns, foarte important pentru a recupera ceva din terenul pierdut în fața unor alegători anti-PSD.</li>
        <li>Răspunsuri corecte, dar foarte vagi. Pe Klaus Iohannis nu-l ajută tonul dezbaterii, foarte jos, lipsit de dinamism, și a uitat să-și atace principalul adversar: PSD.</li>
        <li><i>Clarice Dinu (Hotnews): De ce ați promulgat direct legea recursului compensatoriu, deși nici chiar guvernul PSD nu susținea forma adoptată în Parlament?</i> Iohannis susține că legea a trecut de CCR, dar prin decizie s-a exprimat pe oportunitate, care făcea caducă retrimiterea în Parlament. Cu alte cuvinte, nu mai avea ce să facă, trebuia să o promulge, dar nu reușește să exprime asta simplu. Ce-o fi atât de greu să zici, nu mai aveam ce face din cauza CCR, am fost obligat să o promulg.</li>
        <li>Dinamica dezbaterii e în mare suferință. Jurnaliștii s-au adaptat la tonul președintelui. Dialogul plutește în vag, discuția băltește.</li>
        <li><i>Cristian Leonte, știrileprotv.ro: Regretați că ați stat alături de Geoană și Dragnea în 2009?</i> Atunci așa am văzut lucrurile, acum le văd altfel. Asta a fost tot răspunsul. Pe bune? Atât are de spus despre faptul că ar fi vrut să ajungă premierul PSD acum zece ani, partid despre care spune acum că trebuie să dispară? Aici merita insistat puțin din partea jurnaliștilor.</li>
        <li><i>Radu Tudor, Antena 3: De ce nu sancționați mai des abuzurile din justiție?</i> Răspuns corect, nimic spectaculos.</li>
        <li>Silviu Mănăstire, B1TV, o întrebare complicată cu China, singuranța națională etc. Nu ne considerăm parte în spațiul de valori promovat de ei, suntem parte din lumea euroatlantică și acolo trebuie să țintim. Președintele Iohannis, spre deosebire de Viorica Dăncilă care a vorbit de o relație corectă cu Rusia și cu China, pune virgulele necesare,<b> amintind că România este ancorată în lumea de valori occidentală. Ceea ce Viorica Dănciă nu a reușit să verbalizeze. Aceste virgule și accente fac o diferență esențială între candidatul PNL și cel al PSD pe tema politicii externe. </b></li>
        <li><i>Ion M. Ioniță, Adevărul: Cine sunt centrele de reflecție care au acționat în sensul modificării legislative în domeniul justiției din România?</i> Candidatul PNL ratează o minge servită pe tavă pe o temă generoasă: justiția luată sub asalt de PSD. Răspunde scurt, nu elaborează.</li>
        <li><i>Cine a inițiat memorandumul privind mutarea ambasadei de la Tel Aviv la Ierusalim?</i> Este gândirea tipic pesedistă, spune Iohannis, și lansează un atac destul de slab la Dragnea și Dăncilă, cărora le-a reproșat doar că au vrut să se profileze în politica externă, deși nu au atribuții. Aici era loc de mai mult, cei doi au aruncat în aer relațiile internaționale, au distrus credibilitatea României, dar Iohannis nu lovește cu predicate tari. Maxim acuză PSD de diletantism, adică foarte puțin în raport de ce se putea spune pe tema asta.</li>
        <li>
          <b>Klaus Iohannis anunță o mică pauză de câteva minute, după o oră. În paralel, Dăncilă combate de două ore fără întrerupere.</b>
        </li>
      </ul>
      <p><b>Trecem puțin înapoi la Dăncilă pe durata pauzei de la Iohannis.</b> Filip Standavid de la Europa FM adresează întrebarea corectă: <b>tot vorbiți de un climat de ură, dar liderii PSD nu-l promovează când vorbesc de lagăre și se folosesc de Holocaust politic?</b> Dăncilă se eschivează, zice că n-a zis ea, iar cei care au făcut astfel de afirmații și-au cerut scuze. Standavid insistă în mod corect, Dăncilă o ține langa cu scuzele. Moment dificil, răspuns neconvingător la o problemă reală: PSD alimentează din plin discursul extremist, de care se plânge de câte ori are ocazia.</p>
      <ul>
        <li>Klaus Iohannis anunță a doua rundă de dialog. <i>E greu sau ușor să fiți președintele României? </i>Este o mare onoare, o muncă care îmi place și mă dedic<b> sută la sută.</b> Aici putea fi ceva mai realist, să zică măcar 99%, 98%, cam 60% 🙂</li>
        <li>Întrebări pe teme economice, nerelevante pentru dezbaterea cu un candidat la prezidențiale. Șeful statului nu are atribuții, nici pârghii de intervenție în acest domeniu rezervat guvernului.</li>
        <li>Discuții teoretice despre cine este șeful guvernului, ce prevede Constituția. Iarăși, discuția plutește în vag, ca la un seminar de economie și drept constituțional.</li>
        <li><i>Ramona Avramescu: Toate marile parchete sunt conduse de interimari în marile Parchete. Dvs numiți procurorii la propunerea ministrului justiției cu aviz CSM. Cât de repede veți face acest lucru?</i> Klaus Iohannis amintește că la mijlocul lui decembrie expiră și aceste interimate. Prima știre: Cătălin Predoiu lucrează deja la o metodologie de recrutare a viitorilor șefi din justiție, ca în câteva luni sper în februarie să fie ocupate la concurs aceste posturi. <b>Cred că e prima informație utilă și relevantă extrasă dintr-o dezbatere până acum destul de săracă în idei și informații. Iohannis promite că nu va face rabat de la integritate și meritocrație. De reținut. </b></li>
        <li>Nu mă joc, nici nu dictez, prezidez. Primul răspuns cu ceva umor, la întrebarea cum vă definiți, președinte jucător sau spectator?</li>
        <li>Discuția despre inegalitățile sociale omoară ultimele puncte de rating.</li>
        <li><i>Clarice Dinu: Ați avut informații înainte de 10 august că lucrurile vor degenera?</i> Nu, n-am avut. S-au pregătit în mare secret pentru această intervenție în forță. A fost cea mai gravă intervenție a statului împotriva cetățenilor din România de la mineriade încoace. PSD a dovedit că este anti-român și anti-democratic. Nu pot să am o dezbatere cu cineva care reprezintă un sistem represiv, de sorginte comunistă. <b>Statul care acționează neprovocat este un sistem represiv care vine din istoria tristă a comunismului naționalist a lui Ceaușescu.</b></li>
        <li>Întrebarea de mai sus a generat poate cel mai dur atac lansat de Klaus Iohannis la PSD din timpul dezbaterii. Președintele pare să-și fi amintit că este totuși în campanie electorală și a trecut la predicate mai dure. Printre puținele momente cu nerv.</li>
        <li><i>Cristian Leonte, știrileprotv: Cât de solide sunt planurile dvs daca majoritatea e instabilă în Parlament?</i> Intenția mea e, vă asigur, că este destul de solidă. Încă unul dintre răspunsurile lapidare care l-au consacrat pe Klaus Iohannis.</li>
        <li><i>Radu Tudor: Dvs cât faceți până la Sibiu?</i> Cam patru ore.</li>
        <li>Începe o discuție despre autostrăzi, unde iarăși, președintele nu are atribuții. Jumătate din discuția de până acum a fost așa, cu întrebări foarte bune, dar pentru prim-ministru.</li>
        <li><i>Silviu Mănăstire, B1TV: Nu ar fi bine ca Secția Specială să rămână, dar să fie populată cu cei mai buni procurori ai României? Vă mențineți opinia de a desființa secția specială.</i> Președintele confirmă și amintește că a spus de la bun început că secția nu trebuie înființată.  Dacă toți spun că așa nu (MCV, Comisia de la Veneția), înseamnă că ne bazăm pe ceva. Sunt de părere că această secție nu trebuie să existe, este un instrument prin care prea ușor se poate încerca un control neconstituțional asupra magistraților.</li>
        <li>Președintele a răspuns corect la întrebarea despre secția specială, cu argumentele corecte.</li>
        <li><i>Ce părere aveți despre armata europeană? Sunteți pro, contra? </i>Există în Europa mai mulți politicieni relevanți care spun că trebuie să avem în Europa sisteme de apărare proprii. Acestea însă nu trebuie să se afle în afara NATO, ci complementare NATO.  Crearea unui paralelism cu NATO nu ar ajuta pe nimeni. Cine comandă, NATO sau Europa? Apărare europeană mult îmbunătățită, dar să rămânem într-o perfectă complementaritate cu NATO.</li>
        <li>Pe teme de apărare, șeful statului arată că stăpânește bine nuanțele. Armata europeană este o temă controversată, principalii critici ai ideii susțin că <b>o armată europeană servește intereselor Rusiei de divizare a organizației nord atlantice.</b></li>
        <li>O întrebare pe România educată și gata, audiențele se prăbușec din nou spre cota de avarie. Parcă s-a și auzit un zgomot înfundat când au picat.</li>
        <li>Iarăși o diferență majoră față de altă temă esențială: relațiile cu Rusia. În timp ce Dăncilă a tratat subiectul superficial, vobind despre o relație corectă, Iohannis a atras atenția asupra pericolelor, de la situația militarizării Mării Negre, la situația din Ucraina.</li>
      </ul>
      <p><b>Concluzie.</b> Atât cât am văzut din conferința de presă organizată de candidatul PSD, adică în prima oră din cele două jumate, am văzut o Viorica Dăncilă agresivă, gata să mistifice realitatea și să prezinte adevărul distorsionat, dar mult mai coerentă decât s-ar fi așteptat mulți. N-au lipsit, desigur, gafele de exprimare. N-a ezitat să lanseze atacuri virulente la adresa lui Klaus Iohannis, cu și fără bază factuală. Două au fost temele forte de atac la Iohannis: frica de dezbatere și problema caselor, ocazie cu care a lansat tema falsa a ridicării imunității care în realitate este consacrată de Constituție și nu se poate renunța la ea.</p>
      <p>Pe de altă parte, Klaus Iohannis a atacat mai puțin, a preferat răspunsuri uneori vagi, însă nici întrebările nu l-au ajutat foarte mult, jumătate fiind potrivite pentru premier, nu pentru un viitor președinte. Principala temă de atac la adresa candidatului PSD au fost derapajele nedemocratice grave ale partidului condus de Viorica Dăncilă. Candidatul PNL a arătat că stăpânește bine temele de politică externă, apărare și securitate națională, dar a plutit în echivoc pe temele legate de economie. Iohannis s-a poziționat radical diferit față de Dăncilă pe două teme cheie: relațiile cu Rusia și investițiile Chinei.</p>
      <p>Dinamica dezbaterii lui Klaus Iohannis a fost mult mai slabă decât conferința de presă a Vioricăi Dăncilă. Dar cele două discursuri paralele au arătat încă o dată cât de importantă ar fi fost o dezbatere reală, față în față, între cei doi candidați. S-ar fi echilibrat mai bine dezbaterea, iar publicul ar fi avut ocazia să evalueze mai corect prestația celor doi, cu plusurile și minusurile lor.</p>
      <p>
        <i>NOTA: Rămâi pe G4Media.ro. Intervenția candidatulului PNL, Klaus Iohannis, este în desfășurare</i>
      </p>
    </article>
  </body>
</html>