<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ambasadorul-frantei-declaratia-lui-macron-se-refera-la-o-criza-politica-nu-la-deciziile-nato-18596247"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T17:48:49+00:00"/>
    <meta property="og:title" content="Ambasadorul Franţei: Declaraţia lui Macron se referă la o criză politică, nu la deciziile NATO"/>
    <meta property="og:description" content="Ambasadorul Franţei în România, Michele Ramis, susţine că preşedintele Franţei nu s-a referit la deciziile militare, ci doar la o criză politică, atunci când a afirmat că NATO este în „moarte cerebrală”."/>
  </head>
  <body>
    <article>
      <h1>Ambasadorul Franţei: Declaraţia lui Macron se referă la o criză politică, nu la deciziile NATO</h1>
      <address><time datetime="2019-11-19T17:48:49+00:00">19 Nov 2019, 17:48</time> by <a rel="author">Luiza Paraschivu, Mediafax</a></address>
      <p>Ambasadorul Franţei în România, Michele Ramis, susţine că preşedintele Franţei nu s-a referit la deciziile militare, ci doar la o criză politică, atunci când a afirmat că NATO este în „moarte cerebrală”.</p>
      <p>Ambasadorul Franţei în România recunoaşte că expresia folosită de preşedintele Emmanuel Macron a fost dură, dar că aceasta nu este o critică la modul de funcţionare a NATO.</p>
      <p>„Declaraţia preşedintelui meu nu face referire în niciun fel la eficienţa NATO, la structura de comandă, la deciziile militare. Acestea funcţionează foarte bine. Ce a spus preşedintele (n.r.-Macron) se referă la o criză politică, iar ceea ce ar trebui să spunem este să luăm asta în considerare când se iau decizii politice. Dar, în nici un caz nu e o critică la modul de funcţionare a NATO. A fost o expresie dură, dar nu trebuie prost înţeleasă. Suntem foarte mândri de acest sistem defensiv, iar politica europeană de apărare este doar în slujba NATO, nu împotrivă. (…) Avem nevoie de NATO. E un sistem colectiv de apărare, iar politica europeană de apărare e menită să ajute NATO, nu să o înlocuiască”, a spus Michele Ramis.</p>
      <p>Ambasadorul Franţei în România a participat la Deveselu la o întâlnire informală între ambasadorii ţărilor NATO acredidaţi în România, ambasadorul SUA, Hans Klemm, şi Nicolae Ciucă, ministrul Apărării.</p>
      <p>Michele Ramis a mai spus că că „NATO nu e moartă” , dar că, în ultima vreme, climatul politic este din ce în ce mai dificil din cauza profilerării rachetelor şi a armelor nucleare.</p>
      <p>„NATO nu e moartă. Nu a spus asta. Dacă gândea asta, azi nu aş mai fi fost aici. Prezenţa mea e o demonstraţie a ataşamentului nostru faţă de NATO şi a încrederii că NATO e un sistem colectiv puternic de apărare.(…) Apreciem foarte mult sistemul antirachetă NATO. Nu trebuie să uităm că, din punct de vedere politic, climatul e din ce în ce mai dificil prin proliferarea rachetelor şi chiar a armelor nucleare. Din acest motiv, apreciem foarte mult importanţa facilităţilor de la Deveselu. Ceea ce preşedintele a declarat este că structura şi comandamentul militar funcţionează foarte bine. Nu a criticat Alianţa. A spus doar că din punct de vedere politic i-ar plăcea să aibă mai multe consultări”, a mai declarat Michele Ramis.</p>
      <p>Emmanuel Macron a declarat recent că ţările europene nu se mai pot baza pe SUA în materie de apărare, astfel că Alianţa Nord-Atlantică este în „moarte cerebrală”.</p>
      <p>„Ceea ce experimentăm în prezent este moartea cerebrală a NATO”, a declarat preşedintele Franţei într-un interviu acordat revistei The Economist.</p>
    </article>
  </body>
</html>