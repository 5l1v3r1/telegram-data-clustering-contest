<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/michal-wos-zajmie-sie-podzialem-spraw-miedzy-ms-a-resortem-klimatu,135209.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T17:34:00+00:00"/>
    <meta property="og:title" content="Michał Woś zajmie się podziałem spraw między MŚ a resortem klimatu"/>
    <meta property="og:description" content="Przygotowanie propozycji podziału spraw objętych działem administracji „środowisko” między nowe Ministerstwo Klimatu, a Ministerstwo Środowiska – to zadanie, jakie zgodnie z rozporządzeniem premiera czeka Michała Wosia, ministra-członka Rady Ministrów."/>
  </head>
  <body>
    <article>
      <h1>Michał Woś zajmie się podziałem spraw między MŚ a resortem klimatu</h1>
      <address><time datetime="2019-11-19T17:34:00+00:00">19 Nov 2019, 17:34</time> by <a rel="author">PAP/JS  </a></address>
      <h4>Przygotowanie propozycji podziału spraw objętych działem administracji „środowisko” między nowe Ministerstwo Klimatu, a Ministerstwo Środowiska – to zadanie, jakie zgodnie z rozporządzeniem premiera czeka Michała Wosia, ministra-członka Rady Ministrów.</h4>
      <hr/>
      <p>Na stronach dziennika Ustaw zostały opublikowane rozporządzenia prezesa Rady Ministrów ws. podziału kompetencji między nowymi ministrami w rządzie. Jedno z nich dotyczy Michała Wosia ministra-członka Rady Ministrów, a docelowo ministra środowiska.</p>
      <p>Zgodnie z opublikowanym rozporządzeniem Woś będzie prowadził prace związane z przygotowaniem propozycji podziału spraw objętych działem administracji rządowej "środowisko", pomiędzy ten dział administracji rządowej a projektowany dział administracji rządowej "klimat". De facto chodzi o podział kompetencji między "stare" Ministerstwo Środowiska a nowy resort klimatu, któremu będzie przewodzić Michał Kurtyka.</p>
      <p>W rozporządzeniu czytamy, że Woś będzie opracowywał i opiniował projekty dokumentów rządowych, w tym projekty aktów prawnych dotyczących wydzielenia.</p>
      <p>Jak wynika z dokumentu, w dziale "środowisko" mają pozostać sprawy związane z geologią, leśnictwem, ochroną przyrody i polityki surowcowej państwa.</p>
      <p>W piątek Woś został powołany do nowego rządu przez prezydenta Andrzeja Dudę. <a href="https://www.wnp.pl/wiadomosci/michal-wos-najmlodszy-minister-w-rzadzie-morawieckiego,356852.html">W poprzedniej kadencji pełnił funkcję ministra-członka Rady Ministrów odpowiedzialnego za pomoc humanitarną. Wcześniej był wiceministrem sprawiedliwości i szefem gabinetu politycznego Zbigniewa Ziobry. </a></p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>