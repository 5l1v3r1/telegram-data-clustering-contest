<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23501116-adio-taxei-solidaritate-estul-germaniei-care-platita-doar-cei-foarte-bogati.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T17:03:00+00:00"/>
    <meta property="og:title" content="Adio taxei de solidaritate cu Estul Germaniei, care va fi plătită doar de cei foarte bogați"/>
    <meta property="og:description" content="Majoritatea cetățenilor din Germania nu mai trebuie să plătească taxa de solidaritate, începând cu 2021. Taxa va fi desființată pentru aproximativ 90 la sută din plătitori, doar cei bogați"/>
  </head>
  <body>
    <article>
      <h1>Adio taxei de solidaritate cu Estul Germaniei, care va fi plătită doar de cei foarte bogați</h1>
      <address><time datetime="2019-11-19T17:03:00+00:00">19 Nov 2019, 17:03</time> by <a rel="author">Dani Rockhoff</a></address>
      <p><b>Majoritatea cetățenilor din Germania nu mai trebuie să plătească taxa de solidaritate, începând cu 2021. Taxa va fi desființată pentru aproximativ 90 la sută din plătitori, doar cei bogați vor plăti în continuare. Decizia s-a luat joia trecută, în Bundestagul german. Prin această hotărâre legislativă, care urmează a fi adoptată și în Cameră superioară a Parlamentului german (Bundesrat), familiile ar putea fi scutite de plata a peste 1500 de euro pe an</b>.<br/><br/>Potrivit Ministerului Finanțelor, statul va încasa cu aproximativ 10,9 miliarde de euro mai puțin, în primul an. Acești bani sunt însă economisiți de contribuabili: unii în cuantum de câteva sute, alții mai mult de o mie de euro, în fiecare an. Însă această decizie, mult așteptată, stârnește în continuare critici. Mulți cred că Soli (Solidaritätszuschlag) ar trebui desființat chiar din luna ianuarie a anului viitor. <br/><br/>Taxa de solidaritate a fost introdusă ca impozit special, în scopul reconstrucției Germaniei de Est, după reunificarea germană. Aceasta reprezintă 5,5 la sută din impozitul pe profit sau cel pe venit. În total, el a adus statului german, anul trecut, 18,9 miliarde de euro. Taxa se aplică atât angajaților, cât și firmelor, micilor întreprinderi sau PFA-urilor. Ca orice alt venit fiscal, banii nu constituie un fond aparte, dedicat unor proiecte de infrastructură speciale în landurile din Est, ci intră în bugetul federal. <br/><br/>Pentru 90 la sută din plătitorii de astăzi, Soli va trebui eliminat complet, pentru alți 6,5%, scutirea va fi parțială. Doar persoanelor cu venituri de vârf – 3,5 la sută dintre cei care plătesc astăzi –, li se va mai aplica taxa integral. Căror venituri li se va aplică taxa în continuare, depinde nu doar mărimea acestora, ci și de contextul familial și așa-numitul “impozit pe gospodărie”. <br/><br/>Potrivit calculelor efectuate de Institutul Ifo din München, o familie care nu trebuie să plătească deloc taxa de solidaritate poate economisi mai mult de 1500 de euro pe an, în funcție de veniturile și condițiile de trai ale acestora. Chiar și cei care trebuie să plătească Soli-ul parțial, pot economisi câteva sute de euro. <br/><br/>Cu toate acestea, cei care câștigă foarte puțin nu beneficiază de această înlesnire fiscală, deoarece și în trecut, potrivit ministrului de finanțe, aceștia au plătit o taxa foarte mică, sau chiar n-au plătit deloc. <br/><br/>Uniunea CDU/CSU, aflată în coaliția guvernare, ca și liberalii (FDP) sunt însă nemulțumiți. Aceste partide solicită eliminarea în întregime a taxei începând cu luna ianuarie a anului viitor -chiar și în favoarea celor care câștigă mult, sau a companiilor cu venituri de milioane. <br/><br/>S-au exprimat și rezerve constituționale: întrucât pactul de solidaritate în sprijinul statelor germane de Est expiră la sfârșitul lui 2019, nu ar mai fi voie ca, după acest termen, să fie încasat niciun Soli, de la niciun fel de contribuabil. <br/><br/>Avertismentul a fost că, dacă nu ia în considerație acest lucru, ministerul Finanțelor actualmente condus de Olaf Scholz (SPD), ar putea fi nevoit să restituie contribuabililor, în câțiva ani, cca 50 de miliarde de euro. Unele asociații cu profil economic ar fi anunțat deja că vor înainta reclamații. <br/><br/>Guvernul federal respinge însă aceste obiecții, cu argumentul că provocarea financiară a reunificării este departe de a fi fost depășită de tot. Dacă Soli-ul ar fi desființat complet și dintr-o dată, la un termen atât de apropiat în timp, guvernului federal i-ar lipsi anul viitor venituri de aproximativ unsprezece miliarde de euro.</p>
    </article>
  </body>
</html>