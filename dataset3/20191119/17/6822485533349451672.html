<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828144.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T17:23:00+00:00"/>
    <meta property="og:title" content="آرامش پس از ۳ روز شرارت/ تحرکات نافرجام در چهار استان"/>
    <meta property="og:description" content="به گزارش فارس، با اقدام به موقع مردم و جدا شدن آنها از آشوبگران و اتمام حجت نهادهای امنیتی و انتظامی با اشراری که به بهانه اعتراضات مردم به گرانی بنزین، در روزهای جمعه تا یکشنبه دست به اقدامات تخریبی زده بودند، در 24 ساعت گذشته شرایطی آرام در استان‌هایی که کم و بیش درگیر خشونت بوده‌اند، حاکم شده است."/>
  </head>
  <body>
    <article>
      <h1>آرامش پس از ۳ روز شرارت/ تحرکات نافرجام در چهار استان</h1>
      <address>
        <time datetime="2019-11-19T17:23:00+00:00">19 Nov 2019, 17:23</time>
      </address>
      <p>بررسی میدانی خبرنگاران فارس از استان‌های سراسر کشور نشان می‌دهد، بعد از چند روز آشوب‌ و خشونت امروز اوضاع آرام شده است.</p>
      <p>به گزارش فارس، با اقدام به موقع مردم و جدا شدن آنها از آشوبگران و اتمام حجت نهادهای امنیتی و انتظامی با اشراری که به بهانه اعتراضات مردم به گرانی بنزین، در روزهای جمعه تا یکشنبه دست به اقدامات تخریبی زده بودند، در 24 ساعت گذشته شرایطی آرام در استان‌هایی که کم و بیش درگیر خشونت بوده‌اند، حاکم شده است.</p>
      <p>در این میان، چند استان که این روزها بیش از سایرین در معرض اقدامات تخریبی بوده‌اند، رو به آرامش رفته‌اند و هرچند در برخی مناطق  عده‌ای مترصد اقدامات جدید بودند، ولی موفق نشدند.</p>
      <p>
        <b>اصفهان</b>
      </p>
      <p>بنا بر مشاهدات میدانی خبرنگاران فارس، در استان اصفهان طی 24 ساعت گذشته اتفاق خاصی رخ نداده و در شب گذشته تنها چند مورد حرکت تخریبی توسط اشرار در حومه شهر صورت گرفت که طی آن چند دستگاه خودروی مردم به آتش کشیده شد.</p>
      <p>اما در مجموع با توجه به روشن شدن ماهیت و حجم خسارت اشرار، از عصر شنبه مردم اصفهان صف خود را از اخلالگران امنیت جدا کردند و با حضور نیروهای امنیتی، استان اصفهان دوشنبه هم روز و شب آرامی را پشت سر گذاشت.</p>
      <p>
        <b>خوزستان</b>
      </p>
      <p>در استان خوزستان هم که طی روزهای شنبه و یکشنبه چند شهر آن از جمله اهواز، آبادان، ماهشهر و شهرک‌های اطراف اهواز درگیر خشونت و آشوب عده‌ای از اغتشاشگران بوده‌اند، اما طی شب و روز گذشته اوضاع آرام بوده و درگیری‌ها به مناطقی از ماهشهر محدود شد.</p>
      <p>در ماهشهر تجمع گروهی اندک گزارش شده و در کوت عبدلله هم عده‌ای با بستن جاده تا حوالی شب سعی در ناآرام کردن فضا داشتند که موفق نشدند.</p>
      <p>
        <b>فارس</b>
      </p>
      <p>در استان فارس و شهر شیراز هم همچنان جسته ‌گریخته حرکت‌های محدود و تخریبی از بعضی نقاط شهر گزارش می‌شده، اما در مجموع شیراز از صبح دوشنبه تاکنون فضایی آرام داشته و اتفاق خاصی مشاهده نشده است.</p>
      <p>
        <b>تهران</b>
      </p>
      <p>در شهرستان‌های غرب استان تهران هم تجمعات پراکنده‌ای در مناطقی مانند اداره مخابرات ملارد به چشم خورد، اما شب آرامی با حضور نیرو‌های انتظامی حاکم بود. </p>
      <p>در شهرقدس هم که سه شب شلوغ را سپری کرد، هیچ تجمع یا اغتشاشی دیده نشد؛ در اسلامشهر نیز شب کاملا آرامی سپری شد.</p>
      <p>همچنین در بهارستان چند مورد اغتشاش‌های کم جمعیت در محدوده جاده ساوه مشاهده شد، اما این شهرستان در مجموع در امنیت کامل به سر می‌برد.</p>
    </article>
  </body>
</html>