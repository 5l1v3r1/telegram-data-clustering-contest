<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/321829/davis-cup-finals-kazakistan-olanda-2-1-kukushkinbublik-vincono-il-doppio-decisivo/"/>
    <meta property="og:site_name" content="Live Tennis"/>
    <meta property="article:published_time" content="2019-11-19T17:23:00+00:00"/>
    <meta property="og:title" content="Davis Cup Finals, Kazakistan-Olanda 2-1: Kukushkin/Bublik vincono il doppio decisivo"/>
    <meta property="og:description" content="Il Kazakistan ottiene la prima vittoria alle Davis Cup Finals 2019 di Madrid: termina 2-1 il duello con l’Olanda, deciso dal doppio vinto da Kukushkin/Bublik sugli specialisti Haase/Rojer. A completare il Gruppo E è la Gran Bretagna di Andy Murray, il cui esordio è previsto per la giornata di domani. BUON AVVIO PER IL KAZAKISTAN – […]"/>
  </head>
  <body>
    <article>
      <h6 class="kicker">Davis Cup 2019 </h6>
      <h1>Davis Cup Finals, Kazakistan-Olanda 2-1: Kukushkin/Bublik vincono il doppio decisivo</h1>
      <address>
        <time datetime="2019-11-19T17:23:00+00:00">19 Nov 2019, 17:23</time>
      </address>
      <p>Il <b>Kazakistan</b> ottiene la prima vittoria alle <b>Davis Cup Finals 2019</b> di <b>Madrid</b>: termina 2-1 il duello con l’Olanda, deciso dal doppio vinto da <b>Kukushkin/Bublik</b> sugli specialisti <b>Haase/Rojer</b>. A completare il <b>Gruppo E</b> è la <b>Gran Bretagna</b> di<i> Andy Murray</i>, il cui esordio è previsto per la giornata di domani.</p>
      <p><b>BUON AVVIO PER IL KAZAKISTAN</b> – <b>Mikhail Kukushkin</b> rispetta pienamente il pronostico della vigilia e supera agevolmente <b>Botic Van De Zandschulp</b>, all’esordio assoluto nella competizione, nel primo incontro tra Kazakistan e Olanda, inserite con la Gran Bretagna nel Gruppo F: il classe ’87, abile quest’anno a raggiungere gli ottavi di finale a Wimbledon, ha chiuso con un doppio 6-2 in 64 minuti di gioco.</p>
      <p><b>HAASE VINCE AL FOTOFINISH</b> – Arriva il pareggio “orange” grazie al successo di <b>Robin Haase</b> su<b> Alexander Bublik</b>, in una partita molto lottata e piuttosto avvincente in modo particolare nelle fasi finali. Match concluso solo al tiebreak del terzo parziale, nel quale il kazako si è reso protagonista di numerose ingenuità che ne hanno compromesso una prestazione fino a quel momento sufficiente. Bellissima atmosfera sullo <i>Stadium 3</i> della Caja Magica grazie ad un nutrito numero di sostenitori della formazione guidata da Dias Doskarayev che hanno sostenuto i propri beniamini fin dalle prime battute.</p>
      <p><b>KUKUSHKIN/BUBLIK DECISIVI</b> – Il Kazakistan si presenta al doppio “cruciale” con Mikhail Kukushkin e Alexander Bublik, rispettivamente n.140 e n. 322 di specialità; l’Olanda risponde con Jean-Julien Rojer e Robin Haase, entrambi in Top-30. Sulla carta non ci sarebbe dovuta essere storia, ma il verdetto del campo ha ribaltato le attese: la coppia kazaka, infatti, ha vinto l’incontro col punteggio di 6-4 7-6(2) e ha consentito quindi al Kazakistan di ottenere la prima vittoria alle Davis Cup Finals 2019 di Madrid.</p>
      <p><b>KAZAKISTAN – OLANDA 2-1</b><br/>Mikhail Kukushkin (KAZ) b. Botic Van De Zandschulp (NED) 6-2 6-2<br/>Robin Haase (NED) b. Alexander Bublik (KAZ) 7-5 3-6 7-6(5)<br/>Mikhail Kukushkin/Alexander Bublik (KAZ) b. Robin Haase/Jean-Julien Rojer (NED) 6-4 7-6(2)</p>
    </article>
  </body>
</html>