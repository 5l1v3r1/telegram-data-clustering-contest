<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/19/patriarh-neofit-se-sreshtna-s-us-poslanika-hero-mustafa.430138"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T17:30:00+00:00"/>
    <meta property="og:title" content="Патриарх Неофит се срещна с US-посланика Херо Мустафа"/>
    <meta property="og:description" content="Църквата ни обслужва хиляди българи в САЩ, но се надява да се върнат | Dnes.bg"/>
  </head>
  <body>
    <article>
      <h1>Патриарх Неофит се срещна с US-посланика Херо Мустафа</h1>
      <h2>Църквата ни обслужва хиляди българи в САЩ, но се надява да се върнат</h2>
      <address><time datetime="2019-11-19T17:30:00+00:00">19 Nov 2019, 17:30</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Българският патриарх Неофит прие днес новия посланик на САЩ у нас Нейно Превъзходителство Херо Мустафа. Срещата се състоя в Софийската св. митрополия, а на нея участие взеха Техни Преосвещенства Мелнишки епископ Герасим, гл. секретар на Св. Синод, Белоградчишки епископ Поликарп, викарий на Софийския митрополит, архим. Василий, протосингел на Софийска св. митрополия и ик. Николай Георгиев, началник на отдел „Връзки с обществеността” при Св. Синод. Това съобщиха от пресцентъра на Българската православна църква.</p>
      <p>Нейно Превъзходителство изрази своята благодарност за възможността да се срещне и разговаря с предстоятеля на Българската православна църква в началото на своя мандат като посланик на САЩ в България. „Всеки ден се старая да отделям време да опозная вашия красив град, страната и прекрасните хора, които живеят тук”, каза г-жа Херо Мустафа. От своя страна патриарх Неофит обърна внимание на това, че страната ни има доста силна емиграция в Съединените щати, като допълни, че някои от нашите сънародници там са устроили добре своя живот в САЩ. „Мнозина са устроили своя живот на този континет. Успели са да устроят и своя духовен живот”, каза патриарх Неофит. Той допълни, че на територията на САЩ Българската православна църква има своя епархия, която обгрижва духовно хиляди българи. Той изрази и своите надежди някой ден сънародниците ни да се приберат в България.</p>
      <p>
        <a href="https://www.dnes.bg/usa/2019/11/09/novata-poslanichka-na-sasht-u-nas-s-trogatelno-video.429069">
          <b>Новата посланичка на САЩ у нас с трогателно видео</b>
        </a>
      </p>
      <p>„Тази свързаност с историята я забелязвам навсякъде, не само в София, но и в цялата страна. Смятам, че е важно гражданите на всяка една държава да имат тези качества. Да бъдат горди със своята история, култура и традиции”, каза Нейно Превъзходителство. Тя сподели още, че първата й работа като дипломат е била в Гърция и допълни, че има опит от това колко важна е връзката на Православната църква в обществото.</p>
      <p>На приема бе повдигнат и въпросът за бъдещи съвместни проекти и дейности. „Надяваме се във времето тук да имам възможността да допринеса за още по-голямо сплотяване на взаимоотншенията ни и подобряването на жизнения стандарт в региона”, каза още Нейно Превъзходителство.</p>
      <p>Срещата завърши с пожелание за ползотворна работа, както и бяха изразени надежди за бъдещи срещи и реализирането на общи проекти.</p>
      <related>
        <h4>Още по темата</h4>
        <a href="https://www.dnes.bg/politika/2019/11/14/ninova-pojela-uspeshen-mandat-na-hero-mustafa.429663"/>
        <a href="https://www.dnes.bg/obshtestvo/2019/11/13/v-amerikanskoto-posolstvo-tropkat-bylgarski-hora.429560"/>
      </related>
    </article>
  </body>
</html>