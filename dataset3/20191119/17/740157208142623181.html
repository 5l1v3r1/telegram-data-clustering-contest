<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/czestochowa-kusi-mlodych-lekarzy-atrakcyjnym-stypendium,135211.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T17:54:00+00:00"/>
    <meta property="og:title" content="Częstochowa kusi młodych lekarzy atrakcyjnym stypendium"/>
    <meta property="og:description" content="Samorząd Częstochowy zawarł umowy stypendialne z pierwszym trojgiem studentów ostatniego roku uniwersytetów medycznych w ramach miejskiego programu &quot;Dostępny lekarz&quot;. Po ukończeniu nauki rozpoczną oni pracę w Miejskim Szpitalu Zespolonym w Częstochowie."/>
  </head>
  <body>
    <article>
      <h1>Częstochowa kusi młodych lekarzy atrakcyjnym stypendium</h1>
      <address><time datetime="2019-11-19T17:54:00+00:00">19 Nov 2019, 17:54</time> by <a rel="author">PAP/JS  </a></address>
      <h4>Samorząd Częstochowy zawarł umowy stypendialne z pierwszym trojgiem studentów ostatniego roku uniwersytetów medycznych w ramach miejskiego programu "Dostępny lekarz". Po ukończeniu nauki rozpoczną oni pracę w Miejskim Szpitalu Zespolonym w Częstochowie.</h4>
      <hr/>
      <ul>
        <li>
          <b>Samorządowy program ma łagodzić problem braków kadrowych w częstochowskiej służbie zdrowia.</b>
        </li>
        <li>
          <b>Jego celem jest zachęcenie młodych lekarzy do pozostania na dłużej w Częstochowie.</b>
        </li>
        <li>
          <b>Pierwsi stypendyści to studenci Uniwersytetu Jagiellońskiego, Uniwersytetu Medycznego w Łodzi i Śląskiego Uniwersytetu Medycznego w Katowicach.</b>
        </li>
      </ul>
      <p>"Aby sytuacja w służbie zdrowia trwale się poprawiła, potrzebni są przede wszystkim lekarze" - tłumaczył prezydent Częstochowy Krzysztof Matyjaszczyk, przybliżając ideę samorządowego programu "Dostępny lekarz", realizowanego w mieście w ramach szerszego projektu pod nazwą "Teraz lepsza praca".</p>
      <p>Prezydent zaznaczył, że samorząd wspiera ochronę zdrowia m.in. przez remonty oddziałów czy inwestycje, takie jak nowy szpitalny oddział ratunkowy w dzielnicy Zawodzie. Miasto realizuje też programy zdrowotne i profilaktyczne. Program "Dostępny lekarz" ma ograniczyć problemy kadrowe, będące - po finansowych - najpoważniejszymi kłopotami placówek służby zdrowia w Polsce, także w Częstochowie.</p>
      <p>"O ile część budynków, dzięki staraniom samorządów i środkom unijnym, jest sukcesywnie modernizowana, o tyle kontrakty NFZ nie gwarantują finansowania na poziomie dającym możliwość zbilansowania rocznych budżetów. Konieczne są systemowe zmiany w opiece zdrowotnej, zwłaszcza związane z finansowaniem lecznictwa zamkniętego" - podał we wtorkowym komunikacie Urząd Miasta w Częstochowie.</p>
      <p>Samorządowy program ma łagodzić problem braków kadrowych w częstochowskiej służbie zdrowia. Jego celem jest zachęcenie młodych lekarzy do pozostania na dłużej w Częstochowie. Pierwsi stypendyści to studenci Uniwersytetu Jagiellońskiego, Uniwersytetu Medycznego w Łodzi i Śląskiego Uniwersytetu Medycznego w Katowicach. W zamian za stypendium zobowiązali się do pracy w Miejskim Szpitalu Zespolonym w Częstochowie przez co najmniej 3 lata po ukończeniu nauki.</p>
      <p>Mówiąc o tym, co zachęciło ich do zainteresowania się miejskim stypendium, studenci podkreślali we wtorek m.in. szybszą niż w dużych ośrodkach akademickich możliwość pełnego wejścia w lekarską praktykę oraz możliwość istotnego obniżenia kosztów utrzymania w okresie pracy w Częstochowie.</p>
      <p>Częstochowski samorząd przyznaje stypendium studentce lub studentowi kierunku lekarskiego, który zobowiązuje się podjąć zatrudnienie na stanowisku lekarza w publicznym podmiocie leczniczym, dla którego gmina Częstochowa jest organem założycielskim. Stypendysta zobowiązany jest podjąć pracę w mieście po zakończeniu kształcenia, jednak nie później niż w 18 miesięcy od ukończenia studiów, na okres nie krótszy niż 3 lata. Stypendium (2 tys. zł brutto miesięcznie) jest przyznawane na 9 miesięcy.</p>
      <p>Stypendium przyznaje się osobie, której średnia ocen za poprzedni rok akademicki jest nie mniejsza niż 3,5, oraz w przypadku zaliczenia w terminie V roku studiów (tj. do 30 września danego roku) i wpisania na kolejny rok akademicki. Warunkiem jest także niepowtarzanie roku, na który złożono wniosek o przyznanie stypendium, oraz niekorzystanie z urlopów określonych w regulaminie studiów, z urlopu macierzyńskiego czy rodzicielskiego.</p>
      <p>Program "Dostępny lekarz" składa się z trzech elementów. Pierwszy to stypendia, które właśnie - po zakończeniu naboru - otrzymało troje studentów uniwersytetów medycznych. Drugi element programu - "Mieszkanie w Częstochowie dla lekarza" - daje młodym medykom możliwość ubiegania się o najem lokalu mieszkalnego z zasobu lokali czynszowych Zakładu Gospodarki Mieszkaniowej TBS.</p>
      <p>Trzeci moduł to "Kształcenie i podnoszenie kwalifikacji osób wykonujących zawody medyczne". Przewiduje on m.in. refundację podnoszenia kwalifikacji lekarzy w trakcie specjalizacji - szkoleń wynikających z programu specjalizacji oraz innych szkoleń mających wpływ na jakość usług medycznych, w zależności od potrzeb miejskiego szpitala.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>