<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/10271324/jakimowicz-dostal-prace-w-tvp-bo-pochwalil-macierewicza-nie-jestem-koniunkturalista.html"/>
    <meta property="og:site_name" content="Wprost"/>
    <meta property="article:published_time" content="2019-11-19T17:24:00+00:00"/>
    <meta property="og:title" content="Jakimowicz dostał pracę w TVP, bo pochwalił Macierewicza? „Nie jestem koniunkturalistą”"/>
    <meta property="og:description" content="Jarosław Jakimowicz w poniedziałek 18 listopada po raz pierwszy poprowadził program „Pytanie na śniadanie extra” w TVP2. W rozmowie z Wirtualną Polską aktor odpowiedział na krytykę, która spadła na niego po informacji o zatrudnieniu w TVP."/>
  </head>
  <body>
    <article>
      <h1>Jakimowicz dostał pracę w TVP, bo pochwalił Macierewicza? „Nie jestem koniunkturalistą”</h1>
      <address>
        <time datetime="2019-11-19T17:24:00+00:00">19 Nov 2019, 17:24</time>
      </address>
      <p>
        <b>Jarosław Jakimowicz w poniedziałek 18 listopada po raz pierwszy poprowadził program „Pytanie na śniadanie extra” w TVP2. W rozmowie z Wirtualną Polską aktor odpowiedział na krytykę, która spadła na niego po informacji o zatrudnieniu w TVP.</b>
      </p>
      <p>W rozmowie z Wirtualną Polską Jarosław Jakimowicz zaprzeczył, jakoby otrzymał pracę w Telewizji Polskiej dzięki gestowi w stosunku do Antoniego Macierewicza. – Ludzie pewnie myślą: w czwartek uścisnął Macierewiczowi dłoń, a w poniedziałek ma swój program. No nie! Jeśli ktoś myśli, że to się odbywa tak, że ja dziękuję Macierewiczowi i dostaję program, to daj mu Boże zdrowie. Ja nie jestem koniunkturalistą. Czy teraz wszystko, co się wydarzy w moim życiu będzie konsekwencją tego występu u Rachonia? To się tak nie przekłada – tłumaczył.</p>
      <p>Aktor dodał, że propozycję poprowadzenia programu w telewizji śniadaniowej miał otrzymać już kilka miesięcy temu. – Kilka miesięcy temu dostałem propozycję prowadzenia „Pytania na śniadanie”, ale nie byłem zainteresowany. Nie umiałbym włożyć serca w rozmowy o walce z łupieżem i kuchni oraz czym warto przed zimą posmarować wycieraczki, żeby się nie przyklejały do szyby. Więc ja nie będę prowadził „Pytania na śniadanie”, tylko w ramach „Pytania na śniadanie extra” będę prowadził rozmowy, nazwijmy to, kryminalne – wyjaśnił.</p>
      <h3>„Dziękuję za tych 50 lat walki o niepodległość”</h3>
      <p>W programie „#Jedziemy” w TVP Info na początku listopada doszło do zdarzenia, które podzieliło internautów. Dla jednych zachowanie Jarosława Jakimowicza było piękne, dla innych żenujące. Formuła programu opierała się na wywiadzie z Antonim Macierewiczem, a później dyskusji z zaproszonymi gośćmi, już bez byłego szefa MON. Zanim jednak polityk PiS zdążył opuścić studio TVP Info, podszedł do niego aktor i prezenter Jarosław Jakimowicz. – Reżyserka mnie znienawidzi. Ja mam 50 lat. Dziękuję za tych 50 lat walki o niepodległość. Dziękuję za kraj, w którym żyję. W imieniu moich dzieci, Polaków wszystkich: tych którzy rozumieją to, tych, którzy inaczej rozumieją. Dziękuję bardzo. Naprawdę, jestem dumny i zaszczycony – mówił, ściskając dłoń polityka.</p>
      <p>Zaledwie kilkanaście dni później Jakimowicz po raz pierwszy poprowadził „Pytanie na śniadanie extra”. Portal Wirtualne Media pisze, że Jakimowicz ma być gospodarzem program raz w tygodniu. Informację taką otrzymał z Centrum informacji Telewizji Polskiej.</p>
      <related>
        <h4>Czytaj także:</h4>
        <a href="https://www.wprost.pl/prime-time/telewizja/10270583/awantura-o-macierewicza-w-studiu-polsatu-jakimowicz-gdybym-mial-to-zrobic-jeszcze-raz.html"/>
      </related>
      <footer>Źródło: <a href="http://www.wp.pl/">Wirtualna Polska</a></footer>
    </article>
  </body>
</html>