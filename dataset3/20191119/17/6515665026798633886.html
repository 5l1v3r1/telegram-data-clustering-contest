<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3360919/predstavljen-petogodisnji-plan-javnog-zdravlja-u-loznici-prvi-grad-u-regionu-koji-ce-usvojiti-ovaj-dokument"/>
    <meta property="og:site_name" content="kurir.rs"/>
    <meta property="article:published_time" content="2019-11-19T17:55:00+00:00"/>
    <meta property="og:title" content="PREDSTAVLJEN PETOGODIŠNJI PLAN JAVNOG ZDRAVLJA U LOZNICI: Prvi grad u regionu koji će usvojiti ovaj dokument"/>
    <meta property="og:description" content="LOZNICA Loznica će biti prvi grad u regionu koji će usvojiti Plan javnog zdravlja za period 2020-2025. godine i početi sa primenom aktivnosti planiranih ovim dokumentom.U skupštinskoj sali danas je održan prvi sastanak tima koji je radio na izradi dokumenta, ..."/>
  </head>
  <body>
    <article>
      <h6 class="kicker">za period 2020-2025. godine</h6>
      <h1>PREDSTAVLJEN PETOGODIŠNJI PLAN JAVNOG ZDRAVLJA U LOZNICI: Prvi grad u regionu koji će usvojiti ovaj dokument</h1>
      <address>
        <time datetime="2019-11-19T17:55:00+00:00">19 Nov 2019, 17:55</time>
      </address>
      <p>LOZNICA – Loznica će biti prvi grad u regionu koji će usvojiti Plan javnog zdravlja za period 2020-2025. godine i početi sa primenom aktivnosti planiranih ovim dokumentom.</p>
      <p>U skupštinskoj sali danas je održan prvi sastanak tima koji je radio na izradi dokumenta, a u njemu su članovi skupštinskog saveta za zdravlje, predstavnici ustanova, javnih preduzeća i institucija iz Loznice kao i Zavoda za javno zdravlje iz Šapca</p>
      <p>Prema rečima Tanje Glišić Matić, načelnice Odeljenja za društvene delatnosti, ovim sastankom otvara se javna rasprava, a Plan javnog zdravlja Grada Loznice 2020-2025. već od sutra biće na sajtu gradske uprave tako da ga građani mogu videti i poslati određene sugestije koje će biti razmatrane i uvrštene u dokument.</p>
      <figure>
        <img src="https://www.kurir.rs/data/images/2019/11/19/17/2057579_loznica--sastanak-u-skupsstinskoj-sali_ff.jpg?ver=1574182405"/>
        <figcaption>
          <cite>foto: T.Ilić</cite>
        </figcaption>
      </figure>
      <p>- Javna rasprava traje petnaest dana, posle toga dokument sa unetim sugestijama sa današnjeg sastanka i onim dobijenih od građana razmatra Gradsko veće, a onda će se naći i pred odbornicima. Na ovom dokumentu radili smo prethodnih godinu dana i imamo zakonsku obavezu da ga usvojimo. Loznica je prvi grad u regionu koji će usvojiti ovaj dokument i krenuti sa implementacijom planiranih aktivnosti. Naša vizija je - Loznica lider u dostignutom zdravlju njenih građana do 2025. godine – rekla je ona.</p>
      <p>Ljubinko Đokić, pomoćnik gradonačelnia, podsetio je da je Loznica poslednjih meseci veliko gradilište kada je u pitanju rekonstrukcija infrastrukture zdravstva. On je naglasio da su u toku radovi na rekonstrukciji nekoliko odeljenja Opšte bolnice, Internog, Psihijatrije, Grudnog, očekuje se uskoro potpisivanje ugovora za rekonstrukciju oko devet hiljada kvadrata hirurško-ginekološki bloka koji od 1987.stoji nezavršen, a u toku je izrada projektne dokumentacije za rekonstrukciju Infektivnog odeljenja, Patologije i Onkologije.</p>
      <figure>
        <img src="https://www.kurir.rs/data/images/2019/11/19/17/2057577_loznica--prvi-u-regionu_ff.jpg?ver=1574182428"/>
        <figcaption>
          <cite>foto: T.Ilić</cite>
        </figcaption>
      </figure>
      <p>- U sledećoj fazi predstoji izrada projektne dokumentacije za kompletno parterno uređenje Opšte bolnice u Loznici i kada sve to bude urađeno imaćemo oko 25 hiljada kvadrata rekonstruisanog prostora. Rekonstruisani objekti imaće novu opremu koja je i te kako važna za dijagnostiku. Ovim Planom javnog zdravlja dobro je procenjena životna sredina i u našem, Mačvanskom okrugu možemo biti zadovoljni sa stanjem u Loznici – kazao je Đokić i dodao da je u Loznici jedan lekar na 340 stanovnika, a u Mačvanskom okrugu na 450 stanovnika.</p>
      <p>Prema nekim ranije iznetim podacima iz gradske uprave Lozničanima su najveći problem bolesti kardiovaskularnog sistema koje su u 2017. bili najveći uzrok smrtnosti, dok sa druge strane Loznica od 2011. beleži stalno popravljanje stope prirodnog priraštaj.</p>
      <p>
        <b>(Kurir.rs/T.Ilić)</b>
      </p>
    </article>
  </body>
</html>