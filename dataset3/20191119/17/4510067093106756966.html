<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/atentie-la-copii-un-adolescent-a-fost-lovit-pe-trecerea-de-pietoni-in-oradea-un-altul-care-circula-pe-bicicleta-a-fost-acrosat-in-girisu-negru-152896.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T17:17:00+00:00"/>
    <meta property="og:title" content="Atenţie la copii! Un adolescent a fost lovit pe trecerea de pietoni, în Oradea, un altul, care circula pe bicicletă, a fost acroşat în Girişu Negru"/>
    <meta property="og:description" content="Un băiat de 13 ani din localitatea Girişu Negru şi un adolescent în vârstă de 14 ani din Oradea au ajuns la spital, luni, după ce au căzut victime ale unor accidente rutiere, cel din urmă fiind acroşat chiar pe trecerea de pietoni de o şoferiţă neatentă. "/>
  </head>
  <body>
    <article>
      <h1>Atenţie la copii! Un adolescent a fost lovit pe trecerea de pietoni, în Oradea, un altul, care circula pe bicicletă, a fost acroşat în Girişu Negru</h1>
      <address><time datetime="2019-11-19T17:17:00+00:00">19 Nov 2019, 17:17</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/accident-trecere-de-pietoni.jpg"/>
        <figcaption>foto:generic radioconstanta.ro</figcaption>
      </figure>
      <p>Un băiat în vârstă de 13 ani din localitatea Girişu Negru şi un adolescent de 14 ani din Oradea au ajuns la spital, luni, după ce au căzut victime ale unor accidente rutiere, cel din urmă fiind acroşat chiar pe trecerea de pietoni de o şoferiţă neatentă. </p>
      <p>Accidentul din Oradea s-a produs luni seara, în jurul orei 18, pe strada Oneştilor şi, potrivit unei informări transmise marţi de Poliţia Bihor, a fost provocat de o orădeancă în vârstă de 61 de ani. Femeia conducea un autoturism dinspre Calea Aradului înspre strada Tudor Vladimirescu şi nu a oprit la o trecere de pietoni semnalizată şi marcată corespunzător. </p>
      <p>"Şoferiţa a acroșat un minor de 14 ani, din Oradea, care se angajase în traversarea carosabilului în mod regulamentar, din partea stângă a direcției de deplasare a autoturismului, minorul suferind leziuni uşoare", se arată în document.</p>
      <p>Cercetările în acest caz sunt efectuate de poliţiştii Biroului Rutier Oradea. </p>
      <p>Un alt accident rutier soldat cu rănirea unui copil s-a produs, luni, pe drumul județean 709/A, în localitatea bihoreană Girișul Negru. Un copil în vârstă de 13 ani care circula pe bicicletă dinspre Tăut înspre Belfir, a virat la stânga fără să se asigure, fiind acroșat de o autoutilitară, condusă în spatele său, în aceeași direcție, de un bărbat de 32 de ani, din comuna Batăr. </p>
      <p>Rănit în urma impactului, băiatul de pe bicicletă a fost transportat la spital, împrejurările în care s-a produs evenimentul urmând să fie stabilite de polițiștii Biroului Rutier Salonta, într-o anchetă coordonată de procurorii Parchetului de pe lângă Judecătoria Salonta.</p>
    </article>
  </body>
</html>