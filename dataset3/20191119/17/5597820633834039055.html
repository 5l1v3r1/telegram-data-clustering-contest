<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/zviedrija-atcel-izmeklesanu-pret-asanzu.a338929/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T17:13:00+00:00"/>
    <meta property="og:title" content="Zviedrija atceļ izmeklēšanu pret Asanžu"/>
    <meta property="og:description" content="Zviedrijas prokurori ir atcēluši izmeklēšanu pret kompānijas &quot;Wikileaks&quot; dibinātāju Džūljenu Asanžu, kurš kopš 2010. gada tika apsūdzēts izvarošanā. Tiesa uzskata, ka kopš iespējamā nozieguma ir pagājis pārāk ilgs laiks un pierādījumi ir kļuvuši arvien vājāki. Tikmēr Asanžs, kurš pašlaik izcieš cietumsodu Londonā, turpina cīņu pret izdošanu Amerikas Savienotajām Valstīm (ASV)."/>
  </head>
  <body>
    <article>
      <h1>Zviedrija atceļ izmeklēšanu pret Asanžu</h1>
      <address><time datetime="2019-11-19T17:13:00+00:00">19 Nov 2019, 17:13</time> by <a rel="author" href="https://www.lsm.lv/autors/ugis-libietis/" target="_blank">Uģis Lībietis</a></address>
      <p>
        <b>Zviedrijas prokurori ir atcēluši izmeklēšanu pret kompānijas "Wikileaks" dibinātāju Džūljenu Asanžu, kurš kopš 2010. gada tika apsūdzēts izvarošanā. Tiesa uzskata, ka kopš iespējamā nozieguma ir pagājis pārāk ilgs laiks un pierādījumi ir kļuvuši arvien vājāki. Tikmēr Asanžs, kurš pašlaik izcieš cietumsodu Londonā, turpina cīņu pret izdošanu Amerikas Savienotajām Valstīm (ASV).</b>
      </p>
      <figure>
        <audio src="https://static.lsm.lv/media/2019/11/c4kz.mp3"/>
        <figcaption>Zviedrija atceļ izmeklēšanu pret Asanžu<cite>Uģis Lībietis</cite></figcaption>
      </figure>
      <p>Izmeklēšana pret Asanžu tika sākta 2010. gadā pēc tam, kad kāda zviedru sieviete apsūdzēja "Wikileaks" dibinātāju izvarošanā. Asanžs kopš šo apsūdzību izvirzīšanas savu vainu ir kategoriski noraidījis. Lai izvairītos no izdošanas Zviedrijai un, kā viņš pats uzskata - draudošās tālākās izraidīšanas uz Savienotajām Valstīm, Asanžs 2012. gadā lūdza politisko patvērumu Ekvadoras vēstniecībā Londonā.</p>
      <p>Šī gada aprīlī viņš no vēstniecības gan tika ar spēku aizvests un pašlaik izcieš 50 nedēļu ilgu cietumsodu par atbrīvošanas nosacījumu pārkāpšanu.</p>
      <p>Tikai divus mēnešus vēlāk, jūnijā, Zviedrijas tiesa paziņoja, ka tā necentīsies panākt Asanža aizturēšanu, taču sākotnējā izmeklēšana netiks atcelta, un aizdomās turēto varēs nopratināt Lielbritānijā.</p>
      <p>Kā otrdien paziņoja Zviedrijas ģenerālprokurora vietniece Eva Marija Pēšone, ir pieņemts lēmums sākotnējo izmeklēšanu neturpināt. Kā uzsvērusi Pēšone, šāds lēmums ir balstīts uz to, ka kopš lietā izskatāmajiem notikumiem ir pagājis ievērojams laiks un pierādījumi ir vājinājušies.</p>
      <p>Prokurore uzsvērusi, ka kopš maija ir veiktas dažādas izmeklēšanas darbības, tostarp nopratināti daudzi liecinieki. Pēc Pēšones vārdiem, arī pati cietusī ir sniegusi ticamu notikumu izklāstu. Apsūdzētājas paziņojumi esot bijuši plaši, saistīti un detalizēti, taču kopējā situācija tomēr neliecinot par nepieciešamību šo izmeklēšanu turpināt.</p>
      <p>Pats Asanžs pašlaik izcieš viņam piespriesto sodu Belmārša cietumā Londonā, kur joprojām cīnās pret savu iespējamo izdošanu Amerikas Savienotajām Valstīm.</p>
      <p>ASV Asanžam izvirzītas 17 apsūdzības par ASV pretspiegošanas likumu pārkāpumu saistībā ar "Wikileaks" publicētajiem tūkstošiem militāro un diplomātisko dokumentu. Notiesāšanas gadījumā viņam var draudēt mūža ieslodzījums. Pirms mēneša, stājoties Londonas tiesas priekšā, Asanžs sūdzējies par savu veselības stāvokli, par to, ka viņam netiek nodrošināta piekļuve viņa rakstu darbiem un viņam nav iespējas pienācīgi sagatavoties savai aizsardzībai, kamēr pretējai pusei esot visi iespējamie resursi. Tā kā Asanžs ir Austrālijas pilsonis, Austrālija ir piedāvājusi viņam konsulāro palīdzību, taču tā ir kategoriski noraidīta.</p>
      <p>Tiek prognozēts, ka Asanža izdošanas process Savienotajām Valstīm būs garš un ļoti sarežģīts. Noklausīšanās šajā lietā ir noteikta 2020. gada februārī.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/kinai-un-zviedrijai-diplomatiskais-konflikts-par-balvas-pasniegsanu-gramatu-izdevejam.a338807/"/>
        <a href="https://www.lsm.lv/raksts/zinas/ekonomika/naudas-atmazgasanas-skandals-skar-ari-zviedrijas-seb-banku.a338604/"/>
        <a href="https://www.lsm.lv/raksts/kultura/izklaide/karostas-cietuma-spoku-mednieki-no-zviedrijas-megina-notvert-balto-damu.a338337/"/>
        <a href="https://www.lsm.lv/raksts/zinas/arzemes/pec-apsaudes-malme-danija-ieviesis-pagaidu-parbaudes-uz-robezas-ar-zviedriju.a338343/"/>
        <a href="https://www.lsm.lv/raksts/zinas/ekonomika/igaunu-finansu-ministrs-krievu-specdienesti-izmantojusi-swedbank-destabilizejosu-operaciju-finansesanai.a338320/"/>
        <a href="https://www.lsm.lv/raksts/arpus-etera/arpus-etera/maris-bergs-tikai-skatoties-dzivaja-saproti-cik-nhl-hokejs-ir-atrs.a338136/"/>
        <a href="https://www.lsm.lv/raksts/sports/hokejs/zviedru-hokeja-panakumi-meklejami-progresivaja-jaunatnes-sistema.a337906/"/>
        <a href="https://www.lsm.lv/raksts/zinas/arzemes/stokholma-par-atgriesanos-latvija-interesejas-ari-trimdinieki.a337079/"/>
      </related>
    </article>
  </body>
</html>