<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714308-oi-toyrkoi-%C2%ABsvhnoyn%C2%BB-kai-pali-to-kastelorizo-apo-ton-charth.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T17:04:00+00:00"/>
    <meta property="og:title" content="Οι Τούρκοι «σβήνουν» και πάλι το Καστελόριζο από τον χάρτη"/>
    <meta property="og:description" content="Οι ελληνικές Ένοπλες Δυνάμεις συνασκούνται με τις ισχυρότερες στρατιωτικές δυνάμεις παγκοσμίως, αλλά και της ανατολικής Μεσογείου, και οι Τούρκοι συνεχίζουν απομονωμένοι να προκαλούν στο Αιγαίο"/>
  </head>
  <body>
    <article>
      <h1>Οι Τούρκοι «σβήνουν» και πάλι το Καστελόριζο από τον χάρτη</h1>
      <address>
        <time datetime="2019-11-19T17:04:00+00:00">19 Nov 2019, 17:04</time>
      </address>
      <p>Οι ελληνικές Ένοπλες Δυνάμεις συνασκούνται με τις ισχυρότερες στρατιωτικές δυνάμεις παγκοσμίως, αλλά και της ανατολικής Μεσογείου, και οι Τούρκοι συνεχίζουν απομονωμένοι να προκαλούν στο Αιγαίο και στην κυπριακή ΑΟΖ δεσμεύοντας με Navtex περιοχές για αεροναυτικές ασκήσεις.</p>
      <p>Για περίπου δύο εβδομάδες τέσσερα μαχητικά αεροσκάφη της Πολεμικής Αεροπορίας F-16 block 52 advance με το απαιτούμενο τεχνικό προσωπικό από την 335 Μοίρα της 116 Πτέρυγας Μάχης βρέθηκαν στην αεροπορική βάση Ovda του Ισραήλ προκειμένου να συμμετάσχουν στην άσκηση «Blue Flag 2019». Στην άσκηση συμμετέχουν κάθε χρόνο οι κορυφαίες αεροπορίες του κόσμου, όπως η αμερικανική και η ισραηλινή, και οι Έλληνες χειριστές διαπρέπουν. Ειδικά στις αερομαχίες κερδίζουν τον σεβασμό όλων των «αντιπάλων».</p>
      <p>Στην «Blue Flag» συμμετείχαν φέτος από το Ισραήλ αεροσκάφη F-15, F-16 και F-35, από τη Γερμανία Eurofighter, από τις ΗΠΑ F-16 και από την Ιταλία επίσης F-35. Το γεγονός ότι οι Έλληνες πιλότοι έλαβαν μέρος σε αεροπορικές επιχειρήσεις, ημέρα και νύχτα, πετώντας μαζί με αεροσκάφη 5ης γενιάς F-35, αποτελεί σίγουρα κέρδος για την Πολεμική Αεροπορία μας.</p>
      <p>
        <b>Η Navtex που κλειδώνει το Καστελόριζο</b>
      </p>
      <p>Την ίδια στιγμή οι Τούρκοι επιμένουν να προκαλούν στην ανατολική Μεσόγειο. Με Navtex που εξέδωσαν «εξαφανίζουν» το Καστελόριζο από τον χάρτη της περιοχής, αμφισβητώντας το ιδιοκτησιακό καθεστώς του, και ταυτόχρονα «πολιορκούν» την Κύπρο. Συγκεκριμένα, η Τουρκία εξέδωσε ακόμη μία φορά προκλητική Navtex, με την οποία «κλειδώνει» περιοχή νοτίως του συμπλέγματος της Μεγίστης για ασκήσεις του πολεμικού ναυτικού της στις 21 Νοεμβρίου, ημέρα της εορτής των ελληνικών Ενόπλων Δυνάμεων.</p>
      <p>Με άλλη Navtex δεσμεύει περιοχή εντός της κυπριακής ΑΟΖ για τη διεξαγωγή επίσης αεροναυτικής άσκησης, δείχνοντας πως δεν είναι διατεθειμένη να παραιτηθεί από τις όποιες αξιώσεις της και τις διεκδικήσεις της όσον αφορά τα ενεργειακά κοιτάσματα.</p>
      <p>Επίσης, με μπαράζ παραβιάσεων στο FIR Αθηνών η Τουρκία συνεχίζει να αμφισβητεί τα εθνικά μας κυριαρχικά δικαιώματα. Χθες τρεις σχηματισμοί τουρκικών F-16 και ένας αποτελούμενος από ζεύγος F-4 και τέσσερα κατασκοπευτικά CN-235 εισήλθαν χωρίς σχέδια πτήσης στο FIR Αθηνών, σημειώνοντας 11 παραβάσεις των κανόνων εναέριας κυκλοφορίας και συνολικά 32 παραβιάσεις του εθνικού εναέριου χώρου σε ολόκληρο το Αιγαίο. Σε τέσσερις μάλιστα περιπτώσεις οι Τούρκοι χειριστές αντέδρασαν στην αναγνώριση που τους έγινε από ελληνικά μαχητικά, με συνέπεια η αναγνώριση να εξελιχθεί σε εμπλοκές.</p>
      <p>parapona-rodou</p>
    </article>
  </body>
</html>