<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622372/%D9%BE%DB%8C%D9%88%D9%86%DA%AF%E2%80%8E-%DB%8C%D8%A7%D9%86%DA%AF-%D9%85%D8%B0%D8%A7%DA%A9%D8%B1%D8%A7%D8%AA-%D9%85%D8%AC%D8%AF%D8%AF-%D9%85%DB%8C%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D9%88-%DA%A9%D8%B1%D9%87%E2%80%8C%D8%B4%D9%85%D8%A7%D9%84%DB%8C-%D8%BA%DB%8C%D8%B1%D9%85%D9%85%DA%A9%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="پیونگ‎ یانگ: مذاکرات مجدد میان آمریکا و کره‌شمالی غیرممکن است"/>
    <meta property="og:description" content="مقام ارشد وزارت خارجه کره‌شمالی اعلام کرد: مذاکرات مجدد میان آمریکا و کره‌شمالی غیرممکن است."/>
  </head>
  <body>
    <article>
      <h1>پیونگ‎ یانگ: مذاکرات مجدد میان آمریکا و کره‌شمالی غیرممکن است</h1>
      <address>
        <time datetime="2019-11-19T17:52:00+00:00">19 Nov 2019, 17:52</time>
      </address>
      <p>
        <i>مقام ارشد وزارت خارجه کره‌شمالی اعلام کرد: مذاکرات مجدد میان آمریکا و کره‌شمالی غیرممکن است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از اِم‌کِی نیوز، «کیم میونگ گیل» (Kim Myong Gil) مقام ارشد وزارت خارجه کره‌شمالی امروز سه شنبه در اظهاراتی اعلام کرد: همانطور که پیش تر نیز بارها اعلام کردیم، مذاکرات مجدد میان آمریکا و کره شمالی غیرممکن است؛ مگر اینکه آمریکا از سیاست های خصمانه خود علیه کره شمالی دست بردارد.</p>
      <p>این مقام ارشد وزارت خارجه کره شمالی در این خصوص گفت: بر این اساس، دیگر نیاز نیست تا سوئد به عنوان میانجی مذاکرات میان پیونگ یانگ و واشنگتن اقدام کند.</p>
      <p>این در حالیست که «کیم کی گوان» مشاور وزارت خارجه کره شمالی نیز دیروز اعلام کرده بود که کشورش علاقه‌ای به از سرگیری گفتگوها و مذاکرات جدید با آمریکا ندارد.</p>
      <p>مشاور وزارت خارجه کره شمالی در این ارتباط گفته بود: اگر آمریکا واقعا به دنبال گفتگو با ماست، باید تصمیم گیری کند و سیاست خصمانه خود علیه ما را به عنوان یک دشمن تغییر دهد.</p>
      <p>این اظهار نظر مقام وزارت خارجه کره شمالی در واکنش به اظهارات تویئتری اخیر ترامپ صورت می‌گیرد که در آن رئیس جمهور آمریکا از رهبر کره شمالی خواسته بود تا درباره توافق تصمیم گیری فوری به عمل آورد.</p>
      <p>گوان در ادامه گفته است که ما علاقه‌ای به گفتگو و مذاکرات بیشتر با آمریکا نداریم و وقتی چیزی نگرفته‌ایم، چیزی نیز به رئیس جمهور آمریکا نخواهیم داد.</p>
      <p>پیش از این رهبر کره شمالی اعلام کرده بود که آمریکا تا پایان سال جاری میلادی فرصت دارد تا بسته پیشنهادی قابل قبولی را برای حل مساله هسته ای ارائه کند.</p>
      <p>همچنین هفته گذشته کیم میونگ-گیل مذاکره کننده ارشد کره شمالی اعلام کرد واشنگتن پیشنهاد کرده دور جدید مذاکرات کاری در ماه آینده میلادی برگزار شود، اما حال با این اظهارات مقامات کره شمالی، برگزاری دور جدیدی از گفتگوها در هاله‌ای از ابهام قرار دارد.</p>
    </article>
  </body>
</html>