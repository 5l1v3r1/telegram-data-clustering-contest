<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sardine-lidentikit-del-movimento-civico-che-si-oppone-a-salvini/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T17:01:53+00:00"/>
    <meta property="og:title" content="Sardine: l’identikit del movimento civico che si oppone a Salvini"/>
    <meta property="og:description" content="Il movimento delle sardine, nato da quattro ragazzi che a Piazza Maggiore a Bologna hanno organizzato la contestazione al raduno di Matteo Salvini. Tra i diversi apprezzamenti per l'iniziativa non sono mancate le critiche di chi insinua dubbi sulla presunta 'spontaneità' del movimento. Mattia Santori, ideatore del gruppo nega legami con la politica: 'Non abbiamo bandiere', dice. Intanto sui social si moltiplicano le iniziative e la mappa delle proteste inizia a definirsi."/>
  </head>
  <body>
    <article>
      <h1>Sardine: l’identikit del movimento civico che si oppone a Salvini</h1>
      <h2>Il movimento delle sardine, nato da quattro ragazzi che a Piazza Maggiore a Bologna hanno organizzato la contestazione al raduno di Matteo Salvini. Tra i diversi apprezzamenti per l’iniziativa non sono mancate le critiche di chi insinua dubbi sulla presunta “spontaneità” del movimento. Mattia Santori, ideatore del gruppo nega legami con la politica: “Non abbiamo bandiere”, dice. Intanto sui social si moltiplicano le iniziative e la mappa delle proteste inizia a definirsi.</h2>
      <address><time datetime="2019-11-19T17:01:53+00:00">19 Nov 2019, 17:01</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <figure>
        <video src="http://fanpage-a.akamaihd.net/XdOxkuSwOj1J_SCJ_1.mp4"/>
      </figure>
      <p>Piazza Maggiore a Bologna, una "piazza grande" abbastanza da contenere più di sei mila persone, o meglio, "sardine", che lo scorso 15 novembre si sono ritrovate per protestare contro il leader leghista Matteo Salvini. Un movimento spontaneo, senza bandiere, nato dall'iniziativa di quattro ragazzi bolognesi: Giulia, Andrea, Roberto e Mattia Santori, l'ideatore dell'iniziativa. Le immagini della piazza gremita sono diventate virali sui social e il movimento delle sardine ha attirato molti apprezzamenti, ma anche alcune critiche, soprattuto da parte della Lega, che ha insinuato dubbi sulla presunta "spontaneità" del movimento.</p>
      <h3>Chi sono</h3>
      <p>Ragazzi normali, sconosciuti nelle sezioni di partito e senza un passato da militanti che dall'idea di una notte insonne hanno conquistato le prime pagine dei giornali. Mattia Santori, 32 anni, laureato in Scienze Politiche, è lui che per primo ha avuto l'idea del movimento ed è lui che, per organizzare la protesta, ha contattato i suoi ex coinquilini: Giulia Trappoloni, fisioterapista, 30 anni; Roberto Morotti, ingegnere impegnato nel riciclo, 31 anni; Andrea Garreffa, guida turistica, 30 anni. Trasformare l'idea di una notte in realtà non è stato facile, considerando che gli organizzatori hanno impiegato solo sei giorni. I quattro trentenni hanno racontato di aver promosso l'idea sui social, ma anche attraverso il volantinaggio e la creazione di speciali "banchi del pesce" dove hanno distribuito sagome di sardine in cartone a promozione dell'evento.</p>
      <h3>Perché si chiamano così</h3>
      <p>Riempire una piazza significa stare stretti come "sardine", appunto. Più si tengono "stretti" e più l'iniziativa delle "sardine" può dirsi compiuta. Il nome però ha anche un significato metaforico che allude al caratteristico "silenzio" dei pesci. Un silenzio che gli organizzatori della protesta dicono di voler contrapporre agli "urlatori" dei comizi politici. L'iniziativa per ora ha avuto un'eco mediatico considerevole e sono attese nuove manifestazioni.</p>
      <h3>Cosa vogliono</h3>
      <p>Il "movimento della sardine" non ha ancora un volto definito, né un programma chiaro. Le iniziative che riuniscono i manifestanti sono spontanee e nascono dall'iniziativa di gruppi locali. L'obiettivo primario condiviso per ora sembra essere quello di esprimere un dissenso trasversale nei confronti del leader della Lega Matteo Salvini. I manifestanti non hanno mostrato bandiere o simboli di partito durante gli eventi, ma solo delle "sardine" costruite con materiali di fortuna.</p>
      <h3>La mappa delle proteste</h3>
      <figure>
        <img src="https://staticfanpage.akamaized.net/wp-content/uploads/2019/11/Movimento-sardine-Bologna-638x425.jpg"/>
      </figure>
      <p>Dopo il successo dell'iniziativa bolognese il movimento delle sardine si sta espandendo per la Penisola. Altri gruppi autonomi rispetto al gruppo bolognese si stanno organizzando, soprattutto attraverso i social, per replicare l'iniziativa in altre piazze italiane. La lista, in aggiornamento:</p>
      <h4>Bologna, 15 novembre</h4>
      <p><a href="https://www.fanpage.it/politica/salvini-a-bologna-in-migliaia-in-piazza-contro-la-lega-idranti-per-respingere-i-manifestanti/">L'evento si è svolto a Piazza Maggiore</a> in contemporanea al raduno leghista che la stessa sera al PalaDozza di Bologna riuniva 5 mila persone. Gli organizzatori del "movimento delle sardine" chiedevano la presenza di almeno sei mila persona per riempire la piazza, ma a manifestare sono scese più di 15 mila persone.</p>
      <h4>Modena, 18 novembre</h4>
      <p><a href="https://www.fanpage.it/politica/modena-le-sardine-contro-salvini-tornano-in-piazza-in-7mila-a-contestare-il-leader-della-lega/">L'evento si è tenuto in Piazza Grande</a> dove sotto la pioggia si sono riunite circa 7 mila persone. La manifestazione, organizzata in occasione del primo evento elettorale del leader della Lega in città, ha rappresentato il secondo appuntamento delle "sardine".</p>
      <h4>Sorrento, 21 novembre</h4>
      <p>L'evento delle "sardine di Sorrento" è previsto in piazza Andrea Veniero. È stato organizzato un flash mob in concomitanza con l'arrivo nel paese del leader leghista Matteo Salvini.</p>
      <h4>Napoli, 30 novembre</h4>
      <p><a href="https://napoli.fanpage.it/napoli-flash-mob-delle-sardine-sabato-30-novembre-contro-salvini-in-piazza-del-gesu/">L'evento è previsto alle 19 in piazza del Gesù Nuovo</a>. Gli organizzatori hanno chiesto di portare "una sardina disegnata o creata in qualunque modo, ma di non portare alcuna bandiera politica".</p>
      <h4>Milano, 1 dicembre</h4>
      <p>"Le Sardine di Milano", è il nome della pagina Facebook che <a href="https://milano.fanpage.it/dopo-modena-e-bologna-le-sardine-arrivano-a-milano-pagina-facebook-e-raduno-l1-dicembre/">organizza l'evento</a>. In un post gli autori – che per ora non sono noti – hanno lanciato un primo messaggio per mobilitarsi.</p>
    </article>
  </body>
</html>