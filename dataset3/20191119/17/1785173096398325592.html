<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/constanta-patronul-restaurantului-beirut-unde-in-2014-trei-tinere-si-au-pierdut-viata-condamnat-definitiv-la-opt-ani-de-inchisoare-1922401919042019111719174988"/>
    <meta property="og:site_name" content="News.ro"/>
    <meta property="article:published_time" content="2019-11-19T17:19:04+00:00"/>
    <meta property="og:title" content="Constanţa: Patronul restaurantului Beirut, unde în 2014 trei tinere şi-au pierdut viaţa, condamnat definitiv la opt ani de închisoare"/>
    <meta property="og:description" content="George Karam, patronul restaurantului Beirut din Constanţa, unde, în aprilie 2014, trei tinere şi-au pierdut viaţa într-un incendiu, a fost condamnat, marţi, de Curtea de Apel Constanţa, la opt ani de închisoare, decizie instanţei fiind definitivă. Daunele morale stabilite de judecători în acest dosar depăşesc 850.000 de euro. În prima instanţă, Karam fusese condamnat la zece ani de închisoare, iar valoarea daunelor morale din dosar se ridica la peste şapte milioane de euro."/>
  </head>
  <body>
    <article>
      <h1>Constanţa: Patronul restaurantului Beirut, unde în 2014 trei tinere şi-au pierdut viaţa, condamnat definitiv la opt ani de închisoare</h1>
      <address><time datetime="2019-11-19T17:19:04+00:00">19 Nov 2019, 17:19</time> by <a rel="author">Cosmin Vaideanu</a></address>
      <p>
        <b>George Karam, patronul restaurantului Beirut din Constanţa, unde, în aprilie 2014, trei tinere şi-au pierdut viaţa într-un incendiu, a fost condamnat, marţi, de Curtea de Apel Constanţa, la opt ani de închisoare, decizie instanţei fiind definitivă. Daunele morale stabilite de judecători în acest dosar depăşesc 850.000 de euro. În prima instanţă, Karam fusese condamnat la zece ani de închisoare, iar valoarea daunelor morale din dosar se ridica la peste şapte milioane de euro.</b>
      </p>
      <p>Curtea de Apel Constanţa a decis, marţi, condamnarea lui George Karam, patronul restauratului Beirut, la opt ani, o lună şi zece zile de închisoare pentru comiterea mai multor infracţiuni, după ce în aprilie 2014, în localul său, trei tinere au murit în urma unui incendiu.</p>
      <p>În urmă cu doi ani, el fusese condamnat de Judecătoria Constanţa la zece ani de închisoare, dar Karam a atacat decizia la Curtea de Apel Constanţa.</p>
      <p>Instanţa a mai decis ca societatea Middle East Parteners SRL să plătească o amendă penală de 840.000 de lei, iar SC Tinel Cristi SRL a fost obligată de instanţă la plata unei amenzi penale de 653.000 de lei.</p>
      <p>De asemenea, în acelaşi dosar Constantin Pavel a fost condamnat la şapte ani, nouă luni şi 20 de zile de închisoare, Dumitru Jurcă, instalator autorizat, cinci ani şi şase luni de închisoare, Mihaela Zdru a primit o pedeapsă de doi ani şi patru luni de închisoare.</p>
      <p>Curtea de Apel Constanţa a mai hotărât ca Gheorghe Nirlu să fie condamnat la un an de închisoare, Florentina Coroianu, la un an şi o lună de închisoare, iar Sultana Nirlu a fost achitată.</p>
      <p>Instanţa a mai decis ca George Karam, SC Middle East Parteners SRL Constantin Pavel, SC Tinel Cristi SRL şi Dumitru Jurcă, acesta din urmă în solidar şi cu partea responsabilă civilmente SC Engie Romania SA, să achite părţilor civile din dosar peste 850.000 de euro. Iniţial, aceştia fuseseră obligaţi de Judecătoria Constanţa să plătească daune morale de şapte milioane de euro.</p>
      <p>Decizia Curţii de Apel Constanţa este definitivă.</p>
      <p>În 5 aprilie 2014, un puternic incendiu a izbucnit la Restaurantul Beirut din Constanţa, iar în uma acestuia trei tinere au murit, iar alte două persoane au fost rănite, focul fiind stins de pompieri după mai bine de cinci ore. Ancheta în acest caz a fost preluată de procurorii Parchetului de pe lângă Înalta Curte de Casaţie şi Justiţie.</p>
      <p>"În cursul anului 2013, în lipsa autorizaţiei de construire, a proiectului avizat de proiectantul iniţial al clădirii sau expertizei tehnice întocmite de un expert tehnic atestat, prin efort conjugat şi acţiuni simultane şi succesive, inculpatul Karam George, în calitate de administrator al S.C. Middle East Partners S.R.L, împreună cu această firmă, precum şi cu inculpaţii Pavel Constantin şi S.C. Tinel Cristi S.R.L. a modificat, prin adăugarea unui nivel, imobilului – Restaurant Beirut – corp de construcţie al proprietăţii din bulevardul Tomis, municipiul Constanţa, şi, împreună cu inculpatul Jurcă Dumitru (instalator autorizat), a pus şi menţinut nelegal în funcţiune instalaţia de utilizare a gazelor naturale de la restaurantul mai sus menţionat, cu consecinţa iniţierii incendiului din 05.04.2014, care a avut ca urmare un dezastru, constând în distrugerea imobilului cu destinaţia de restaurant, degradarea clădirii nr. 122 din acelaşi bulevard, a unui alt imobil învecinat, moartea a trei persoane şi vătămarea corporală a altor două”, se arată în rechizitoriul procurorilor.</p>
      <p>De asemenea, anchetatorii au mai stabilit că George Karam, sprijinit de Constantin Pavel şi Dumitru Jurcă, nu a luat măsuri de securitate în muncă la faza de execuţie şi exploatare a construcţiei şi instalaţiilor Restaurantului Beirut, iar la data de 12 decembrie 2013, la efectuarea reviziei periodice a instalaţiei de utilizare a gazelor de la imobilele avariate, împreună cu societatea al cărei administrator era, George Karam, l-a sprijinit pe Dumitru Jurcă care, cu încălcarea atribuţiilor de serviciu specifice funcţiei de lăcătuş mecanic cu sarcini de verificare a instalaţiilor de gaze în cadrul unei societăţi comerciale de profil, nu a luat măsuri legale, menţinând şi asigurând utilizarea nelegală de către abonatul S.C. Middle East Parteners S.R..L a instalaţiei de gaze.</p>
      <p>Cercetările efectuate în cauză au arătat şi faptul că George Karam angajase 11 persoane fără încheierea unui contract individual de muncă, iar în perioada martie 2011 - noiembrie 2013, împreună cu Gheorghe Nirlu, Sultana Nirlu şi Florentina Gica Coroianu, a întocmit în fals 18 fişe de instruire individuală în domeniul securităţii şi sănătăţii în muncă şi în domeniul situaţiilor de urgenţă, pe care le-a folosit cu ocazia a trei verificări efectuate de Inspectoratul Teritorial de Muncă Constanţa, ultimul control fiind la data de 11 martie 2014.</p>
      <p>De asemenea, la data de 3 aprilie 2014, împreună cu Florin Iordache şi Mihaela Zdru, George Karam a falsificat 20 fişe de instruire individuală în domeniul securităţii şi sănătăţii în muncă şi în domeniul situaţiilor de urgenţă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>