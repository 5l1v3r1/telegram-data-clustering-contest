<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Bulgarski-promoutur-provali-3-koncerta-na-Enrike-Iglesias-915114"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T17:12:00+00:00"/>
    <meta property="og:title" content="Български промоутър провали 3 концерта на Енрике Иглесиас?"/>
    <meta property="og:description" content="Предстоящите концерти на испанската суперзвезда Енрике Иглесиас в Хърватия, Беларус и Латвия са  отм..."/>
  </head>
  <body>
    <article>
      <h1>Български промоутър провали 3 концерта на Енрике Иглесиас?</h1>
      <address>
        <time datetime="2019-11-19T17:12:00+00:00">19 Nov 2019, 17:12</time>
      </address>
      <p>Предстоящите концерти на испанската суперзвезда Енрике Иглесиас в Хърватия, Беларус и Латвия са  отменени, след като представляващата го агенция "Creative Artists“ (CAA) обяви неспазване на договореностите от страна на българския промоутър "Aрт БГ, съобщава сайтът на списание Iq.</p>
      <p>На 14 ноември CAA публикува изявление, с което отмени концертите в "Загреб Арена“ (16 500 места) на 1 декември, в "Минск Арена“ (15 000 места) на 3 декември и в "Арена Рига“ (10 300 места) на 5 декември – всички те част от световното му турне "All the Hits Live“.</p>
      <p>"Aрт БГ“ промотира други участия в шоута от турнето на Иглесиас в редица страни, включително България, Белгия, Франция, Германия, Италия и Полша. Но независимо от всичко, концертите в Загреб, Минск и Рига вече ги няма в официалния сайт на Иглесиас. Същевременно те все още се рекламират на сайта на "Aрт БГ“, но линковете към тях вече не съществуват. Телефоните на фирмата в софийския офис не отговарят.</p>
      <p>"За наше голямо съжаление, след много внимателно обмисляне и изчерпване на всички възможни алтернативи, бяхме принудени да анулираме предстоящите концерти в Загреб, Рига и Минск“, гласи изявлението, което CAA издаде на продавачите на билети и публикува в латвийската платформа за продажба на билети "Bilesu Serviss“.</p>
      <p>AРТ БГ – промоутър и организатор – не изпълни своите договорени задължения относно залите и всички останали елементи по  продуцирането на тези три концерта. Това прави невъзможно да реализираме концертите, които феновете заслужават.</p>
      <p>За нас безопасността на феновете и екипа е от първостепенно значение, а не можем да гарантираме това за всички, когато организаторът не е изпълнил задълженията си. Просто рискът е твърде голям."</p>
      <p>Агенцията добавя, че търси нови дати за тези градове "в близко бъдеще".</p>
      <p>"Заедно с доставчиците на билети и залите ще търсим отговорност от "Aрт БГ“ за техните действия“, заключават от CAA в изявлението.</p>
      <p>Билетната платформа "Bilesu Serviss“ се обърна към полицията, за да получи правна оценка на ситуацията и "възможни измами от страна на "Aрт БГ“. Докато няма повече информация, няма да се възстановяват суми за билети, закупени от платформата. Подробности за възстановяването на суми ще се появят на уебсайта на платформата и ще бъдат изпратени своевременно на всички притежатели на билети.</p>
      <p>"Арт БГ“ (с офиси в София, Виена и Лондон) организира концерти в Централна, Северна и Югоизточна Европа със събития в Париж, Мюнхен, Берлин, Виена, Стокхолм, Осло, Копенхаген, Хелзинки, Варшава… и София. Промоутърската компания организира концерти на Енрике Иглесиас, Рики Мартин, Шарл Азнавур (починал на 1 октомври 2018-а), "Скорпиънс“, Хулио Иглесиас, мюзикъла "Котките“, "Лорд ъф дъ Денс“, Лара Фабиан, Дейвид Гарет и Найджъл Кенеди. От основаването си през 2008-а досега "Арт БГ“ е организирала над 500 събития.</p>
      <p>Според колегите от "Площад Славейков“ Даниел Стефанов, собственик и управител на "Арт БГ“, е разпуснал служителите си в офиса в София и те все още очакват от него възнагражденията си. Предполага се, че Стефанов се намира в Гърция, където на 24 ноември в Атина предстои концерт на Хосе Карерас, организиран от българина.</p>
    </article>
  </body>
</html>