<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/zielona-gora-ul-batorego-zatrzymanie-37-latka-za-potracenie-na-przejsciu,986631.html"/>
    <meta property="og:site_name" content="TVN24"/>
    <meta property="article:published_time" content="2019-11-19T17:38:20+00:00"/>
    <meta property="og:title" content="Kobieta potrącona na przejściu dla pieszych, kierowca uciekł. &quot;Myślał, że potrącił psa&quot;"/>
    <meta property="og:description" content="Jest podejrzany o to, że potrącił kobietę na pasach i uciekł z miejsca wypadku. Gdy 37-latek pojawił się w komendzie, miał w organizmie 2,5 promila alkoholu. Policjantom miał powiedzieć, że myślał..."/>
  </head>
  <body>
    <article>
      <h1>Kobieta potrącona na przejściu dla pieszych, kierowca uciekł. "Myślał, że potrącił psa"</h1>
      <address><time datetime="2019-11-19T17:38:20+00:00">19 Nov 2019, 17:38</time> by <a rel="author">aa/ks</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/9097788e-2301-414b-a2f3-0dd23dd6898c-480p.mp4" autoplay="" loop=""/>
        <figcaption>Kierowca zgłosił się na policję, miał 2,5 promila alkoholu w organizmie<cite>Foto: Lubuska Policja | Video: Google Earth</cite></figcaption>
      </figure>
      <h3>Jest podejrzany o to, że potrącił kobietę na pasach i uciekł z miejsca wypadku. Gdy 37-latek pojawił się w komendzie, miał w organizmie 2,5 promila alkoholu. Policjantom miał powiedzieć, że myślał, iż potrącił psa. Zielonogórscy funkcjonariusze wyjaśniają okoliczności wypadku.</h3>
      <related>
        <a href="https://www.tvn24.pl/poznan,43/brutalny-napad-na-30-latka-w-jego-mieszkaniu-pieciu-podejrzanych-w-areszcie,986318.html"/>
      </related>
      <p>Policjanci z Zielonej Góry (woj. lubuskie) zatrzymali 37-letniego kierowcę, który jest podejrzany o to, że potrącił kobietę i zamiast udzielić jej pomocy, uciekł z miejsca wypadku.</p>
      <p>Do zdarzenia doszło w poniedziałek na wyznaczonym przejściu dla pieszych na ul. Batorego.</p>
      <p>- O tej sytuacji poinformowali nas świadkowie. Sprawca nawet się nie zatrzymał. 32-letnia kobieta z poważnymi obrażeniami trafiła do szpitala, natomiast policjanci rozpoczęli poszukiwania kierowcy - poinformowała podinspektor Małgorzata Stanisławska, rzecznik zielonogórskiej policji.</p>
      <h3>Miał 2,5 promila alkoholu w organizmie</h3>
      <p>Jeszcze tego samego dnia 37-letni mieszkaniec Zielonej Góry sam zgłosił się na komendę. Badanie na zawartość alkoholu w organizmie wykazało, że mężczyzna miał wówczas 2,5 promila.</p>
      <p>- Na pytanie, dlaczego odjechał z miejsca zdarzenia, pozostawiając ranną kobietę, wyjaśnił policjantom, że nie był świadomy tego, co się stało. Myślał, że potrącił psa. 37-latek został zatrzymany - dodaje Stanisławska.</p>
      <p>Mężczyzna prawdopodobnie odpowie za spowodowanie wypadku drogowego po pijanemu oraz ucieczkę z miejsca zdarzenia.</p>
      <p>
        <b>
          <b>
            <i>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</i>
          </b>
        </b>
      </p>
    </article>
  </body>
</html>