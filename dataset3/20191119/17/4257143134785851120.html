<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/gyermekvedelmi-strategiaval-all-elo-a-kormany"/>
    <meta property="og:site_name" content="infostart"/>
    <meta property="article:published_time" content="2019-11-19T17:46:34+00:00"/>
    <meta property="og:title" content="Gyermekvédelmi stratégiával áll elő a kormány"/>
    <meta property="og:description" content="Novák Katalin családügyi államtitkár bejelentése szerint tavaszra készen is lesznek vele."/>
  </head>
  <body>
    <article>
      <h1>Gyermekvédelmi stratégiával áll elő a kormány</h1>
      <address><time datetime="2019-11-19T17:46:34+00:00">19 Nov 2019, 17:46</time> by <a rel="author">Infostart / MTI</a></address>
      <h3>Novák Katalin családügyi államtitkár bejelentése szerint tavaszra készen is lesznek vele.</h3>
      <p>Várhatóan tavaszra elkészíti a kormány a gyermekvédelmi stratégiát - mondta az Emmi család- és ifjúságügyért felelős államtitkára egy, a gyermekjogi világnap alkalmából tartott keddi budapesti rendezvényen.</p>
      <p>Novák Katalin az új dokumentum kidolgozásának szükségességét azzal indokolta, hogy számos új veszélynek vannak kitéve a gyermekek, olyanoknak, amelyek tíz-húsz éve még vagy nem voltak, vagy nem voltak ennyire intenzívek, mint napjainkban, vagy korábban jobban meg tudta a gyermekeket védeni tőlük a család, a helyi közösség.</p>
      <p>Az államtitkár elmondta, a stratégia a digitális veszélyekkel szembeni védelem mellett kiterjed majd egyebek mellett- az örökbefogadás hatékonyabbá tételére, valamint a nevelőszülői hálózat további erősítésére, hogy minden gyermek családban nőhessen fel. Utalt arra, hogy</p>
      <blockquote>a tavalyi családvédelmi konzultáción is arra kapott a kormány megerősítést, hogy még dolgozzon ezen a területen.</blockquote>
      <p>Novák Katalin az Egyszülős Központban a gyermekjogok érvényesítéséről rendezett kerekasztal-beszélgetésen vett részt, amelyet annak alkalmából tartottak, hogy az ENSZ harminc éve, 1989. november 20-án fogadta el gyermekjogi egyezményt. Az államtitkár az azóta eltelt idő egyik legnagyobb eredményének azt mondta, hogy ma már nemcsak beszélnek a gyermekek jogairól, hanem általános érték és elvárás a társadalomban, hogy a gyermek méltóságát nem szabad megsérteni, valamint az, hogy a gyermekekkel szembeni bármilyen fizikai vagy lelki erőszak, bűncselekmény.</p>
      <p>A gyerekek jogai a felnőtteknek és a döntéshozóknak kötelezettséget jelentenek, elsősorban arra, hogy</p>
      <p>
        <mark>fizikai, anyagi és szellemi biztonságban, szeretetben neveljék fel őket</mark>
      </p>
      <p>- mondta.</p>
      <p>A gyermeknek joga van ahhoz, hogy szerető családban, közösségben nőjön fel, ha pedig ez a joga sérül, akkor arra megoldást kell találni - húzta alá az az államtitkár. Szerinte ebben az anyagi támogatásoknak is és a helyi civil vagy egyházi közösségeknek fontos szerepük lehet.</p>
      <p>A gyermekszegénységről szólva arra hívta fel a figyelmet, hogy olyankor az őket nevelő család van nehéz helyzetben, ezért a családon keresztül kell segíteni.</p>
      <p>Novák Katalin elmondta azt is, hogy</p>
      <blockquote>az otthonteremtési program a gyermeküket egyedül nevelő szülők számára is elérhető;</blockquote>
      <p>a csok igénybevevőinek 11 százaléka ilyen család, 2017-től pedig a bölcsődei, mini bölcsődei felvétel során az egyedülálló szülők gyermekei előnyt élveznek.</p>
      <p>Sulyok Tamás, az Alkotmánybíróság elnöke is arról beszélt, hogy a gyermeknek mindkét szülőhöz joga van, az erkölcsi felfogás és a társadalmi tapasztalat is ezt támasztja alá. A jogászoknak mindig figyelemmel kell lenniük a gyerekek érzelmi helyzetére - mondta. A gyermek érdeklődő, mindenkit szeret, vagy ha nem, azt megmondja, mert őszinte. Fontos, hogy a gyermekek jogai úgy érvényesüljenek, hogy ezeket az értékeket meg tudják őrizni felnőttkorukra - fogalmazott. Nem szabad elfeledkezni arról sem, hogy</p>
      <blockquote>"a jog általában magától érvényesül a családi asztal mellett",</blockquote>
      <p>mert ha jó a családi légkör, az azzal jár, hogy a szabályokat követjük, a gyermeki jogokat pedig betartjuk. Ha pedig mégsem - folytatta -, akkor az államnak kell beavatkoznia a gyermeki jogok védelmében, ezt garantálja az alaptörvény, az egész jogrendszer és a nemzetközi egyezmények. Hozzátette: az Ab-hez gyermekjogi kérdésekben igen ritkán fordulnak, ami valószínűleg azt is jelenti, hogy alapvető rendszerbeli problémák nincsenek.</p>
      <p>Koltay András, a Nemzeti Közszolgálati Egyetem rektora is arra hívta fel a figyelmet, hogy nem azért vannak jogok, mert az ENSZ vagy az alkotmány listába szedte őket, hanem azért, mert az emberi méltóságból fakadnak, a jogi dokumentumok csak elismerik mindezt. Ezért nem a listát kell megtanítani a gyerekeknek, hanem olyan életet kell biztosítani nekik, ahol ezek a demokratikus reflexek automatikusan ivódnak beléjük - fogalmazott.</p>
      <p>Beszterczey András, a Református Egyház Szeretetszolgálati Irodájának vezetője szerint "a gyereknek jogában áll szeretve lenni", és a természetes szülő-gyerek kapcsolat határozza meg, hogyan nő fel. Az egyházaknak nem az ítélkezés a dolguk, ha sérül valami a családban, hanem az a küldetésük és feladatuk, hogy ezekben a helyzetekben segítőként lépjenek melléjük, ezért működtet a református egyház például gyermekvédelmi szakellátást is - emelte ki.</p>
      <p>
        <i>Nyitókép: Pixabay</i>
      </p>
    </article>
  </body>
</html>