<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/alpha-bank-a-obtinut-in-romania-un-profit-brut-de-10-7-mil-euro-in-noua-luni-din-2019-18596188"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T17:27:56+00:00"/>
    <meta property="og:title" content="Alpha Bank a obţinut în România un profit brut de 10,7 mil. euro în nouă luni din 2019"/>
    <meta property="og:description" content="Alpha Bank, prezentă în top 10 al celor mai mari bănci după active pe piaţa românească, a obţinut în primele nouă luni din 2019 un câştig brut de 10,7 mil. euro în România, în scădere faţă de aceeaşi perioadă a anului 2018, cu toate că şi veniturile operaţionale şi creditarea au crescut, conform datelor prezentate de banca-mamă de la Atena."/>
  </head>
  <body>
    <article>
      <h1>Alpha Bank a obţinut în România un profit brut de 10,7 mil. euro în nouă luni din 2019</h1>
      <address><time datetime="2019-11-19T17:27:56+00:00">19 Nov 2019, 17:27</time> by <a rel="author" href="https://www.zf.ro/autor/claudia-medrega" target="_blank">Claudia Medrega</a></address>
      <p>Alpha Bank, prezentă în top 10 al celor mai mari bănci după active pe piaţa românească, a obţinut în primele nouă luni din 2019 un câştig brut de 10,7 mil. euro în România, în scădere faţă de aceeaşi perioadă a anului 2018, cu toate că şi veniturile operaţionale şi creditarea au crescut, conform datelor prezentate de banca-mamă de la Atena.</p>
      <p>“Indicatorii financiari de la sfârşitul celui de-al treilea trimestru al acestui an reflectă strategia echilibrată si prudentă a Alpha Bank Romania. Banca şi-a menţinut în această perioadă poziţia robustă, înregistrând o creştere a veniturilor operaţionale şi o diminuare a ratei creditelor neperformante. Creditele şi depozitele s-au situat pe un trend ascendent, reconfirmând încrederea clienţilor noştri”, afirmă Sergiu Oprescu, preşedintele executive al Alpha Bank România.</p>
      <p>Venitul operaţional al Alpha Bank în România a urcat în primele nouă luni din 2019 cu 6,4%, ajungând la 104,3 mil. euro. În aceeaşi perioadă, cheltuielile operaţionale ale băncii s-au majorat cu 9,9%, la 79,7 mil. euro, conform datelor de la Atena.</p>
      <p>Ascensiunea veniturilor operaţionale s-a produs în condţiile în care stocul de credite brute al băncii s-a majorat cu 2,5% faţă de primele nouă luni din 2018, până la 2,64 mld. euro.</p>
    </article>
  </body>
</html>