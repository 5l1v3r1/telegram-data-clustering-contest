<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/duranin-dustugu-bir-devirdeyiz-215614h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T17:06:56+00:00"/>
    <meta property="og:title" content="Duranın düştüğü bir devirdeyiz"/>
    <meta property="og:description" content="Gençlere tavsiyelerde bulunan TOBB Başkanı Hisarcıklıoğlu, zengin olmak isteyenlerin girişimci olması gerektiğini kaydetti. Hisarcıklıoğlu, çalışmadan hedeflere ulaşmanın mümkün olmadığını vurguladı."/>
  </head>
  <body>
    <article>
      <h1>Duranın düştüğü bir devirdeyiz</h1>
      <h2>Gençlere tavsiyelerde bulunan TOBB Başkanı Hisarcıklıoğlu, zengin olmak isteyenlerin girişimci olması gerektiğini kaydetti. Hisarcıklıoğlu, çalışmadan hedeflere ulaşmanın mümkün olmadığını vurguladı.</h2>
      <address>
        <time datetime="2019-11-19T17:06:56+00:00">19 Nov 2019, 17:06</time>
      </address>
      <p>Türkiye Odalar ve Borsalar Birliği (TOBB) Başkanı Rifat Hisarcıklıoğlu, çağa ayak uyduramayan şirketlerin kepenk kapatmakla yüz yüze kaldığını belirterek, duranın düştüğü bir devirde olunduğunu söyledi.</p>
      <p>Hisarcıklıoğlu, Erciyes Üniversitesi (ERÜ) 2019-2020 Akademik Yıl Açılış Töreni'nde yaptığı konuşmada, gençlere tavsiyelerde bulundu. Herkesin zengin olmak istediğini ifade eden Hisarcıklıoğlu, ‘'Zengin olmak istiyorsanız girişimci olmanız gerekir. Başka türlü zengin olamazsınız. Ancak girişimcilik sadece zengin olmanın yolu değil, toplumsal dengeyi sağlamanın da bir yolu'' dedi. Konuyla ilgili örnekler de veren Hisarcıklıoğlu, şunları kaydetti: ‘'Sovyetler Birliği, İkinci Dünya Savaşı'ndan 1990'a kadar dünyanın teknolojik ve askeri güç anlamında iki büyük süper gücünden birisiydi ama girişimcisi olmadığı için 1990 yılında tek bir kurşun atılmadan yıkıldı. Girişimcinin olmadığı yerde rekabet ve kalite olmaz. Eğer bunlar da yoksa ilerlemeniz mümkün değil. İkinci Dünya Savaşı'nda yerle bir olan Almanya ve Japonya ise bugün dünyanın süper ekonomik güçleri arasına girdi. Bunu da girişimcilikle başardılar.''</p>
      <p>
        <b>GİRİŞİMCİLİK HAYALLE BAŞLAR</b>
      </p>
      <p>Ülkelerin artık girişimci çıkarmaktan çok girişimci ithal ettiğine dikkati çeken Hisarcıklıoğlu, Amerika'daki Silikon Vadisi'nde bulunan şirketlerin yüzde 51'inin ABD dışında kurulduğunu anlattı. Hisarcıklıoğlu, ‘'Girişimci, sınırlarını aşan kimsedir. Eskiden uzay ABD ve Rusya'dan sorulurdu. Bugün girişimcilikle anılıyorlar. Girişimcilik hep bir hayalle başlıyor. Hayal kurmaktan korkmayın. Hayalleri hedeflere çevirmek gerekiyor. Çalışmadan hedeflere ulaşmanın mümkünatı yok'' diye konuştu.</p>
      <p>
        <b>İNOVASYON YAPMAK GEREK</b>
      </p>
      <p>Başarılı olmak için çok çalışmanın yetmediğini vurgulayan Hisarcıklıoğlu, inovasyon yapmak gerektiğinin altını çizdi. Rifat Hisarcıklıoğlu, ‘'Biz inovasyona yeni bir tanım getirdik. İnovasyon eski köye yeni adet getirmektir. Eskiden bir şey yapmak isteyince 'icat çıkarma' derlerdi. Şimdi, icat çıkarabiliyorsan, eski köye yeni adet getirebiliyorsan başarılı oluyorsun. Bundan 10 yıl önce kimsenin hayal edemeyeceği kadar zengin olan, piyasanın tek sahibi konumundaki bir telefon markasının ismini şimdi kimse hatırlamıyor bile. Çünkü çağa ayak uydurmadı. Duranın düştüğü bir devirdeyiz. Harekette bereket vardır. Tek bir taksisi olmayan bir sistem, şu an dünyanın en büyük taksi şirketi ve değeri 67 milyar dolar. Türkiye'nin en köklü şirketinin değeri ise 8 milyar dolar'' dedi. </p>
    </article>
  </body>
</html>