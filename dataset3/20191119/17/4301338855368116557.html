<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/mia-anasa-apo-tin-epistrofi-stin-ellada-o-kostas-passaris-i-diki-gia-to-makelio-to-etima-apo-ti-roumania/"/>
    <meta property="og:site_name" content="irafina"/>
    <meta property="article:published_time" content="2019-11-19T17:30:08+00:00"/>
    <meta property="og:title" content="Μια ανάσα από την επιστροφή στην Ελλάδα ο Κώστας Πάσσαρης – Η δίκη για το μακελειό &amp; το αίτημα από τη Ρουμανία"/>
    <meta property="og:description" content="Πριν από μερικές εβδομάδες, είχε επανέλθει στην επικαιρότητα το όνομα του Πάσσαρη, καθώς η οικογένεια ενός από τα θύματά του, η οικογένεια Αλεβιζόπουλου, είχε επαναλάβει το χρόνιο αίτημά της να επιστρέψει στην Ελλάδα ο Κώστας Πάσσαρης για να δικαστεί για το μακελειό στο Γενικό Κρατικό της Νίκαιας το 2001. Και ο ίδιος ο Πάσσαρης είχε […]"/>
  </head>
  <body>
    <article>
      <h1>Μια ανάσα από την επιστροφή στην Ελλάδα ο Κώστας Πάσσαρης – Η δίκη για το μακελειό &amp; το αίτημα από τη Ρουμανία</h1>
      <address>
        <time datetime="2019-11-19T17:30:08+00:00">19 Nov 2019, 17:30</time>
      </address>
      <p>Πριν από μερικές εβδομάδες, είχε επανέλθει στην επικαιρότητα το όνομα του Πάσσαρη, καθώς η οικογένεια ενός από τα θύματά του, η οικογένεια Αλεβιζόπουλου, είχε επαναλάβει το χρόνιο αίτημά της να επιστρέψει στην Ελλάδα ο Κώστας Πάσσαρης για να δικαστεί για το μακελειό στο Γενικό Κρατικό της Νίκαιας το 2001.</p>
      <p>Και ο ίδιος ο Πάσσαρης είχε εκφράσει την επιθυμία να επιστρέψει στην Ελλάδα για να δικαστεί, καθώς δηλώνει μετανιωμένος.</p>
      <p>Μετά την επιθυμία του αυτή, σύμφωνα με το dikastiko.gr, οι αρχές της Ρουμανίας έχουν ήδη στείλει αίτημα για το αν η Ελλάδα συμφωνεί να επιστρέψει ο Πάσσαρης και να εκτίσει εδώ το υπόλοιπο της ποινής του. Σύμφωνα με πληροφορίες, πάντως, στο υπουργείο Δικαιοσύνης και στην εισαγγελία Πρωτοδικών, δεν έχει φτάσει τέτοιο αίτημα.</p>
      <p>Στις 2 Δεκεμβρίου πρόκειται να γίνει, σε δεύτερο βαθμό, η δίκη του Πάσσαρη για τη δολοφονία των δυο αστυνομικών στο Γενικό Κρατικό της Νίκαιας κατά τη διάρκεια της απόδρασής του το 2001. Πρωτόδικα, ο Κώστας Πάσσαρης είχε καταδικαστεί τον περασμένο Μάιο σε τέσσερις φορές ισόβια και 71 χρόνια.</p>
      <p>Ο διαβόητος κακοποιός είχε συλληφθεί στη Ρουμανία και τον Ιούλιο του 2003 καταδικάστηκε για διπλή δολοφονία κατά τη διάρκεια ληστείας. Με βάση το ρουμανικό νόμο και με ευεργετικό υπολογισμό της ποινής, θα μπορούσε να αποφυλακιστεί μετά το 2020.</p>
      <p>Από τη στιγμή που θα γίνει αίτημα για την επιστροφή του στην Ελλάδα, ο εισαγγελέας εκτέλεσης ποινών του Πρωτοδικείου Αθηνών θα πρέπει να αποφασίσει σε διάστημα τριών μηνών. Αν η απόφαση είναι θετική, ο Πάσσαρης θα εκτίσει σε πρώτη φάση την ποινή που του επιβλήθηκε στη Ρουμανία και στη συνέχεια εκείνη που του έχει επιβάλει η ελληνική δικαιοσύνη.</p>
      <p>newsit.gr</p>
      <p>Με πληροφορίες και από dikastiko.gr</p>
    </article>
  </body>
</html>