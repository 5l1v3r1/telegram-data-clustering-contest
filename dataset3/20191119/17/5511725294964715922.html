<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-sieviesu-izlasei-zaudejums-eiropas-cempionata-kerlinga.d?id=51651259"/>
    <meta property="og:site_name" content="DELFI"/>
    <meta property="article:published_time" content="2019-11-19T17:13:42+00:00"/>
    <meta property="og:title" content="Latvijas sieviešu izlasei zaudējums Eiropas čempionātā kērlingā "/>
    <meta property="og:description" content="Latvijas sieviešu kērlinga izlase otrdien Zviedrijā notiekošajā Eiropas čempionātā A divīzijā (EČ) piedzīvoja neveiksmi, vēsta Latvijas Kērlinga asociācija (LKA)."/>
  </head>
  <body>
    <article>
      <h1>Latvijas sieviešu izlasei zaudējums Eiropas čempionātā kērlingā </h1>
      <address><time datetime="2019-11-19T17:13:42+00:00">19 Nov 2019, 17:13</time> by <a rel="author">LETA</a></address>
      <p>
        <b>Latvijas sieviešu kērlinga izlase otrdien Zviedrijā notiekošajā Eiropas čempionātā A divīzijā (EČ) piedzīvoja neveiksmi, vēsta Latvijas Kērlinga asociācija (LKA).</b>
      </p>
      <p>EČ ceturtajā dienā (otrdien ) Latvijas sieviešu izlase ar 5:8 atzina Krievijas pārākumu.</p>
      <p>Pirmajos divos endos punktus guva Krievija, panākot 3:0 savā labā. Ceturtajā endā latvietēm izdevās vienu punktu atgūt, bet sestajā izspēlē atkal divus akmeņus tuvāk centram novietojot Krievijas valstsvienībai un ievadot četru endu sēriju, kad pārmaiņus komandas guva pa diviem punktiem. Desmitajā endā šī sērija pārtrūka, krievietēm gūstot tikai vienu punktu, taču ar to pietika 8:5 uzvarai.</p>
      <p>Latvietes ar vienu panākumu sešos mačos A divīzijā patlaban kopā ar Igauniju dala priekšpēdējo - pēdējo pozīciju.</p>
      <p>Latvijas sieviešu kērlinga izlasē šogad startē Iveta Staša-Šaršūne, Santa Blumberga, Ieva Krusta, Evelīna Barone un Tīna Siliņa.</p>
      <p>Latvijas valstsvienība A divīzijā vēl cīnīsies arī ar Skotiju, Vāciju un Šveici.</p>
      <p>Latvijas sieviešu izlase ar 2:8 atzina Čehijas un ar 5:6 - Norvēģijas pārākumu, ar 10:9 ekstra endā pārspēja Igauniju, bet pēc tam ar 2:9 zaudēja Zviedrijai un ar 4:8 - Dānijai.</p>
      <p>Jau vēstīts, ka B divīzijā pie trešā panākuma tika vīriešu izlase, kas <a href="https://www.delfi.lv/sports/news/winter_sports/others/latvijas-viriesu-kerlinga-izlase-pieveic-ari-lietuvu.d?id=51650215">ar 5:4 pieveica apakšgrupas</a> pastarīti Lietuvu.</p>
      <p>Abas komandas līdz pat piektajam endam neļāva pretiniekam paņemt vairāk par punktu endā (2:2), bet, pārtraukumā ejot, mūsu pretiniekiem izdevās nozagt punktu un izvirzīties vadībā ar 3:2. Tomēr jau pēc sestā enda vadību ar 4:3 pārņēma Latvijas izlase. Pēc diviem "nonullētiem" endiem lietuvieši tika tikai pie viena punkta un izlīdzināja rezultātu 4:4. Pēdējā endā ar pēdējo akmeni mūsu izlase izcīnīja vajadzīgo uzvaras punktu 5:4 un trešo uzvaru apakšgrupā.</p>
      <p>Latvijas valstsvienība B divīzijas B apakšgrupā ar trim uzvarām piecos mačos kopā ar Franciju ieņem dalītu ceturto vietu.</p>
      <p>Latvijas valstsvienībā iekļauti Mārtiņš Trukšāns, Jānis Klīve, Sandris Buholcs, Artūrs Gerhards un Arnis Veidemanis. Latvieši EČ šādā sastāvā startē pirmo reizi.</p>
      <p>Čempionāta turpinājumā Latvijas vīriešu izlase vēl tiksies ar Poliju un Austriju.</p>
      <p>Jau ziņots, ka Latvijas izlase iepriekš turnīrā ar 8:3 uzvarēja Izraēlu, ar 3:6 zaudēja Turcijai un ar 5:7 - Baltkrievijai, bet pēc tam ar rezultātu 10:6 uzvarēja Franciju.</p>
      <p>Pērn Latvijas sieviešu izlase sasniedza vēsturē labāko panākumu - piekto vietu A divīzijā.</p>
      <p>Eiropas čempionāts Zviedrijā norisināsies līdz sestdienai.</p>
    </article>
  </body>
</html>