<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742398"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T17:15:00+00:00"/>
    <meta property="og:title" content="โรคหย่อนสมรรถภาพทางเพศ ในภาวะฮอร์โมน... (6)"/>
    <meta property="og:description" content="อาการหย่อนสมรรถภาพทางเพศและภาวะฮอร์โมนเพศชายบกพร่อง มักจะมีฮอร์โมนเพศชายปกติและผู้ป่วยที่ไม่มีอาการบางรายอาจมีฮอร์โมนเพศชายลดลงได้"/>
  </head>
  <body>
    <article>
      <h1>โรคหย่อนสมรรถภาพทางเพศ ในภาวะฮอร์โมน... (6)</h1>
      <address>
        <time datetime="2019-11-19T17:15:00+00:00">19 Nov 2019, 17:15</time>
      </address>
      <p>
        <b>อาการหย่อนสมรรถภาพทางเพศและภาวะฮอร์โมนเพศชายบกพร่อง มักจะมีฮอร์โมนเพศชายปกติและผู้ป่วยที่ไม่มีอาการบางรายอาจมีฮอร์โมนเพศชายลดลงได้</b>
      </p>
      <p>การวิเคราะห์อภิมานครั้งล่าสุดที่จัดทำโดยกลุ่มเดียวกัน ซึ่งมุ่งเน้นการศึกษาด้วยการใช้ดัชนีระหว่างประเทศของสมรรถภาพทางเพศเป็นตัวชี้วัดผลลัพธ์ พบว่าการรักษาฮอร์โมนเพศชายเพียงอย่างเดียวสามารถช่วยให้โรคหย่อนสมรรถภาพทางเพศแบบมีความรุนแรงน้อยให้ดีขึ้นอย่างมีนัยสำคัญ<br/><br/>ในปี พ.ศ. 2559 มีการศึกษาได้ผลตรงกันข้ามกับการทบทวนอย่างเป็นระบบ และตั้งข้อสังเกตว่าการทดแทนด้วยฮอร์โมนเพศชายไม่ได้ปรับปรุงการทำงานทางเพศหรือความพึงพอใจอย่างต่อเนื่อง นอกจากนี้การให้ฮอร์โมนเพศชายทดแทนก็ไม่ได้ผลในการรักษาโรคหย่อนสมรรถภาพทางเพศ อย่างไรก็ตาม การศึกษานี้เป็นเพียงการตรวจสอบอย่างเป็นระบบโดยยึดตามการประเมินของผู้วิจัย โดยไม่มีการวิเคราะห์ทางสถิติเพื่อสนับสนุน มีรายงานหนึ่งแสดงให้เห็นผลการวิจัยที่คล้ายกันในการวิเคราะห์แบบอภิมานซึ่งไม่พบอาการดีขึ้นที่สำคัญอย่างมีนัยสำคัญจากการให้ฮอร์โมนเพศชายทดแทนในโรคหย่อนสมรรถภาพทางเพศ ไม่ว่าจะเป็นรายบุคคลหรือเมื่อเสริมด้วยยายับยั้งเอนไซม์พีดีอี-5 อย่างไรก็ตามมีจำนวนของการวิจัยแบบสุ่มตัวอย่างอย่างจำกัดในการศึกษานี้<br/><br/><b>การตรวจวินิจฉัย</b> การวินิจฉัยของภาวะฮอร์โมนเพศชายบกพร่องขึ้นอยู่กับการรวมกันของคุณสมบัติทางชีวเคมีและทางคลินิก สิ่งเหล่านี้เป็นเพราะผู้ชายที่มีอาการหย่อนสมรรถภาพทางเพศและภาวะฮอร์โมนเพศชายบกพร่อง มักจะมีฮอร์โมนเพศชายปกติและผู้ป่วยที่ไม่มีอาการบางรายอาจมีฮอร์โมนเพศชายลดลงได้<br/><br/><b>การวัดฮอร์โมนเพศชายเทสโทสเตอโรน </b>ค่าพารามิเตอร์ ระดับฮอร์โมนเพศชายเทสโทสเตอโรนทั้งหมดเป็นตัวบ่งชี้ทางชีวเคมีที่ได้รับความนิยมในการวินิจฉัยภาวะฮอร์โมนเพศชายบกพร่อง และ สมาคมระหว่างประเทศแห่งบุรุษวิทยา (The International Society of Andrology; ISA) สมาคมระหว่างประเทศเพื่อการศึกษาของผู้สูงอายุชาย และสมาคมระบบปัสสาวะแห่งยุโรป ได้แนะนำว่า ระดับฮอร์โมนเทสโทสเตอโรนโดยรวมมากกว่า 12 นาโนโมลต่อลิตร ไม่จำเป็นต้องทดแทน อย่างไรก็ตามไม่มีข้อตกลงสากลเกี่ยวกับขีดจำกัดล่างของการวัดฮอร์โมนเพศชายปกติ<br/><br/>นักวิจัยบางท่านได้ให้เหตุผลว่าระดับฮอร์โมนเพศชายต่ำกว่า 8 นาโนโมลต่อลิตร ได้รับการพิจารณาอย่างกว้างขวางว่าต้องให้การรักษาฮอร์โมนเพศชายทดแทน แต่ระดับฮอร์โมนเพศชายระหว่าง 8 และ 12 นาโนโมลต่อลิตร แสดงถึงพื้นที่สีเทาซึ่งผลของฮอร์โมนเทสโทสเตอโรนขึ้นอยู่กับความไวของฮอร์โมนเพศชายแอนโดรเจน ในพื้นที่สีเทานี้นักวิจัยแนะนำให้ตรวจฮอร์โมนเทสโทสเตอโรนรวมซ้ำอีกครั้งและคำนวณหาเทสโทสเตอโรนที่เป็นอิสระ<br/><br/>เมื่อได้รับการยืนยันภาวะฮอร์โมนเพศชายบกพร่องว่าระดับฮอร์โมนเพศชายต่ำมาก ๆ ควรมีการตรวจวัดระดับโพรแลคติน (Prolactin) ซึ่งเป็นฮอร์โมนที่ผลิตจากต่อมใต้สมองซึ่งอยู่ใกล้กับส่วนล่างของสมอง เพื่อแยกโรคภาวะระดับโปรแลคตินในเลือดสูง(Hyperprolactinemia) ออกและเพื่ออธิบายลักษณะที่มาของปัญหาได้ดีขึ้น.<br/>....................................................<br/>ศ.น.ท.ดร.นพ.สมพล เพิ่มพงศ์โกศล</p>
    </article>
  </body>
</html>