<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518746/tikam-rakan-lewat-masuk-kerja"/>
    <meta property="og:site_name" content="HM Online"/>
    <meta property="article:published_time" content="2019-11-19T17:22:44+00:00"/>
    <meta property="og:title" content="Tikam rakan lewat masuk kerja"/>
    <meta property="og:description" content="LELAKI parah ditikam rakan sekerjanya di tempat kerja mereka di syarikat penghantaran barang di Balik Pulau, hari ini."/>
  </head>
  <body>
    <article>
      <h1>Tikam rakan lewat masuk kerja</h1>
      <address><time datetime="2019-11-19T17:22:44+00:00">19 Nov 2019, 17:22</time> by <a rel="author">Hadzlihady Hassan</a></address>
      <p>LELAKI parah ditikam rakan sekerjanya di tempat kerja mereka di syarikat penghantaran barang di Balik Pulau, hari ini.</p>
      <p>Dalam kejadian 1.30 petang itu, mangsa yang berusia 20-an ditikam lelaki terbabit yang juga ‘team leader’ kumpulan kerja mereka yang seramai lima orang.</p>
      <p>Mangsa dilapor ditikam di dada, dagu dan tangan kanan.</p>
      <p>Menurut sumber, suspek dikatakan berang kerana ada antara pekerja kumpulan itu termasuk mangsa tidak menepati masa ketika menjalankan tugas.</p>
      <p>“Sebelum ini, suspek dikatakan pernah beberapa kali menegur mangsa dan seorang lagi rakan sekerja dalam kumpulan WhatsApp supaya menepati masa.</p>
      <p>“Malah, dia juga dikatakan memendam amarah itu kerana ada ketikanya dia terpaksa melakukan kerja sendirian ketika lori barang tiba,” katanya ketika dihubungi, hari ini.</p>
      <p>Kata sumber itu lagi, suspek yang berusia 20-an dan sudah dua tahun bekerja di situ mungkin hilang sabar dengan mangsa dan bertindak menikamnya.</p>
      <p>“Bagaimanapun, polis masih melakukan siasatan lanjut punca sebenar pergaduhan itu dan usaha memburu suspek sedang dilakukan,” katanya yang memberitahu mangsa tidak sedarkan diri selepas kejadian dan dirawat di Hospital Balik Pulau.</p>
      <p>Difahamkan, suspek juga menghubungi rakan sekerja lain dan mengugut akan menetaknya jika dia membuat laporan polis.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/518773/lelaki-tikam-rakan-dah-kena-tahan"/>
        <a href="https://www.hmetro.com.my/mutakhir/2014/11/8719/tikaman-cinta-ditolak"/>
        <a href="https://www.hmetro.com.my/mutakhir/2017/08/257409/wanita-tikam-tokan-dadah-di-gerai-makan"/>
        <a href="https://www.hmetro.com.my/utama/2017/05/232727/dikejar-ditikam-6-kali"/>
        <a href="https://www.hmetro.com.my/mutakhir/2017/08/256163/cinta-tiga-segi-jadi-punca-pembunuhan"/>
        <a href="https://www.hmetro.com.my/node/17174"/>
        <a href="https://www.hmetro.com.my/mutakhir/2019/08/482008/dada-robek-ditikam-rakan"/>
        <a href="https://www.hmetro.com.my/mutakhir/2019/04/440435/anggota-urb-hanya-mempertahankan-diri"/>
      </related>
    </article>
  </body>
</html>