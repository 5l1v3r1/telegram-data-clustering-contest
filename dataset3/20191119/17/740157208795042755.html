<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/hulajnogi-w-miastach-w-liczbach-najstarszy-uzytkownik-mial-78-lat,135210.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T17:41:00+00:00"/>
    <meta property="og:title" content="Hulajnogi w miastach w liczbach. Najstarszy użytkownik miał 78 lat"/>
    <meta property="og:description" content="Użytkownik hulajnóg elektrycznych Lime ma średnio 31 lat i wypożycza pojazd przeciętnie na 7 minut - wynika z danych zebranych przez firmę. Większość jeździ dla przyjemności, ale niemal jedna trzecia chce szybciej dotrzeć do celu."/>
  </head>
  <body>
    <article>
      <h1>Hulajnogi w miastach w liczbach. Najstarszy użytkownik miał 78 lat</h1>
      <address><time datetime="2019-11-19T17:41:00+00:00">19 Nov 2019, 17:41</time> by <a rel="author">PAP/JS  </a></address>
      <h4>Użytkownik hulajnóg elektrycznych Lime ma średnio 31 lat i wypożycza pojazd przeciętnie na 7 minut - wynika z danych zebranych przez firmę. Większość jeździ dla przyjemności, ale niemal jedna trzecia chce szybciej dotrzeć do celu.</h4>
      <hr/>
      <p>Według operatora usługi, który podsumował swoją roczną obecność w trzech miastach - Warszawie, Wrocławiu i Poznaniu, hulajnogi wypożyczają nie tylko stali mieszkańcy miast (84 proc.), ale także turyści (16 proc.) Pojazdy najczęściej są wypożyczane w soboty i służą przede wszystkim do dotarcia do centrum miasta, jego zabytków oraz centrów handlowych.</p>
      <p>Najstarszy użytkownik miał 78 lat, a najbardziej aktywny skorzystał z hulajnogi 734 razy. Najdłuższy odnotowany przejazd to 25 km. Popularność hulajnóg Lime wśród kobiet i mężczyzn jest zbliżona i wynosi odpowiednio 46,5 i 53,5 proc.</p>
      <p>Deklarowane powody korzystania z pojazdów to: przyjemność (34 proc.), komfort użytkowania (28 proc.) i możliwość szybkiego dotarcia do celu (28 proc.).</p>
      <p>Zobacz też: <a href="https://www.portalsamorzadowy.pl/prawo-i-finanse/przepisy-dotyczace-hulajnog-powinny-wejsc-w-zycie-wiosna,133560.html"> Przepisy dotyczące hulajnóg powinny wejść w życie wiosną</a></p>
      <p>Większość użytkowników kończy przejazdy w pobliżu domu (ok. 30 procent) oraz miejsca pracy (ok. 16 procent). Hulajnogi są też popularnym sposobem dojazdu do przystanków komunikacji miejskiej. W wielu przypadkach hulajnoga służy do pokonania "ostatniego kilometra" w podróży przez miasto lub do szybkiego przemieszczenia się na niewielką odległość i ominięcia korków.</p>
      <p>Firma policzyła także, że w ciągu roku hulajnogi w Polsce wypożyczono na łącznie ok. 90 lat, a dystans przebyty przez użytkowników wyniósł siedemnastokrotnie więcej niż odległość dzieląca Ziemię i Księżyc.</p>
      <p>Według globalnych statystyk, prawie połowa użytkowników korzysta z Lime, aby uzyskać dostęp do transportu publicznego, podczas gdy jedna czwarta deklaruje, że przejazdy hulajnogami zastępują im podróż samochodem. Operator szacuje, że polscy użytkownicy hulajnóg elektrycznych firmy Lime zapobiegli emisji blisko 76 ton dwutlenku węgla i zaoszczędzili około 438 tys. litrów paliwa.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>