<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/entasi-stis-scheseis-toyrkias-rosias-gia-endechomeni-nea-stratiotiki-drasi-tis-agkyras-sti-syria/"/>
    <meta property="og:site_name" content="ert.gr"/>
    <meta property="article:published_time" content="2019-11-19T17:07:07+00:00"/>
    <meta property="og:title" content="Ένταση στις σχέσεις Τουρκίας – Ρωσίας για ενδεχόμενη νέα στρατιωτική δράση της Άγκυρας στη Συρία"/>
    <meta property="og:description" content="Αρνητική εμφανίζεται η Μόσχα στην πρόθεση  της Τουρκίας να διεξαγάγει μια νέα στρατιωτική επιχείρηση στη βόρεια Συρία, αν η περιοχή δεν έχει εκκαθαριστεί από ανθρώπους που η Άγκυρα αποκαλεί τρομοκράτες, προειδοποιώντας ότι οποιαδήποτε τέτοια κίνηση θα καταστρέψει τις προσπάθειες να υπάρξει σταθεροποίηση στην περιοχή."/>
  </head>
  <body>
    <article>
      <h1>Ένταση στις σχέσεις Τουρκίας – Ρωσίας για ενδεχόμενη νέα στρατιωτική δράση της Άγκυρας στη Συρία</h1>
      <address><time datetime="2019-11-19T17:07:07+00:00">19 Nov 2019, 17:07</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p><b>Αρνητική</b> εμφανίζεται η <b>Μόσχα</b> στην πρόθεση  της <b>Τουρκίας</b> να διεξαγάγει μια νέα στρατιωτική επιχείρηση στη <b>βόρεια Συρία</b>, αν η περιοχή δεν έχει εκκαθαριστεί από ανθρώπους που η <b>Άγκυρα </b>αποκαλεί τρομοκράτες, προειδοποιώντας ότι οποιαδήποτε τέτοια κίνηση θα καταστρέψει τις προσπάθειες να υπάρξει σταθεροποίηση στην περιοχή.</p>
      <p>Ο υπουργός Εξωτερικών <b>Μεβλούτ Τσαβούσογλου</b> φέρεται να δήλωσε χθες, Δευτέρα, ότι η χώρα του θα εξαπολύσει νέα στρατιωτική επιχείρηση στη <b>βορειοανατολική Συρία</b> αν η περιοχή δεν έχει εκκαθαριστεί από την κουρδική πολιτοφυλακή <b>Μονάδες Προστασίας του Λαού</b> (YPG).</p>
      <p>Σύμφωνα με το τουρκικό πρακτορείο ειδήσεων <b>Anadolu</b>, ο <b>Τσαβούσογλου</b> είπε ότι η <b>Ρωσία</b> και οι <b>Ηνωμένες Πολιτείες</b> δεν έπραξαν αυτά που απαιτούνται βάσει των συμφωνιών, με τις οποίες σταμάτησε η τουρκική επίθεση τον Οκτώβριο και τις κάλεσε να τηρήσουν τις υποσχέσεις τους.</p>
      <p>Τα σχόλια του, και η ψυχρή αντίδραση της <b>Ρωσίας</b> σε αυτά, αντανακλούν τις νέες εντάσεις για τη <b>Συρία</b> μεταξύ της <b>Μόσχας</b> και της <b>Άγκυρας</b> λιγότερο από έναν μήνα μετά τη συμφωνία του Ρώσου προέδρου <b>Βλαντίμιρ Πούτιν</b> και του Τούρκου προέδρου <b>Ταγίπ Ερντογάν</b> στο πλαίσιο της οποίας συριακές και ρωσικές δυνάμεις αναπτύχθηκαν στη <b>βορειοανατολική Συρία</b> για να απομακρύνουν τους μαχητές της κουρδικής πολιτοφυλακής <b>YPG</b> και τα όπλα τους από τα σύνορα με την <b>Τουρκία</b>.</p>
      <p>Το <b>ρωσικό υπουργείο Άμυνας</b> ανακοίνωσε σήμερα την κατάπληξή του από την ανακοίνωση του <b>Τσαβούσογλου</b> σε διάφορα επίπεδα και ότι η <b>Μόσχα</b> έχει εκπληρώσει πλήρως τις υποχρεώσεις της βάσει της συμφωνίας που επιτεύχθηκε μεταξύ του <b>Πούτιν</b> και του <b>Ερντογάν</b>.</p>
      <p><i>«Χάρη σε σειρά μέτρων που έχει εφαρμόσει η Ρωσική Ομοσπονδία, είναι πιθανόν να σταθεροποιηθεί σημαντικά η κατάσταση»</i>, δήλωσε ο υποστράτηγος <b>Ιγκόρ Κονασένκοφ</b>, εκπρόσωπος του ρωσικού υπουργείου Άμυνας σε ανακοίνωση.</p>
      <p><i>«Η αναφορά του επικεφαλής του τουρκικού υπουργείου Εξωτερικών για ανάληψη στρατιωτικής δράσης το μόνο που μπορεί να κάνει είναι να κλιμακώσει την κατάσταση στη βόρεια Συρία αντί να την επιλύσει κατά τον τρόπο που αναφέρεται στο κοινό μνημόνιο που υπέγραψαν οι πρόεδροι της Ρωσίας και της Τουρκίας»</i>, πρόσθεσε ο <b>Κονασένκοφ</b>.</p>
      <p>
        <b>Επαναπατρισμός κρατουμένων του Ισλαμικού Κράτους στις χώρες καταγωγής τους</b>
      </p>
      <p>Παράλληλα, όπως δήλωσε σήμερα στο Reuters, ο Τούρκος υπουργός Εσωτερικών Σουλεϊμάν Σοϊλού, «Η Τουρκία θα έχει επαναπατρίσει έως το τέλος του έτους το μεγαλύτερο μέρος των κρατουμένων της του Ισλαμικού Κράτους, στις χώρες καταγωγής τους»</p>
      <p>Οι τουρκικές αρχές άρχισαν να επαναπατρίζουν<b> τζιχαντιστές</b> στις 11 Νοεμβρίου. Η Άγκυρα δηλώνει, ότι συνέλαβε<b> 287 μαχητές στη βορειοανατολική Συρία,</b> όπου οι τουρκικές δυνάμεις εξαπέλυσαν τον περασμένο μήνα επίθεση κατά της κουρδικής πολιτοφυλακής Μονάδες Προστασίας του Λαού (YPG), και ότι έχει θέσει υπό κράτηση εκατοντάδες άλλους υπόπτους.</p>
      <p>«Ο αριθμός των κρατουμένων που θα επαναπατριστεί έως το τέλος του έτους εξαρτάται από το πόσο καιρό θα πάρει η διαδικασία, αλλά <b>ειδικά για την Ευρώπη</b>,<b> η διαδικασία βρίσκεται σε εξέλιξη</b>«, δήλωσε στο Reuters στην Άγκυρα, ο Σοϊλού.</p>
      <p>«Νομίζω ότι θα έχουμε στείλει ένα μεγάλο μέρος από αυτούς στις χώρες τους έως το τέλος του έτους», πρόσθεσε.</p>
      <p>ΠΗΓΗ: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/toyrkia-kataggellei-aimatiri-epithesi-koyrdon-se-scholeio/"/>
        <a href="https://www.ert.gr/eidiseis/diethni/kosmos/erntogan-i-agkyra-paramenei-pisti-stoys-s-400/"/>
        <a href="https://www.ert.gr/eidiseis/diethni/kosmos/i-rosia-epestrepse-stin-oykrania-ta-3-polemika-ploia-poy-eiche-syllavei/"/>
        <a href="https://www.ert.gr/eidiseis/diethni/ameriki/tramp-symmachos-i-toyrkia-erntogan-parte-piso-toys-tzichantistes/"/>
        <a href="https://www.ert.gr/featured/ston-leyko-oiko-o-erntogan-ta-exoplistika-stin-atzenta/"/>
        <a href="https://www.ert.gr/eidiseis/diethni/evropi/apeilei-pali-o-erntogan-me-toys-metanastes-synantithike-me-ton-b-ormpan/"/>
      </related>
    </article>
  </body>
</html>