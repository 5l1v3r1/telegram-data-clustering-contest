<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/ikonomisti-ochakvat-po-visoki-mestni-dantsi-407133.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T17:18:11+00:00"/>
    <meta property="og:title" content="Икономисти очакват по-високи местни данъци"/>
    <meta property="og:description" content="Най-вероятно ще бъде увеличена данъчната основа при имотните данъци"/>
  </head>
  <body>
    <article>
      <h1>Икономисти очакват по-високи местни данъци</h1>
      <address><time datetime="2019-11-19T17:18:11+00:00">19 Nov 2019, 17:18</time> by <a rel="author">Редактори</a></address>
      <p>Местните данъци и такси ще се увеличават, прогнозира икономистът Петър Ганев при представянето на ежегодния алтернативен бюджет, разработен от Института за пазарна икономика (ИПИ).</p>
      <p>Експертите предлагат два процента от данъка върху доходите на физическите лица да остава в общините, да се намали осигурителната тежест и да се прехвърлят част от вноските за здраве в частни фондове.</p>
      <p>Причините за увеличаване на местните налози са две - първата, че общините не разполагат с достатъчно собствен ресурс, обяви икономистът Петър Ганев.„Данъчен бюджет след избори. Това е ясно. Видяхме го през 2016-а и 2017-а, затишие 2019-а, почти няма промени. Очакваме, то вече имаше и заявки, че през 2020-2021 ще има покачване на данъците“, каза той.</p>
      <p>Най-вероятно ще бъде увеличена данъчната основа при имотните данъци, прогнозира Ганев, според когото два процента от подоходния данък също трябва да остава в общините, а не да стои в държавната хазна, както е в момента. „Това би бил ресурс в рамките на 876 милиона лева“, каза икономистът.</p>
      <p>Това ще промени и поведението на местните власти. „В момента, ако кметът знае, че има фабрика за шиене, която плаща заплати на черно, кметът няма стимул да я гони тази фабрика, макар че той със сигурност я знае, ако е на негова територия, той няма да получи нищо, ако се изсветли, само ще влезе в скандал. В случая ще има голям стимул да сигнализира на НАП, тъй като всеки изсветлен доход ще му вкара пари в общината“, каза Ганев.</p>
      <p>Освен по-добро разпределение на парите за общините, държавата трябва да планира по-добре и собствените си капиталови разходи, категоричен беше от своя страна Любомир Дацов, бивш зам.-финансов министър и настоящ представител на Фискалния съвет: „Факт е, че особено в предходните три години имаше между 20% и 40% разлика между това, което е планирано, и това, което е изпълнено в капиталовите разходи“.</p>
      <p>В Закона за публичните финанси липсва цял параграф, който регламентира правенето на капиталово бюджетиране, което поставя под съмнение ефективността на разходите и спомага за познатия номер за получаване на превишение в изпълнението на бюджета.</p>
      <p>Според Дацов догодина трябва също бюджетът да е планиран с повече приходи от разходи, защото това е добър буфер срещу евентуална криза, а и защото политиката на централните банки по света да стимулират икономиките чрез парични средства очевидно не дават резултат.</p>
    </article>
  </body>
</html>