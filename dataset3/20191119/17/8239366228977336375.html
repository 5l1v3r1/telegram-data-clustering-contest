<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/z_1_sichnya_2020_roku_shkoly_drogobycha_ta_stebnyka_stanut_avtonomnymy_331150.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T17:52:00+00:00"/>
    <meta property="og:title" content="З 1 січня 2020 року школи Дрогобича та Стебника стануть автономними"/>
    <meta property="og:description" content="З 1 січня 2020 року школи Дрогобича та Стебника стануть автономними. Про це сьогодні, 19 листопада, під час наради сказав міський голова Дрогобича Тарас Кучма, передає прес-службі ДМР."/>
  </head>
  <body>
    <article>
      <h1>З 1 січня 2020 року школи Дрогобича та Стебника стануть автономними</h1>
      <h2>З 1 січня 2020 року школи Дрогобича та Стебника стануть автономними. Про це сьогодні, 19 листопада, під час наради сказав міський голова Дрогобича Тарас Кучма, передає прес-службі ДМР.</h2>
      <address>
        <time datetime="2019-11-19T17:52:00+00:00">19 Nov 2019, 17:52</time>
      </address>
      <figure>
        <img src="https://galinfo.com.ua/media/gallery/intxt/t/a/taras_kuchma.jpg"/>
      </figure>
      <p>"Відповідають за підготовку цього процесу директори шкіл. З боку відділу освіти та міської ради і її виконавчого комітету підготовлено та прийнято всі документи та необхідні рішення", — наголосив на початку наради Тарас Кучма.</p>
      <p>Також міський голова наголосив, що стебницькі школи залишаються у підпорядкуванні міської ради, оскільки місто Стебник входитиме до Дрогобицької ОТГ.</p>
      <p>Шлях до автономізації навчальних закладів передбачає фінансову, організаційну, кадрову та академічну автономію навчальних закладів. Говорячи простіше, право навчального закладу самостійно добирати кадри, розпоряджатись фінансами, формувати навчальні програми та визначати тривалість навчального року, тижня, академічних занять та перерв.</p>
      <p>Пілотним проектом у автономізації шкіл Дрогобича та Стебника є 18 школа.</p>
      <p>Зважаючи на те, що часу до початку 2020 року залишилося обмаль, в.о. начальника відділу освіти Ольга Олексюк озвучила директорам план дій.</p>
      <p>«Як філолог, скажу, що у січні був епілог. У квітні-травні — зав’язка. Зараз — кульмінація. Розв’язка припадає на грудень-січень. Пролог з’ясуємо на початку наступного року», — охарактеризувала план проведення автономізації Ольга Олексюк.</p>
      <p>Найперше, з чого повинні розпочати директори шкіл, це — з оновлених статутів та введення у штат бухгалтерів. Для бухгалтерів відділ освіти зобов’язується провести навчання щодо їх подальшої роботи.</p>
      <p>Нову редакцію статутів шкіл завтра подадуть на розгляд сесії Дрогобицької міської ради.</p>
      <p>Заступник міського голови Василь Качмар також звернувся до директорів шкіл з вимогою провести інформаційні бесіди у колективах та неухильно дотримуватися рекомендацій відділу освіти щодо плану дій з переходу на автономізацію.</p>
      <p>На завершення наради Тарас Кучма поцікавився перебігом господарських робіт, які проводяться у загальноосвітніх навчальних.</p>
      <p>Додамо, що у 2020 році <a href="https://galinfo.com.ua/news/dorogy_vidremontuyut_elektronu_chergu_na_kordoni_zapustyat__markiyan_malskyy_pro_plany_na_2020_rik_331138.html">почнуть ремонтувати дорогу до польського кордону</a> Яворів–Грушів, також вже за пів року на пункті пропуску Краковець – Корчова запрацює електронна черга. Про це у коментарі радіо “Львівська хвиля” розповів голова Львівської обласної державної адміністрації Маркіян Мальський.</p>
    </article>
  </body>
</html>