<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622367/%D8%A7%DB%8C%D8%B1%D8%A7%D9%86-%D8%B3%D9%88%D9%85%DB%8C%D9%86-%DA%A9%D8%B4%D9%88%D8%B1-%D8%AA%D8%B1%D8%A8%DB%8C%D8%AA-%DA%A9%D9%86%D9%86%D8%AF%D9%87-%D9%85%D9%87%D9%86%D8%AF%D8%B3-%D8%AF%D8%B1-%D8%AC%D9%87%D8%A7%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T17:23:00+00:00"/>
    <meta property="og:title" content="ایران سومین کشور تربیت کننده مهندس در جهان است"/>
    <meta property="og:description" content="مشاور علمی رئیس جمهوری گفت: طبق آمار منتشر شده توسط یونسکو ایران سومین کشور تربیت کننده مهندس در جهان بعد از کشورهای روسیه و آمریکاست."/>
  </head>
  <body>
    <article>
      <h1>ایران سومین کشور تربیت کننده مهندس در جهان است</h1>
      <address>
        <time datetime="2019-11-19T17:23:00+00:00">19 Nov 2019, 17:23</time>
      </address>
      <p>
        <i>مشاور علمی رئیس جمهوری گفت: طبق آمار منتشر شده توسط یونسکو ایران سومین کشور تربیت کننده مهندس در جهان بعد از کشورهای روسیه و آمریکاست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا فرجی دانا روز سه‌شنبه در مراسم افتتاحیه ششمین همایش آموزش مهندسی ایران در دانشگاه فردوسی مشهد افزود: این انجمن سعی در ارتقاء کیفی دانشگاه‌ها دارد که این ارتقاء می تواند بر نحوه زندگی ایرانیان تاثیر مثبت و خوبی داشته باشد.</p>
      <p>وی ادامه داد: در گذر زمان متوجه کمّیت گرایی آموزشی خود در عرصه مهندسی نشده‌ایم و باید به نحوه آموزش مهندسان از دید کیفی به خوبی نگاه شود.</p>
      <p>رئیس انجمن آموزش مهندسی ایران، آموزش را فرایندی همراه با پیچیدگی‌ دانست و گفت: مسیر یادگیری و یاددهی باید همراه با نوآوری باشد و فناوری‌های جدید نیز در نحوه انتقال محتوا به ذینفعان خود بسیار جایگاه با اهمیتی دارند.</p>
      <p>فرجی دانا افزود: آنچه که امروزه در عرصه مهندسی با آن مواجه هستیم با دهه‌های گذشته بسیار متفاوت است و یکی از مهم‌ترین این مباحث توسعه پایدار به عنوان یکی از ویژگی‌های آموزش کنونی است.</p>
      <p>وی ادامه داد: برطبق تعاریف مهندسی، ما برای رفاه خودمان به سراغ تغییر در طبیعت و بهبود شرایط فعلی خود رفته‌ایم ولی آیا نسل‌های آینده این تغییر و راحتی ما را می پذیرد؟و آیا این تغییرات منطبق با توسعه پایدار هست؟ بر همین اساس آوردن اخلاق به محتوای آموزش مهندسی یکی از اهداف این انجمن است.<br/>رئیس دانشگاه فردوسی مشهد نیز در این مراسم گفت: برگزاری این همایش به ضرورتی اجتناب ناپذیر اشاره دارد.</p>
      <p>محمد کافی افزود: اگر چه مولفه‌های مختلفی در آموزش دانشگاهی موثر است ولی آموزش و هنر انتقال علم به دانشجویان از مهمترین ویژگی‌های آموزش به شمار می رود که اگر استادان به این روش دست نیابند و به آن توجه نشود به طور قطع نخواهند توانست دانشجویان را به عنوان مهندسان توانای آینده کشور تربیت کنند.</p>
      <p>او ادامه داد: مفاهیم مهندسی بسیار دقیق و پیچیده است و برای انتقال آن ممکن است حتی استادان متخصص و توانمند، هنر و توانایی انتقال مطلب و مفهوم به دیگران را نداشته باشند.</p>
      <p>رئیس دانشگاه فردوسی مشهد گفت: دانشگاه فردوسی مشهد برای رسیدن به این مهم در انتقال مطالب آموزشی به دانشجویان، الگوی مفهومی آموزش را به عنوان یک محور و مسیری جدّی در مقاطع مختلف دانشگاه، طراحی کرده است.</p>
      <p>رئیس دانشکده مهندسی دانشگاه فردوسی مشهد نیز در گفت و گو با خبرنگار ایرنا گفت: موضوع آموزش دانشگاهی مساله‌ای است که بسیار مورد غفلت قرار گرفته است یعنی علیرغم رشد روز افزون علم و فناوری که اثر آن باید در به روز شدن شیوه آموزش دیده شود ولی از گذشته تا کنون تغییر خاصی در نحوه آموزش دانشگاهی دیده نشده است.</p>
      <p>حمیدرضا پور رضا افزود: این همایش، توجه خاص خود را به این نکته معطوف داشته است تا اشکالاتی که در حوزه آموزش مهندسی وجود دارد را شناسایی کند تا با رفع موانع آموزشی، شاهد رشد کیفی خوبی در آموزش دانشگاهی مهندسی باشیم.</p>
      <p>وی اضافه کرد: در گذشته تفکیک خاصی بین رشتههای مهندسی مثل گروه‌های قدرت، سّیالات و مکانیک وجود نداشت ولی در حال حاضر و با پیشرفت دانش باید به این نکته توجه کنیم که با چه رویکردی باید به آموزش نگریست؟</p>
      <p>دبیراجرایی این همایش نیز به خبرنگار ایرنا گفت: تفاوت این دوره همایش با دوره‌های گذشته در نگاه ویژه به کیفیت است و با این دیگاه نشست‌ها و مقالات انتخاب شده است.</p>
      <p>سید محمد سعید ماجدی افزود: این همایش، هردو سال یک بار و با هدف تبادل نظر میان صاحبنظران آموزش مهندسی برگزار می شود تا افراد مختلف و صاحب نظران آموزش مهندسی، آخرین تحقیقات خود را در توانمندسازی مهندسان آینده کشور در دانشگاه ارائه دهند.</p>
      <p>مشاور و دبیر این همایش نیز گفت: ۴۰ مقاله به دبیرخانه این همایش رسیده و بر اساس داوری‌هایی که به صورت آنلاین انجام گرفته است از میان این تعداد، ۲۴ مقاله برای ارائه در همایش پذیرفته شده است.</p>
      <p>رضا لطفی افزود: در این همایش ۶ سخنرانی کلیدی در پنل‌های مختلف توسط اساتید فن ارائه خواهد شد.</p>
      <p>محورهای همایش سه روزه آموزش مهندسی ایران شامل بین‌المللی سازی آموزش مهندسی، توجه به حفاظت از محیط‌زیست و ارتقای کیفیت زندگی در آموزش مهندسی، چالش‌ها و راه‌حل‌ها در ارتباط با برنامه‌ریزی و اجرای آموزش مهندسی و تقویت ارتباط متقابل صنعت و دانشگاه با هدف بهبود آموزش مهندسی است.</p>
      <p>همایش بین‌المللی آموزش مهندسی ایران (IICEE) کنفرانسی است که هر دو سال یک‌بار با هدف ارائه نوآوری‌های پژوهشی درزمینهٔ آموزش مهندسی برگزار می‌شود و ششمین دوره آن از تاریخ ۲۸ الی ۳۰ آبان ماه ۱۳۹۸ در دانشگاه فردوسی مشهد در حال برگزاری است.</p>
    </article>
  </body>
</html>