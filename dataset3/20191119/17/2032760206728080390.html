<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90021"/>
    <meta property="og:site_name" content="Denník politika"/>
    <meta property="article:published_time" content="2019-11-19T17:35:01+00:00"/>
    <meta property="og:title" content="Bývalý generálny prokurátor Trnka vypovedal v kauze nahrávky s Kočnerom"/>
    <meta property="og:description" content="19.11.2019 (Webnoviny.sk) – Bývalý generálny prokurátor Dobroslav Trnka vypovedal v kauze nahrávky s Marianom K. Informoval o tom spravodajský portál Noviny.sk, podľa ktorého Trnka vypovedal takmer štyri hodiny."/>
  </head>
  <body>
    <article>
      <h1>Bývalý generálny prokurátor Trnka vypovedal v kauze nahrávky s Kočnerom</h1>
      <address><time datetime="2019-11-19T17:35:01+00:00">19 Nov 2019, 17:35</time> by <a rel="author">Webnoviny</a></address>
      <p>19.11.2019 (Webnoviny.sk) – Bývalý generálny prokurátor Dobroslav Trnka vypovedal v kauze nahrávky s Marianom K. Informoval o tom spravodajský portál <a href="https://www.noviny.sk/slovensko/488618-dobroslav-trnka-vypovedal-v-kauze-nahravky-s-marianom-kocnerom">Noviny.sk</a>, podľa ktorého Trnka vypovedal takmer štyri hodiny.</p>
      <p><i>„Polícia preveruje obsah zaistenej nahrávky medzi dvomi osobami, ktorých hlasy sú podobné s hlasmi Mariana K. a Dobroslava Trnku. Obsah rozhovoru naznačuje obchodovanie s nahrávkou Gorila,“</i> píše portál.</p>
      <h3>Vulgárne nadávky Trnkovi</h3>
      <p>Podľa nahrávky Marian K. Trnkovi vulgárne nadáva, pretože sa vraj pokúsil Gorilou vydierať finančníka skupiny Penta Jaroslava Haščáka.</p>
      <p>Podľa zdroja oboznamovaného s vyšetrovaním polície Trnka vypovedal na východe Slovenska pred vyšetrovateľmi NAKA pre preverovanie korupcie.</p>
      <p>K údajnej nahrávke Mariana K. mali byť podľa spomínaného portálu vypočutí aj ďalší ľudia. Konkrétne osoby, ktoré Marian K. pri vulgárnom rozhovore s Trnkom spomína a ktoré mali s nahrávkou Gorily snahu vydierať finančníka Haščáka.</p>
      <h3>Vypovedal už aj Haščák</h3>
      <p>Hovorca finančnej skupiny Penta Martin Danko pre televíziu Joj potvrdil, že Haščák už vypovedal na polícii.</p>
      <p><i>„K výpovedi došlo cca pred desiatimi dňami u príslušného vyšetrovateľa, myslím, že to bolo v Košiciach. Pán Haščák podľa mojich informácií zopakoval, čo sme uviedli vo verejnom stanovisku. To znamená, že ho nikdy nikto žiadnymi nahrávkami nevydieral,“</i> uviedol Danko.</p>
      <p>Trnku pre podozrivú nahrávku o údajnom pokuse vydierať Haščáka nahrávkou Gorily musel zbaviť mlčanlivosti generálny prokurátor Jaromír Čižnár. Podarilo sa to až na druhý pokus.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/byvaly-generalny-prokurator-trnka-vypovedal-v-kauze-nahravky-s-kocnerom/"><u>Bývalý generálny prokurátor Trnka vypovedal v kauze nahrávky s Kočnerom</u></a> © SITA Všetky práva vyhradené.</p>
    </article>
  </body>
</html>