<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-19T17:29:23+00:00"/>
    <meta property="og:title" content="Στουρνάρας για ανάπτυξη: Αισιοδοξία ότι μπορεί να φτάσει το 2,5% το 2020"/>
    <meta property="og:description" content="Ο κ. Στουρνάρας εξέφρασε την εκτίμηση ότι το ΑΕΠ φέτος θα αυξηθεί κατά 1,9%, όπως και ότι το 2020 η ανάπτυξη θα επιταχυνθεί καταγράφοντας ρυθμούς 2,3-2,5%"/>
  </head>
  <body>
    <article>
      <h1>Στουρνάρας για ανάπτυξη: Αισιοδοξία ότι μπορεί να φτάσει το 2,5% το 2020</h1>
      <h2>Ο κ. Στουρνάρας εξέφρασε την εκτίμηση ότι το ΑΕΠ φέτος θα αυξηθεί κατά 1,9%, όπως και ότι το 2020 η ανάπτυξη θα επιταχυνθεί καταγράφοντας ρυθμούς 2,3-2,5%</h2>
      <address><time datetime="2019-11-19T17:29:23+00:00">19 Nov 2019, 17:29</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Twitter</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Περισσότερα</a>
        </li>
      </ul>
      <p>Ο διοικητής της Τράπεζας της Ελλάδας, Γιάννης Στουρνάρας, εξέφρασε αισιοδοξία για την ελληνική οικονομία, προβλέποντας αύξηση του ΑΕΠ και επιτάχυνση της ανάπτυξης.</p>
      <p>Ο κ. Στουρνάρας εξέφρασε την εκτίμηση ότι το ΑΕΠ φέτος θα αυξηθεί κατά 1,9%, όπως και ότι το 2020 η ανάπτυξη θα επιταχυνθεί καταγράφοντας ρυθμούς 2,3-2,5%. Η νέα κυβέρνηση υιοθετεί μια πολιτική φιλική προς την επιχειρηματικότητα, δίνει έμφαση στις ιδιωτικοποιήσεις και τις μεταρρυθμίσεις, ενώ έχει θέσει ως πρωταρχικό της στόχο την προσέλκυση περισσότερων ξένων επενδύσεων, σημείωσε ακόμη ο διοικητής της ΤτΕ, μιλώντας στην παρουσίαση του βιβλίου του Κ. Γκράβα «Οικονομικός Πόλεμος και Νομισματική Ειρήνη: Η Ελληνική Οικονομική Κατάθλιψη».</p>
      <h3>Στουρνάρας: Δεν αρκεί το σχέδιο «Ηρακλής» για τα «κόκκινα» δάνεια</h3>
      <p>Ο Γιάννης Στουρνάρας αναφέρθηκε και στο ζήτημα των «κόκκινων» δανείων, που τα παρομοίωσε με βρόγχο που πνίγει το τραπεζικό σύστημα, καθώς ξεπερνούν το 40%.</p>
      <p>«Το σχέδιο “Ηρακλής” που εκπόνησε η κυβέρνηση είναι ένα σημαντικό βήμα για την επίλυση του προβλήματος. Δεν αρκεί όμως, με δεδομένο τον όγκο των μη εξυπηρετούμενων δανείων που φτάνει τα 75 δισ. ευρώ. Η κυβέρνηση σε συνεργασία με την ΤτΕ επεξεργαζόμαστε λύσεις που αντιμετωπίζουν συνολικά το πρόβλημα, μαζί με τα ζητήματα που θέτει η αναβαλλόμενη φορολογία», ανέφερε για το θέμα ο κ. Στουρνάρας.</p>
      <h3>«Οχι» στον εφησυχασμό</h3>
      <p>Παρά την αισιόδοξη εκτίμηση για την πορεία της οικονομίας, ο κ. Στουρνάρας προειδοποίησε ότι δεν πρέπει να υπάρχει εφησυχασμός και μείωση των προσπαθειών, καθώς οι προκλήσεις μπροστά μας είναι ακόμη πολλές. Με δεδομένους τους δημογραφικούς περιορισμούς, η πραγματοποίηση μεταρρυθμίσεων και ιδιωτικοποιήσεων και η αύξηση του ρυθμού των επενδύσεων, κυρίως των άμεσων ξένων επενδύσεων που βοηθούν την κάλυψη του επενδυτικού κενού χωρίς δανεισμό, είναι μονόδρομος για την αύξηση της παραγωγικότητας και το ρυθμό οικονομικής ανάπτυξης σε μακροπρόθεσμο ορίζοντα, υπογράμμισε ο κ. Στουρνάρας.</p>
      <p>Τέλος, αναφερόμενος στη διεθνή διάσταση της κρίσης, εξήρε την πολιτική και τις παρεμβάσεις της Ευρωπαϊκής Κεντρικής Τράπεζας στη διάρκεια των προηγούμενων ετών, υποστήριξε ωστόσο ότι απαιτούνται και άλλα μέτρα για την εμβάθυνση της ΟΝΕ έτσι ώστε να αντιμετωπίσουμε τις εναπομένουσες προκλήσεις και να είμαστε καλύτερα προετοιμασμένοι για μια μελλοντική κρίση, όταν και εάν αυτή έρθει. Η εμβάθυνση μπορεί να επιτευχθεί, μεταξύ άλλων, με την ολοκλήρωση της Τραπεζικής Ένωσης, με την υιοθέτηση ενός ευρωπαϊκού συστήματος ασφάλισης καταθέσεων, ανέφερε, σύμφωνα με το ΑΠΕ.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Twitter</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489760-stoyrnaras-gia-anaptyxi-aisiodoxia-oti-mporei-na-ftasei-to-25-to-2020/#">Περισσότερα</a>
        </li>
      </ul>
    </article>
  </body>
</html>