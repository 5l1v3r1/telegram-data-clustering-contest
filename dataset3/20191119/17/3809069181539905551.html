<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1416524/olympiakos-i-etaireia-intrakat-zitise-epistrofi-ektasis-toy-proponitikoy-ston-renti-skliri-apantisi"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T17:30:00+00:00"/>
    <meta property="og:title" content="Ολυμπιακός: Η εταιρεία ΙNTRAKAT ζήτησε επιστροφή έκτασης του προπονητικού στον Ρέντη, σκληρή απάντηση για Κόκκαλη!"/>
    <meta property="og:description" content="Όπως έγινε γνωστό από τον Ολυμπιακό εντελώς απροειδοποίητα με επιστολή της η εταιρία ΙNTRAKAT, γνωστοποίησε στην εταιρεία ΘΡΥΛΟΣ ΑΕ το αίτημά της για επιστροφή έκτασης του προπονητικού κέντρου στον Ρέντη, που χρησιμοποιείται για τις ανάγκες της Ακαδημίας της ΠΑΕ Ολυμπιακός. Η σκληρή απάντηση των Πειραιωτών για τον Σωκράτη Κόκκαλη!"/>
  </head>
  <body>
    <article>
      <h1>Ολυμπιακός: Η εταιρεία ΙNTRAKAT ζήτησε επιστροφή έκτασης του προπονητικού στον Ρέντη, σκληρή απάντηση για Κόκκαλη!</h1>
      <h2>Όπως έγινε γνωστό από τον Ολυμπιακό εντελώς απροειδοποίητα με επιστολή της η εταιρία ΙNTRAKAT, γνωστοποίησε στην εταιρεία ΘΡΥΛΟΣ ΑΕ το αίτημά της για επιστροφή έκτασης του προπονητικού κέντρου στον Ρέντη, που χρησιμοποιείται για τις ανάγκες της Ακαδημίας της ΠΑΕ Ολυμπιακός. Η σκληρή απάντηση των Πειραιωτών για τον Σωκράτη Κόκκαλη!</h2>
      <address><time datetime="2019-11-19T17:30:00+00:00">19 Nov 2019, 17:30</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Πρόκειται για έκταση που ανήκε στην ΘΡΥΛΟΣ ΑΕ και αποκτήθηκε από την ΙΝΤRΑΚΑΤ την περίοδο προεδρίας του Σωκράτη Κόκκαλη στην ΠΑΕ Ολυμπιακός. Η έκταση αυτή ήταν αναξιοποίητη από την ΙΝΤRΑΚΑΤ και με την αλλαγή του ιδιοκτησιακού καθεστώτος της ΠΑΕ Ολυμπιακός, δαπανήθηκαν περισσότερα από 500.000 ευρώ, για την αξιοποίησή της από την Ακαδημία.</p>
      <p>
        <u>
          <i>
            <b>Παρακάτω, το περιεχόμενο των δύο επιστολών και φυσικά η απάντηση από πλευράς Ολυμπιακού που ήταν ιδιαίτερα σκληρή και είχε μνεία στον Σωκράτη Κόκκαλη:</b>
          </i>
        </u>
      </p>
      <p>Eπιστολή INTRAKAT προς ΘΡΥΛΟΣ ΑΕ:</p>
      <p>«Όπως γνωρίζετε, η διάρκεια του από 01.02.2014 μεταξύ μας Ιδιωτικού Συμφωνητικού Μίσθωσης του οικοπέδου επιφανείας 12.655,08 τμ που βρίσκεται στην περιοχή του Αγίου Ιωάννη Ρέντη Αττικής, έληξε την 30.6.2019.</p>
      <p>Όπως σας έχουμε ήδη ενημερώσει, η Εταιρεία μας δεν προτίθεται να προβεί σε παράταση ή ανανέωση του μισθωτηρίου, καθώς σκοπεύει να προβεί σε πώληση του ακινήτου της.</p>
      <p>Κατόπιν αυτού, παρακαλούμε να μας αποδώσετε το ακίνητο, κατά τα προβλεπόμενα στο άρθρο 12 του μισθωτηρίου, εντός 30 ημερών από την παρούσα. Επίσης, σας γνωρίζουμε ότι για το χρονικό διάστημα από την 1/7/2019 μέχρι και σήμερα οφείλετε το ποσό των € 15.033,84 ως αποζημίωση χρήσης του ακινήτου κατά τα προβλεπόμενα στο άρθρο 9 του μισθωτηρίου.</p>
      <p>Αρμόδιος επικοινωνίας για την παράδοση του ακινήτου και την τακτοποίηση τυχόν εκκρεμοτήτων από το μισθωτήριο είναι ο κ Ιωάννης Σχοινάς».</p>
      <p>Επιστολή-απάντηση της ΘΡΥΛΟΣ ΑΕ προς την INTRAKAT:</p>
      <p>«Με μεγάλη απογοήτευση αλλά χωρίς ίχνος έκπληξης, λάβαμε την επιστολή σας που μας ενημερώνει ότι η Εταιρεία σας αποφάσισε απροειδοποίητα και κατά παράβαση των οικείων νομοθετικών διατάξεων, και θέτοντας διορία μόλις 30 ημερών, να διακόψει τη μίσθωση οικοπέδου που αποτελεί μέρος των προπονητικών εγκαταστάσεων του Ρέντη και στο οποίο προπονούνται και αγωνίζονται οι ομάδες της Ακαδημίας του ΟΛΥΜΠΙΑΚΟΥ. Σημειώνεται μάλιστα ότι η INTRAKAT είχε αποκτήσει το οικόπεδο αυτό από τη ΘΡΥΛΟΣ Α.Ε. κατά την περίοδο που ιδιοκτήτης της ΘΡΥΛΟΣ Α.Ε. και της ΠΑΕ ΟΛΥΜΠΙΑΚΟΣ ήταν ο Σωκράτης Κόκκαλης, στερώντας με αυτό το τρόπο ένα σημαντικό περιουσιακό στοιχείο από την ομάδα μας.</p>
      <p>Επιλέγετε μάλιστα να το κάνετε αυτό κατά τη διάρκεια της αγωνιστικής περιόδου ώστε η ζημία να είναι μεγαλύτερη αφού ανατρέπεται όλος ο αγωνιστικός προγραμματισμός της Ακαδημίας μας.</p>
      <p>Δυστυχώς επιβεβαιώνεται και πάλι η εχθρική στάση του Σωκράτη Κόκκαλη και των εταιρειών του απέναντι στην ΠΑΕ ΟΛΥΜΠΙΑΚΟΣ.</p>
      <p>Αποδείχθηκε με την υπόθεση του «Γεώργιος Καραϊσκάκης», τη στάση του τα τελευταία τρία χρόνια και τις συμμαχίες του και τις δουλειές με όλους σχεδόν τους εχθρούς του ΟΛΥΜΠΙΑΚΟΥ, καθώς και με το γεγονός ότι ο ίδιος και οι εταιρείες του δεν συνεισέφεραν ούτε ένα ευρώ για τον Ερασιτέχνη ΟΛΥΜΠΙΑΚΟ τα τελευταία δέκα χρόνια.</p>
      <p>Δυστυχώς για τον Σωκράτη Κόκκαλη, τους γιους του και τους συνεργάτες του, βασιλιάς τους είναι το χρήμα ενώ ο ΟΛΥΜΠΙΑΚΟΣ είναι ένα όχημα επίτευξης κερδών για τις κρατικοδίαιτες εταιρείες του.</p>
      <p>Η ΠΑΕ ΟΛΥΜΠΙΑΚΟΣ ήδη ετοιμάζει νέους χώρους κοντά στο προπονητικό κέντρο, για να φιλοξενήσουν τις ομάδες της Ακαδημίας του Ολυμπιακού που κάνουν προπόνηση και αγωνίζονται στον συγκεκριμένο χώρο στον οποίο έχουν επενδυθεί από μέρους μας εκατοντάδες χιλιάδες ευρώ ώστε να φτάσει στα υψηλά επίπεδα του προπονητικού κέντρου.</p>
      <p>Σε ότι αφορά σε μια οφειλή μερικών χιλιάδων ευρώ σε σχέση με την μίσθωση, την οποία αναφέρετε στην επιστολή σας, σας ενημερώσουμε ότι έχει εξοφληθεί. Ο ΟΛΥΜΠΙΑΚΟΣ, τα τελευταία δέκα χρόνια, δεν αφήνει χρέη όπως γινόταν επί των ημερών σας, με τα δεκάδες εκατομμύρια ευρώ χρέη της ΠΑΕ και του Ερασιτέχνη Ολυμπιακού που μας μας κληροδοτήσατε.</p>
      <p>Για όλους εμάς, η λειτουργία της Ακαδημίας και των Σχολών, είναι πολύ σημαντική για τον Σύλλογο και την κοινωνία γιατί αποδίδει σε αυτήν εξαιρετικούς αθλητές, μαθητές και κυρίως ανθρώπους.</p>
      <p>Να είστε σίγουροι ότι μαζί με τη παραλαβή του οικοπέδου σας θα εισπράξετε και την καθολική αποδοκιμασία του κόσμου του ΟΛΥΜΠΙΑΚΟΥ για ένα ακόμα απρόκλητο χτύπημα στον Σύλλογο».</p>
    </article>
  </body>
</html>