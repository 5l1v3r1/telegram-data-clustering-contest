<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821453-akso-vivesti-nord-stream-2-zpid-direktivi-es-gazprom-moze-stati-monopolistom-goncaruk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:35:00+00:00"/>
    <meta property="og:title" content="Якщо вивести Nord Stream 2 з-під директиви ЄС, Газпром може стати монополістом — Гончарук"/>
    <meta property="og:description" content="Прем’єр-міністр України Олексій Гончарук зустрівся з Міністром закордонних справ Німеччини Гайко Маасом. Головною темою обговорення стала енергетична безпека, Північний потік-2, а також економічне співробітництво."/>
  </head>
  <body>
    <article>
      <h1>Якщо вивести Nord Stream 2 з-під директиви ЄС, Газпром може стати монополістом — Гончарук</h1>
      <h2>Прем’єр-міністр України Олексій Гончарук зустрівся з Міністром закордонних справ Німеччини Гайко Маасом. Головною темою обговорення стала енергетична безпека, Північний потік-2, а також економічне співробітництво.</h2>
      <address>
        <time datetime="2019-11-19T17:35:00+00:00">19 Nov 2019, 17:35</time>
      </address>
      <p>Про це повідомляє <a href="https://www.kmu.gov.ua/news/oleksij-goncharuk-vivedennya-pivnichnogo-potoku-2-z-pid-diyi-yevropejskoyi-gazovoyi-direktivi-nepripustime">Урядовий портал</a>.</p>
      <p>Очільник українського уряду підкреслив, що Україна сподівається на повну імплементацію змін до Третього енергетичного пакета ЄС у законодавство Німеччини, а також відповідну діяльність незалежного регулятора ФРН стосовно газопроводів, які з’єднують Німеччину з третіми країнами.</p>
      <p>“Однак ми отримуємо тривожні сигнали щодо можливого виключення Північного потоку-2 з-під дії консенсусної директиви ЄС Німецьким незалежним регулятором. Такий розвиток подій вважаю неприпустимим”, - зауважив <a href="https://www.ukrinform.ua/tag-goncaruk">Гончарук</a>.</p>
      <figure>
        <img src="https://static.ukrinform.com/photos/2019_11/1574183704-755.jpg"/>
      </figure>
      <p>Він додав, що “у разі преференційного виведення газопроводу з-під дії Газових директив ЄС Газпром отримує можливість для зловживання своїм монопольним становищем”, - підкреслив прем’єр. Гончарук переконаний, що Північний потік-2 - це політичний, а не бізнес-проект, спрямований на посилення впливу РФ на європейські країни.</p>
      <p>Також Гончарук нагадав, що попереду складні перемовини щодо транзиту газу: “Ми розраховуємо на те, що участь Німеччини в консультаціях сприятиме продовженню транзиту російського газу до Європи через Україну на розумних умовах та європейських практиках”, - наголосив він.</p>
      <p>Як повідомлялося, 13 листопада німецький Бундестаг підтримав законопроєкт про внесення змін до Закону про енергетичну промисловість щодо імплементації Директиви ЄС 2019/692 про загальні правила внутрішнього ринку природного газу, яким буде регулюватися діяльність газопроводу Nord Stream 2.</p>
      <p>Раніше німецька правляча коаліція ХДС/ХСС і СДПН розробила законопроєкт, який фактично звільняє газопровід Nord Stream 2 від обмежень, передбачених оновленою газовою директивою ЄС.</p>
      <p>Рада ЄС 15 квітня 2019 року затвердила зміни до газової директиви ЄС про поширення європейських норм на газопроводи, що йдуть до Євросоюзу з третіх країн. Зміни передбачають заборону на те, щоб транспортуванням газу займалася та сама компанія, яка видобуває і продає його. Nord Stream 2 AG цій вимозі не відповідає.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821413-maas-prokomentuvav-golosuvanna-bundestagu-na-zahist-nord-stream-2.html">Маас прокоментував голосування Бундестагу "на захист" Nord Stream 2</a>
      </blockquote>
      <p>Газопровід Nord Stream 2 будує російський "Газпром" спільно з європейськими компаніями Engie, Uniper, OMV, Shell і Wintershall. Проєкт планувалося завершити до кінця 2019 року.</p>
      <p>Україна виступає проти будівництва Nord Stream 2. Крім того, противниками Nord Stream 2 є США, <a href="https://www.ukrinform.ua/tag-polsa">Польща</a> і країни Балтії. Президент США Дональд Трамп погрожував заблокувати проєкт шляхом запровадження санкцій.</p>
    </article>
  </body>
</html>