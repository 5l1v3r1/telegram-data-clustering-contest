<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/321833/davis-cup-finals-argentina-cile-3-0-pella-e-schwartzman-a-segno-in-singolare-gonzalezmayer-ok-in-doppio/"/>
    <meta property="og:site_name" content="Live Tennis"/>
    <meta property="article:published_time" content="2019-11-19T17:16:00+00:00"/>
    <meta property="og:title" content="Davis Cup Finals, Argentina-Cile 3-0: Pella e Schwartzman a segno in singolare, Gonzalez/Mayer ok in doppio"/>
    <meta property="og:description" content="Tutto facile per l’Argentina nel match d’esordio del Gruppo C delle Davis Cup Finals 2019 contro il Cile: la formazione capitanata da Gaston Gaudio ha chiuso la contesa con un parziale di sei set vinti e zero persi, dimostrando nei tre incontri disputati un ottimo adattamento all’ambiente e alla superficie. PELLA-SCHWARTZMAN, TUTTO OK – Guido […]"/>
  </head>
  <body>
    <article>
      <h6 class="kicker">Davis Cup 2019 </h6>
      <h1>Davis Cup Finals, Argentina-Cile 3-0: Pella e Schwartzman a segno in singolare, Gonzalez/Mayer ok in doppio</h1>
      <address>
        <time datetime="2019-11-19T17:16:00+00:00">19 Nov 2019, 17:16</time>
      </address>
      <p>Tutto facile per l’<b>Argentina</b> nel match d’esordio del<b> Gruppo C</b> delle<b> Davis Cup Finals 2019</b> contro il <b>Cile</b>: la formazione capitanata da <b>Gaston Gaudio</b> ha chiuso la contesa con un parziale di sei set vinti e zero persi, dimostrando nei tre incontri disputati un ottimo adattamento all’ambiente e alla superficie.</p>
      <p><b>PELLA-SCHWARTZMAN, TUTTO OK</b> – <b>Guido Pella</b> apre la giornata con un severo 6-4 6-3 ai danni di Nicolas Jarry e, al termine della sfida, dichiara: “<i>E’ stato un incontro molto complicato perché ero nervoso, ma sono stato bravo a lottare su ogni punto per provare a portare un punto all’Argentina. Sicuramente gioco meglio sulla terra, ma qui a Madrid mi trovo bene ed è normale fare un po’ di fatica nella prima partita: domani, contro la Germania, sarò sicuramente più preparato. Amo questa competizione, sono felicissimo di essere qui e di poter contare sul tifo di tantissimi argentini</i>“. <b>Diego Schwartzman</b> si presenta in campo per secondo e vince ancora più agevolmente con Cristian Garin (6-2 6-2 lo score finale), confermando poi di aver giocato uno dei match più belli della stagione e, probabilmente, della sua carriera: in tutto questo, a detta sua ha avuto un’importanza fondamentale la precedente vittoria di Pella (“<i>Penso che Guido mi abbia aiutato tantissimo, ho giocato un tennis surreale</i>“).</p>
      <p><b>GONZALEZ/MAYER A SEGNO IN DOPPIO</b> – Piove sul bagnato in casa Cile, Nicolas Jarry torna in campo al fianco di Hans Podlipnik-Castillo con l’obiettivo di rendere meno pesante il parziale:<b> Maximo Gonzalez</b> e <b>Leonardo Mayer</b>, schierati come da pronostico da capitan Gaudio, negano però il “punto della bandiera” ai rivali, imponendosi col punteggio di 6-3 7-5. Non si poteva chiedere di meglio, quindi, all’Argentina, che si candida per un posto tra le magnifiche otto che disputeranno i quarti di finale.</p>
      <p><b>ARGENTINA – CILE 3-0</b><br/>Guido Pella (ARG) b. Nicolas Jarry (CHI) 6-4 6-3<br/>Diego Schwartzman (ARG) b. Cristian Garin (CHI) 6-2 6-2<br/>Maximo Gonzalez/Leonardo Mayer (ARG) b. Hans Podlipnik-Castillo/Nicolas Jarry (CHI) 6-3 7-5</p>
      <p>
        <i>
          <b>Da Madrid, l’inviato Lorenzo Carini</b>
        </i>
      </p>
    </article>
  </body>
</html>