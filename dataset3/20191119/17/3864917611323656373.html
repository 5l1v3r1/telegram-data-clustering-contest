<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2821222-do-ukraini-ekstraduvali-pidozruvanogo-u-rozkradanni-majna-sportcentru-avangard.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:24:00+00:00"/>
    <meta property="og:title" content="До України екстрадували підозрюваного у розкраданні майна спортцентру «Авангард»"/>
    <meta property="og:description" content="Чеська Республіка видала українського громадянина, розшукуваного за підозрою у розкраданні обладнання дитячо-юнацького спортивного центру профспілок Києва «Авангард»."/>
  </head>
  <body>
    <article>
      <h1>До України екстрадували підозрюваного у розкраданні майна спортцентру «Авангард»</h1>
      <h2>Чеська Республіка видала українського громадянина, розшукуваного за підозрою у розкраданні обладнання дитячо-юнацького спортивного центру профспілок Києва «Авангард».</h2>
      <address>
        <time datetime="2019-11-19T17:24:00+00:00">19 Nov 2019, 17:24</time>
      </address>
      <p>Про це повідомили у <a href="https://kyiv.gp.gov.ua/ua/news.html?_m=publications&amp;_t=rec&amp;id=261324">пресслужбі</a> столичної прокуратури.</p>
      <p>“За запитом органів прокуратури України Чеська Республіка видала українського громадянина, якого розшукували за підозрою у розкраданні обладнання Дитячо-юнацького учбово-спортивного центру профспілок міста Києва «Авангард», закупленого за державні кошти”, - йдеться у повідомленні.</p>
      <p>Згідно з матеріалами слідства, у 2010 році за результатами проведення процедури тендерної закупівлі між спортивним центром та приватним товариством укладено договір на закупівлю обладнання для льодової арени, а також утворення та підтримання штучного льоду, на загальну суму майже <a href="https://www.ukrinform.ua/rubric-kyiv/2590885-eksposadovca-pidpriemstva-avangard-pidozruut-u-rozkradanni-majze-15-miljoniv.html">15 млн гривень</a>.</p>
      <p>Незважаючи на перерахування коштів, обладнання так і не було поставлено, а всі подальші фінансово-господарські відносини між підприємством і приватною фірмою, а саме: складання додаткового договору зберігання зазначеного обладнання, були спрямовані на приховування факту розкрадання цього майна, заявили у прокуратурі.</p>
      <p>У вересні 2018 року гендиректору товариства повідомили про підозру за ч. 5 ст. 191 КК України (привласнення чужого майна шляхом зловживання службовим становищем). Надалі у зв’язку з ухиленням від слідства його оголосили в розшук, а у липні 2019 суд обрав йому запобіжний захід у вигляді тримання під вартою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821157-prokuratura-vidzavtra-vtracae-funkciu-slidstva-gpu.html">Прокуратура відзавтра втрачає функцію слідства — ГПУ</a>
      </blockquote>
      <p>15 жовтня 2019 року підозрюваного заарештували на території Чехії.</p>
      <p>За результатами розгляду запиту української сторони компетентними органами Чеської Республіки прийнято рішення про екстрадицію вказаної особи. У понеділок, 18 листопада 2019 року, в аеропорту «Бориспіль» у супроводі працівників Департаменту міжнародного поліцейського співробітництва НП України здійснено фактичну видачу підозрюваного українським правоохоронцям.</p>
      <p>Наразі чоловіка затримано слідчими ГУ Нацполіції в Києві та до суду направлено клопотання про застосування відносно нього запобіжного заходу.</p>
    </article>
  </body>
</html>