<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/omnium-despres-de-linforme-damnistia-no-esta-justificat-ni-un-dia-mes-de-preso/noticia/2964562/"/>
    <meta property="og:site_name" content="CCMA"/>
    <meta property="article:published_time" content="2019-11-19T17:39:00+00:00"/>
    <meta property="og:title" content="Òmnium, després de l'informe d'Amnistia: &quot;No està justificat ni un dia més de presó&quot;"/>
    <meta property="og:description" content="Marcel Mauri exigeix l'alliberament dels presos sobiranistes i que l'Estat firmi el protocol del Conveni Europeu de Drets Humans"/>
  </head>
  <body>
    <article>
      <h1>Òmnium, després de l'informe d'Amnistia: "No està justificat ni un dia més de presó"</h1>
      <h2>Marcel Mauri exigeix l'alliberament dels presos sobiranistes i que l'Estat firmi el protocol del Conveni Europeu de Drets Humans</h2>
      <address><time datetime="2019-11-19T17:39:00+00:00">19 Nov 2019, 17:39</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/8/0/1574183582908.jpg"/>
        <figcaption>El vicepresident d'Òmnium, Marcel Mauri, envoltat per la junta directiva de l'entitat, en la roda de premsa d'aquest dimarts</figcaption>
      </figure>
      <p>Òmnium ha reaccionat a <a href="https://www.ccma.cat/324/en-directe-amnistia-internacional-presenta-les-conclusions-sobre-el-judici-del-proces/noticia/2964404/">l'informe d'Amnistia Internacional</a> exigint la <b>llibertat "immediata"</b> dels <a href="https://www.ccma.cat/324/100-anys-de-preso-pel-govern-de-l1-o-la-presidenta-del-parlament-i-els-presidents-domnium-i-anc/noticia/2951716/">dirigents independentistes condemnats pel Suprem</a>, el retorn dels polítics a l'estranger i l'anul·lació de la sentència.</p>
      <p>En una declaració, l'entitat ha dit que el darrer posicionament de l'ONG de defensa dels drets humans posa en evidència que l'empresonament "no està justificat" i <b>ha acusat l'Estat de "retorçar" les institucions</b> per "silenciar" i "anul·lar" l'independentisme:</p>
      <blockquote>"Aquest últim posicionament d'Amnistia Internacional torna a posar en evidència que no es justifica ni un dia més de presó. No s'entén que, en ple segle XXI, un estat pretesament democràtic retorci les seves institucions per intentar silencia i anul·lar un moviment pacífic, democràtic i legítim com és el sobiranisme."</blockquote>
      <p>Òmnium considera que, després del pronunciament d'Amnistia, l'Estat "no té cap més opció" que actuar i <b>se li fa "més difícil seguir mirant cap a un altra banda"</b>:</p>
      <blockquote>"Que l'ONG de drets humans més important del món corregeixi un poder fàctic de l'estat espanyol no pot quedar impune: ha de tenir conseqüències polítiques directes i ha d'afectar la configuració del futur govern espanyol."</blockquote>
      <p> </p>
      <figure>
        <img src="https://www.ccma.cat/multimedia/jpg/7/6/1574183584467.jpg"/>
      </figure>
      <p>
        <i>La junta directiva d'Òmnium, en l'acte d'aquest dimarts després de l'informe d'Amnistia Internacional</i>
      </p>
      <p> </p>
      <p>
        <b>Insta el govern a subscriure el Conveni Europeu de Drets Humans</b>
      </p>
      <p>El vicepresident de l'entitat, Marcel Mauri, acompanyat de tota la junta directiva, també ha demanat a partits i institucions espanyols que impulsin la ratificació total del <a href="https://www.echr.coe.int/Documents/Convention_CAT.pdf"><b>Conveni Europeu de Drets Humans</b></a>. El vicepresident d'Òmnium ha instat el futur govern espanyol a subscriure el protocol número 16 del conveni, que ja han "firmat països amb tradició democràtica com Finlàndia, els Països Baixos o França".</p>
      <p>Aquesta mesura permetria sol·licitar al Tribunal d'Estrasburg <b>una opinió consultiva i no vinculant</b> sobre <a href="https://www.ccma.cat/324/100-anys-de-preso-pel-govern-de-l1-o-la-presidenta-del-parlament-i-els-presidents-domnium-i-anc/noticia/2951716/">la sentència del procés</a>:</p>
      <blockquote>"La justícia espanyola ha demostrat que ni és independent, ni és imparcial: és venjativa."</blockquote>
      <p> </p>
      <p>
        <b>"Més de cinquanta posicionaments internacionals"</b>
      </p>
      <p>Òmnium també ha criticat que la justícia espanyola no hagi fet cas de les crítiques que, en els darrers dos anys, s'han fet des de fora de l'estat a la situació dels presos independentistes. Mauri ha assenyalat que hi ha "més de 50 posicionaments d'entitats i personalitats internacionals" que <b>demanen la llibertat dels líders empresonats</b>.</p>
      <p>Entre aquests posicionaments, ha citat el <a href="https://www.ccma.cat/324/lonu-demana-la-llibertat-immediata-de-junqueras-sanchez-i-cuixart/noticia/2924917/">Grup de Treball de Detencions Arbitràries de les Nacions Unides</a>, el <a href="https://www.ccma.cat/324/lonu-demana-la-llibertat-immediata-de-junqueras-sanchez-i-cuixart/noticia/2924917/">PEN Internacional</a>, el <a href="https://www.ccma.cat/324/un-informe-del-consell-deuropa-questiona-el-processament-de-politics-a-espanya-i-turquia/noticia/2952086/">Comitè d'Afers Legals i Drets Humans del Consell d'Europa</a>, diversos <a href="https://www.ccma.cat/324/41-senadors-francesos-denuncien-la-repressio-als-politics-legitims-de-catalunya/noticia/2912085/">diputats i senadors francesos</a> o la <a href="https://www.ccma.cat/324/la-nobel-de-la-pau-jody-williams-sortint-del-suprem-la-policia-esta-mentint/noticia/2915532/">Premi Nobel de la Pau Jody Williams</a>:</p>
      <blockquote>"Es confirma que el Tribunal Suprem se situa molt lluny dels estàndards internacionals. És imprescindible que el cas arribi tan aviat com sigui possible al Tribunal Europeu de Drets Humans."</blockquote>
      <p>En plenes <a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/">negociacions per a la formació de govern</a>, Òmnium ha enviat un missatge al PSOE i Unides Podem: Mauri ha afirmat que <b>és "incomprensible" que un executiu progressista "incompleixi" dictàmens</b> en matèria de drets humans:</p>
      <blockquote>"És incomprensible la configuració d'un govern progressista a l'Estat que incompleixi els dictamens dels organismes més rellevants d'Europa i del món en matèria de drets humans."</blockquote>
    </article>
  </body>
</html>