<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/xasis-synelifthi-somatofylakas-pasignoston-ellinon-tragoudiston-gia-ton-miso-tono-xasis/2919088/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T17:02:13+00:00"/>
    <meta property="og:title" content="Χασίς: Συνελήφθη σωματοφύλακας πασίγνωστων Ελλήνων τραγουδιστών για τον μισό τόνο χασίς!"/>
    <meta property="og:description" content="Συνελήφθη σωματοφύλακας δύο πασίγνωστων Ελλήνων τραγουδιστών για συμμετοχή σε σπείρα διακίνησης χασίς. Ήταν... οικογενειακή επιχείρηση. Δείτε βίντεο."/>
  </head>
  <body>
    <article>
      <h1>Χασίς: Συνελήφθη σωματοφύλακας πασίγνωστων Ελλήνων τραγουδιστών για τον μισό τόνο χασίς!</h1>
      <h2>Συνελήφθη σωματοφύλακας δύο πασίγνωστων Ελλήνων τραγουδιστών για συμμετοχή σε σπείρα διακίνησης χασίς. Ήταν... οικογενειακή επιχείρηση με την συμμετοχή μιας μητέρας και των παιδιών της. Ποσότητα ναρκωτικών έφτασε και με... σκάφος στην Κορινθία! Πώς δρούσε το κύκλωμα και όλα όσα γνωρίζουμε. Δείτε βίντεο και φωτογραφίες από τα ναρκωτικά που βρήκαν οι Αρχές.</h2>
      <address><time datetime="2019-11-19T17:02:13+00:00">19 Nov 2019, 17:02</time> by <a rel="author">Newsit Newsroom</a></address>
      <p>Ο σωματοφύλακας δυο διάσημων Ελλήνων τραγουδιστών, πολύ αγαπητών στη νεολαία, έπεσε στα χέρια της Ασφάλειας Αττικής, καθώς <a href="https://www.newsit.gr/topikes-eidhseis/korinthos-vouno-apo-narkotika-mesa-se-vanaki-oi-astynomikoi-eidan-mprosta-tous-aytes-tis-eikones-pics-video/2918765/">συμμετείχε σε οικογενειακή σπείρα</a> που… θα έριχνε στην ελληνική αγορά πάνω από μισό τόνο χασίς, το οποίο είχε φέρει από την Αλβανία.</p>
      <p>Σύμφωνα με πληροφορίες, ο συγκεκριμένος άνθρωπος μισθώνονταν από μεγάλα νυχτερινά κέντρα διασκέδασης όπου τραγουδούσαν κατά καιρούς οι δυο διάσημοι καλλιτέχνες, προκειμένου να “φρουρεί” το καμαρίνι τους, καθώς <b>οι δυο τραγουδιστές δέχονταν συνεχώς ενοχλήσεις από νεαρές θαυμάστριές τους</b>, οι οποίες στην κυριολεξία “μπούκαραν” στα καμαρίνια τους.</p>
      <p>Βέβαια, τόσο οι δυο διάσημοι καλλιτέχνες όσο και οι επιχειρηματίες που μίσθωναν τον σωματώδη Αλβανό, δεν γνώριζαν πως συμμετείχε σε σπείρα που διακινούσε μεγάλες ποσότητες χασίς και μάλιστα στην χονδρική αγορά.</p>
      <h3>Το χασίς ήταν… οικογενειακή υπόθεση</h3>
      <p>Όσον αφορά στην σπείρα, σύμφωνα με τις πληροφορίες του newsit.gr, ήταν οικογενειακή υπόθεση, καθώς σε αυτή συμμετείχαν μια μητέρα με τον γιο της αλλά και τον αδελφό της, όλοι από την Αλβανία.</p>
      <p>Οι αστυνομικοί της Δίωξης είχαν πληροφορίες για την δραστηριότητα της… φαμίλιας της αλβανικής μαφίας και μάλιστα σε σύντομο χρονικό διάστημα κατάφεραν να διαπιστώσουν το ορμητήριό τους, μια μονοκατοικία στην Κόρινθο, το υπόγειο της οποίας είχαν μετατρέψει σε αποθήκη χασίς.</p>
      <h3>Οι εικόνες από το χασίς που βρέθηκε</h3>
      <figure>
        <iframe src="https://www.youtube.com/embed/R5I_hxIKMPI" width="640" height="360" data-service="Youtube" scrolling="no"/>
      </figure>
      <p>Οι αστυνομικοί της Δίωξης, έπειτα από συντονισμένη επιχείρηση σε Κόρινθο και Αθήνα, κατάφεραν να συλλάβουν τα μέλη της οικογενειακής συμμορίας και να κατάσχουν πάνω από μισό τόνο χασίς που είχαν εισάγει τις προηγούμενες ημέρες από την Αλβανία.</p>
      <p>Μάλιστα τα δέματα με το χασίς ήταν μαρκαρισμένα, καθώς διαπιστώθηκε πως <b>υπήρχαν έτοιμες παραγγελίες για διακινητές</b>, οι οποίοι αγόραζαν πάνω από ένα κιλό χασίς για να το διακινήσουν στις περιοχές που δραστηριοποιούνταν. Μάλιστα η τιμή του ενός κιλού χασίς είχε συμφωνηθεί με τους διακινητές <b>στα 1.600 ευρώ.</b></p>
      <figure>
        <img src="https://www.newsit.gr/wp-content/uploads/2019/11/xasis_astynomia_1911_2-1200x900.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/xasis_astynomia_1911_3-900x1200.jpg"/>
      </figure>
      <p>Υπολογίζεται από τους αστυνομικούς πως το κέρδος για την σπείρα θα ξεπερνούσε τις 800 χιλιάδες ευρώ. Επίσης διαπιστώθηκε από τις έρευνες, πως οι συλληφθέντες έφερναν τα πακέτα με το χασίς με φορτηγά, τυλιγμένα σε <b>γράσο</b> και <b>φύλλα αλουμινίου</b>, προκειμένου να μην ανιχνεύονται από τα ειδικά μηχανήματα, ενώ εξετάζεται με σοβαρότητα μια πληροφορία που είχαν, πως πολλά από τα δέματα<b> έφτασαν με σκάφος</b>, σε κάποια παραλία της <b>Κορινθίας</b> όπου και τα παρέλαβε η σπείρα.</p>
      <p>Συνολικά συνελήφθησαν 5 άτομα, ανάμεσά τους κι ένας 16χρονος ανήλικος, ο οποίος είχε το ρόλο του τσιλιαδόρου έξω από την μονοκατοικία στην Κόρινθο, όπου οι σπείρα έκρυβε το χασίς.</p>
      <p>Ρεπορτάζ: Θεοδόσης Πάνου<br/>Φωτογραφίες από: ΕΛ.ΑΣ..</p>
    </article>
  </body>
</html>