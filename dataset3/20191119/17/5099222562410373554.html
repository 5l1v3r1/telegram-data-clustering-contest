<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501131-decizia-definitiva-8-ani-luna-inchisoare-pentru-patronul-restaurantului-care-3-artiste-ars-vii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T17:09:00+00:00"/>
    <meta property="og:title" content="Decizia definitivă: 8 ani și o lună de închisoare pentru patronul restaurantului în care 3 artiste au ars de vii"/>
    <meta property="og:description" content="Patronul restaurantului din Constanța în care trei artiste au murit în urma unui incendiu, în 2014, a primit 8 ani și o lună de închisoare. Decizia Curții de Apel Constanța"/>
  </head>
  <body>
    <article>
      <h1>Decizia definitivă: 8 ani și o lună de închisoare pentru patronul restaurantului în care 3 artiste au ars de vii</h1>
      <address><time datetime="2019-11-19T17:09:00+00:00">19 Nov 2019, 17:09</time> by <a rel="author">Redactia</a></address>
      <p><b>Patronul restaurantului din Constanța în care trei artiste au murit în urma unui incendiu, în 2014, a primit 8 ani și o lună de închisoare. Decizia Curții de Apel Constanța este definitivă.<br/></b><b>Patronul restaurantului Beirut din Constanța, George Karam, unde în aprilie 2014 trei tinere și-au pierdut viața într-un incendiu a fost condamnat, la 8 ani și o lună de închisoare. Decizia este definitivă. În prima instanță, el primise o condamnare de 10 ani.<br/></b><br/>Judecătorii Curții de Apel Constanța l-au condamnat pe George Karam, patronul restaurantului Beirut, în care trei fete au murit în urma unui incendiu puternic, la 8 ani și o lună de închisoare, potrivit Mediadax. Judecătorii au stabilit, de asemenea, ca el să achite daune morale în valoare de 1 milion de euro.<br/><br/>În 5 aprilie 2014, trei tinere - o cântăreață și două dansatoare - au murit într-un incendiu produs în restaurantul Beirut din Constanța. În momentul incendiului, fetele se aflau în mansarda restaurantului și nu au mai putut fi salvate.<br/><br/>Procurorii au arătat că mansarda a fost construită ilegal, fără autorizație, fără proiect sau expertiză tehnică. Focul a început de la niște probleme la rețeaua de gaze naturale, care, de asemenea, fusese montată și menținută ilegal, fără niciun aviz.<br/><br/>În acea noapte, întreaga mansardă a ars și s-a prăbușit peste restaurant. Procurorii au mai arătat că societatea care administra restaurantul a angajat 11 persoane fără contract de muncă și a întocmit fișe din instruire în domeniul situațiilor de urgență false, pe care le-a folosit cu ocazia verificărilor Inspectoratului Teritorial de Muncă Constanța.<br/><br/>În noaptea tragediei, pompierii ISU ajunși la fața locului nu au mai putut face nimic, pentru că incendiul era generalizat. În urma incendiului alte patru persoane s-au intoxicat cu fum.</p>
    </article>
  </body>
</html>