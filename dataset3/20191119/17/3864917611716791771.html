<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821434-profesor-garvardskogo-universitetu-dav-prognoz-sodo-impicmentu-trampa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:40:00+00:00"/>
    <meta property="og:title" content="Професор Гарвардського університету дав прогноз щодо імпічменту Трампа"/>
    <meta property="og:description" content="Політика президента США Дональда Трампа демонструє деградацію демократії в країні."/>
  </head>
  <body>
    <article>
      <h1>Професор Гарвардського університету дав прогноз щодо імпічменту Трампа</h1>
      <h2>Політика президента США Дональда Трампа демонструє деградацію демократії в країні.</h2>
      <address>
        <time datetime="2019-11-19T17:40:00+00:00">19 Nov 2019, 17:40</time>
      </address>
      <p>Таку думку висловив професор Гарвардського університету США Джордж Грабович в <a href="https://www.ukrinform.ua/rubric-polytics/2820883-dzordz-grabovic-profesor-garvardskogo-universitetu.html">інтерв’ю Укрінформу</a>.</p>
      <p>“Америка переживає деградацію демократії. Нині ми бачимо живу ілюстрацію цього”, - сказав він.</p>
      <p>За його словами, Республіканська партія, «по-перше, робить усе, аби зменшити явку на виборах – вишукує різні механізми, зачіпки, трюки, щоб тільки не допускати людей до голосування». Зокрема, раніше з ініціативи республіканців установлено законодавчі вимоги до виборців пред’являти на виборчій дільниці документ особи з фотографією, даними про місце проживання та іншими даними. У багатьох американців, особливо малозабезпечених, які голосують переважно за демократів, таких документів немає, зазначив він.</p>
      <p>По-друге, за словами Грабовича, республіканці «займаються перешкоджанням правосуддю». «Ми бачимо, як Трамп і республіканці хочуть припинити розслідування щодо імпічменту. Але Конгрес наділений конституційним правом розслідувати діяльність президента, якщо вважає, що він порушив закон. А Трамп каже: не дамо вам жодного свідчення й нікого з моєї команди навіть не допустимо до того», - сказав він.</p>
      <p>На переконання професора, Палата представників Конгресу оголосить президентові імпічмент, однак «дуже правдоподібно», що «республіканський Сенат (у якому більшість становлять республіканці – ред.) не осудить Трампа». Водночас, за словами Грабовича, «вони робитимуть усе, щоб перешкоджати розслідуванню навіть на рівні Палати представників».</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2821412-profesor-garvardu-ukrainci-u-ssa-pidtrimuut-trampa-bo-neobiznani-z-situacieu.html">Професор Гарварду: Українці у США підтримують Трампа, бо необізнані з ситуацією</a>
      </blockquote>
      <p>Як повідомлялося, Палата представників <a href="https://www.ukrinform.ua/tag-ssa">США</a> проводить розслідування з імпічменту президента Трампа. Демократи намагаються довести, що рішення Трампа призупинити допомогу Україні пов'язано з його спробами примусити Україну розпочати розслідування проти Джо Байдена.</p>
    </article>
  </body>
</html>