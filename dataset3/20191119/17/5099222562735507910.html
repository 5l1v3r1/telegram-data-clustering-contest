<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23501207-miliardari-obsceni-tranzitie-ecologica-internet-gratuit-nationalizarea-infrastructurilor-laburistii-propun-program-economic-radical.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T17:57:00+00:00"/>
    <meta property="og:title" content="Miliardari obsceni, tranziție ecologică, internet gratuit și naționalizarea infrastructurilor: Laburiștii propun un program economic radical"/>
    <meta property="og:description" content="Limitarea averilor &quot;obscene&quot; ale miliardarilor, eliminarea de pe burse a companiilor care nu luptă suficient împotriva încălzirii climatice: în plină campanie pentru"/>
  </head>
  <body>
    <article>
      <h1>Miliardari obsceni, tranziție ecologică, internet gratuit și naționalizarea infrastructurilor: Laburiștii propun un program economic radical</h1>
      <address><time datetime="2019-11-19T17:57:00+00:00">19 Nov 2019, 17:57</time> by <a rel="author">R.M.</a></address>
      <p><b>Limitarea averilor "obscene" ale miliardarilor, eliminarea de pe burse a companiilor care nu luptă suficient împotriva încălzirii climatice: în plină campanie pentru alegerile parlamentare din Marea Britanie, laburiștii au prezentat un program economic radical, scrie AFP. </b><br/><br/>Iată mai jos principalele prevederi ale acestui program economic:</p>
      <ul>
        <li>Reducerea inegalităților obscene</li>
      </ul>
      <p>"Disparitățile între directorii companiilor și ceilalți angajați au devenit obscene în acești ultimi ani”, a afirmat marți John McDonnell, responsabil pentru probleme economice la Laburiști, care a criticat miliardarii care "își cumpără accesul și reducerile de impozite la partidul conservator al lui Boris Johnson" oferind donații electorale.<br/><br/>Partidul laburist prevede o taxare pentru "salariile excesive" și un ecart maximal autorizat între salariile directorilor și cele ale angajaților de 1 la 20 față de 1 la 150 în prezent, potrivit lui McDonnell. Companiile care vor participa la licitațiile publice vor trebuie să respecte acest ecart.<br/><br/>Cel mai mare partid de opoziție dorește reducerea taxei pe tranzacțiile imobiliare, majorarea impozitului pe companii de la 19 la 26% și taxarea celor mai bogate persoane, fără a fi oferite însă detalii în acest ultim caz.</p>
      <ul>
        <li>Scindarea firmelor de audit</li>
      </ul>
      <p>Laburiștii mai vor să oblige firmele de audit să creeze entități separate pentru activitățile de audit și cele de consiliere, "surse de conflicte de interese", așa cum au demonstrat mai multe falimente răsunătoare în Regat (BHS, Thomas Cook...).<br/><br/>Laburiștii vor și să reducă numărul de organisme de supervizare prin crearea unei Comisii unice de afaceri.</p>
      <ul>
        <li>Transfer de acțiuni către angajați</li>
      </ul>
      <p>McDonnell a mai anunțat o măsură controversată: crearea unui Fond unde marile companii vor trebui să transfere 1% din acțiunile lor pentru angajați, până se ajunge la 10% din companie. Societățile care nu sunt cotate la bursă vor trebui să propună mecanisme echivalente de împărtășire a profiturilor. <br/><br/>Partidul Laburist vrea "să rescrie legea pentru societăți astfel încât să forțeze administratorii să promoveze interesele pe termen lung al angajaților, clienților, marelui public și mediului".</p>
      <ul>
        <li>Tranziția energetică</li>
      </ul>
      <p>Laburiștii mai vor ca societățile care nu au destule inițiative pentru reducerea impactului asupra mediului să nu mai poată fi cotate la Bursa din Londra.<br/><br/>Partidul anunțase deja crearea unui fond de tranziție energetică de 150 miliarde de lire.</p>
      <ul>
        <li>Naționalizarea infrastructurilor</li>
      </ul>
      <p>Laburiștii au în vedere naționalizarea companiilor private de servicii publice (apă, căi ferate, electricitate) și o parte a operatorului telecom BT pentru a oferi internet "gratuit". O măsură care a îngrozit organizațiile patronale dar care seduce companiile mici și mijlocii din regiunile prost deservite.</p>
    </article>
  </body>
</html>