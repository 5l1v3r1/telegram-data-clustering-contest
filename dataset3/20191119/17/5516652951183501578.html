<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426044/o-pan-rodiakos-synexizei-ameiwth-th-drash-toy-sthn-amerikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T17:15:02+00:00"/>
    <meta property="og:title" content="Ο Παν-Ροδιακός συνεχίζει αμείωτη τη δράση του στην Αμερική"/>
    <meta property="og:description" content="Του Μανώλη Κασσώτη"/>
  </head>
  <body>
    <article>
      <h1>Ο Παν-Ροδιακός συνεχίζει αμείωτη τη δράση του στην Αμερική</h1>
      <address>
        <time datetime="2019-11-19T17:15:02+00:00">19 Nov 2019, 17:15</time>
      </address>
      <p>
        <b>Του Μανώλη Κασσώτη</b>
      </p>
      <p>
        <b>Ο Παν-Ροδιακός σύλλογος «Απόλλων» συγκαταλέγεται μεταξύ των πιο δραστήριων ομογενειακών συλλόγων στην Αμερική. Iδρύθηκε το 1927 και μέχρι σήμερα συνεχίζει αμείωτη τη δράση του.</b>
      </p>
      <p>Στις αρχές του περασμένου αιώνα, όταν άρχισε η ομαδική μετανάστευση των Δωδεκανησίων στην Αμερική, οι Ρόδιοι πήγαν για να βρουν δουλειά σε διάφορες πολιτείες της Αμερικής. Άλλοι πήγαν στα ανθρακωρυχεία της Pennsylvania και της West Virginia, άλλοι στα χαλυβουργεία του Ohio και της Indiana, άλλοι στο Missouri και στο Colorado στην κατασκευή σιδηροδρομικών γραμμών. Ενώ άλλοι διέσχισαν την Αμερική για να φτάσουν στην Tacoma Washington, στον Ειρηνικό Ωκεανό.</p>
      <p>Υπήρξαν και αυτοί που προτίμησαν τις Αμερικανικές μεγαλουπόλεις, τη Νέα Υόρκη, τη Βαλτιμόρη και το Hartford CN. Ιδιαίτερα στο Hartford ρίζωσαν οι Ροδίτες, εκεί αργότερα και για πέντε διετίες (1971-1981) δήμαρχος του Hartford εκλέχθηκε ο George Athanson (Αθανασιάδης), με καταγωγή από το Γεννάδι. Επίσης το 1974 και για μια τετραετία εκλέχθηκε County Executive της Baltimore Country, που περιλαμβάνει και την πόλη της Βαλτιμόρης, ένας άλλος Ροδίτης ο Theodore Venetoulis.</p>
      <p>Από το 1912, που φούντωσε η μετανάστευση, άρχισε η δημιουργία Ροδιακών συλλόγων αντιπροσωπεύοντας τα διάφορα χωριά του νησιού. Το 1927, με σύνθημα «Έθνος-Πατρίς-Θρησκεία-Γλώσσα», ιδρύθηκε ο Παν-Ροδιακός σύλλογος «Απόλλων» που αγκάλιασε όλους τους Ροδίτες, με τη δημιουργία 20 τμημάτων, εννέα γυναικείων στοών και τριών τμημάτων νεολαίας σε όλη την Αμερική.</p>
      <figure>
        <img src="https://www.rodiaki.gr/medias/2019/11/18/8a53872e4c8d2cbbdab27297fbee8f14.jpg"/>
      </figure>
      <p>Ο νέοεκλεγείς πρόεδρος με άλλους προέδρους Δωδεκανησιακών οργανώσεων, από αριστερά: Μανώλης Κασσώτης, Μαρία Μαραγκού, Νίκος Καρτάλης, Ευαγγελία Καμμά, Δημοσθένης Τριανταφύλλου</p>
      <p>Ο «Απόλλων» υπήρξε ένας από τους Δωδεκανησιακούς συλλόγους που πρωτοστάτησαν στη δημιουργία της Δωδεκανησιακής Νεολαίας Αμερικής και του Εθνικού Δωδεκανησιακού Συμβουλίου Αμερικής, και αγωνίστηκε για την απελευθέρωση και ενσωμάτωση της Δωδεκανήσου με την Ελλάδα. Και ήταν ο πρώτος απ’ όλες τις Ελληνοαμερικανικές οργανώσεις που οργάνωσε το συνέδριό του στην Ελλάδα (1960, στη Ρόδο).</p>
      <p>Ο «Απόλλων» συνεχίζει να κρατά δυνατούς και ζωντανούς τους δεσμούς των Ροδίων της Αμερικής μεταξύ τους και με το νησί τους. Κάθε χρόνο και σε διαφορετική πόλη οργανώνει το Συνέδριό του όπου εκλέγετε το Ύπατο Συμβούλιο και κατά διαστήματα σε διάφορες άλλες πόλεις της Αμερικής και στη Ρόδο οργανώνει εκδηλώσεις με Παν-Ροδιακό ή τοπικό ενδιαφέρον.</p>
      <p>Έτσι την Κυριακή 17 Νοεμβρίου, στο «Κώτικο Σπίτι» στην Αστόρια της Νέας Υόρκης συνήλθε η Γενική Συνέλευση του Τμήματος Νέας Υόρκης, στην οποία παρευρέθηκε ο πρόεδρος του Τμήματος Σάββας Σωτρίλης με σύσσωμο το Δ.Σ. και δεκάδες μέλη. Τη Συνέλευση τίμησαν με την παρουσία τους η Μαρία Μαραγκού (πρόεδρος της Δωδεκανησιακής Ομοσπονδίας), ο Μανώλης Κασσώτης (πρόεδρος του Εθνικού Δωδεκανησιακού Συμβουλίου Αμερικής), ο Δημοσθένης Τριανταφύλλου (πρόεδρος του Ινστιτούτου Δωδεκανησιακών Μελετών) η Ευαγγελία Καμμά (πρόεδρος του Συλλόγου Συμαίων η «Αίγλη») και ο δάσκαλος Τιμολέων Κόκκινος.</p>
      <figure>
        <img src="https://www.rodiaki.gr/medias/2019/11/18/3cfc899a2f8f5ee51cdc85d94853d096.jpg"/>
      </figure>
      <p>Το νέο ΔΣ από αριστερά 1η σειρά: Ελένη Σακέλλη, Πόπη Ζιάγκος, Νίκος Καρτάλης, Σάββας Σωτρίλης. 2η σειρά: Αικατερίνη Φραγκοπούλου, Πέτρος Χατζημιχάλης, Ευαγγελία Πλατέλα, Ειρήνη Χατζημιχάλη (απουσιάζει η Θάλεια Τζώρζη-Βλεπάκη)</p>
      <p>Στον απολογισμό του ο Σάββας Σωρτίλης αναφέρθηκε στο έργο του απερχομένου Δ.Σ, αλλά τόνισε ότι μετά από μια δεκαετία ήρθε η ώρα της νέας γενιάς να παραλάβει τη σκυτάλη του συλλόγου. Ακολούθησε ο απολογισμός από τον γραμματέα Νίκο Καρτάλη και από τον Ταμία Πέτρο Χατζημιχάλη. Στη συνέχεια αρκετά μέλη του συλλόγου, καταχειροκρότησαν και επαίνεσαν το απερχόμενο Δ.Σ. για το αξιόλογο έργο του.<br/>Ακολούθησε η ομόφωνη εκλογή του νέου Δ.Σ. με την ακόλουθη σύνθεση: πρόεδρος Νίκος Καρτάλης, αντιπρόεδρος Πόπη Ζιάγκος, γραμματέας Ελένη Σακέλλη, ταμίας Θάλεια Τζώρζη-Βλεπάκη και σύμβουλοι Αικατερίνη Φραγκοπούλου, Σάββας Σωτρίλης, Πέτρος Χατζημιχάλης, Ευαγγελία Πλατέλα, Ειρήνη Χατζημιχάλη.</p>
      <p>Είναι ελπιδοφόρο και αξίζει να σημειώσουμε ότι όλοι οι αξιωματούχοι του νέου Δ.Σ. είναι νέοι άνθρωποι γεμάτοι ενθουσιασμό, και το υπόλοιπο Δ.Σ. αποτελείται από πεπειραμένα στελέχη του συλλόγου που για δεκαετίες υπηρέτησαν τον σύλλογο.</p>
    </article>
  </body>
</html>