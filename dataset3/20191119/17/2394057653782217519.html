<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/19/internet-spekuluje-ile-pieniedzy-wlozono-w-zmiane-wygladu-filmowego-sonica.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-19T17:27:00+00:00"/>
    <meta property="og:title" content="Internet spekuluje, ile pieniędzy włożono w zmianę wyglądu filmowego Sonica"/>
    <meta property="og:description" content="Jeden serwis podaje, że około pięć milionów, a inny twierdzi, że siedem razy więcej. Jedno jest pewne – więcej, niż mniej."/>
  </head>
  <body>
    <article>
      <h1>Internet spekuluje, ile pieniędzy włożono w zmianę wyglądu filmowego Sonica</h1>
      <h2>Jeden serwis podaje, że około pięć milionów, a inny twierdzi, że siedem razy więcej. Jedno jest pewne – więcej, niż mniej.</h2>
      <address><time datetime="2019-11-19T17:27:00+00:00">19 Nov 2019, 17:27</time> by <a rel="author">Maria Wawrzyniak</a></address>
      <p><b>Dokładnie tydzień temu wytwórnia Paramount Pictures <a href="https://www.gram.pl/news/2019/11/12/nowa-poprawiona-wersja-niebieskiego-jeza-na-zwiastunie-filmu-sonic-the-hedgehog.shtml">opublikowała</a> nowy zwiastun filmu <i>Sonic the Hedgehog</i>, który zaprezentował odświeżony wygląd tytułowego jeża. </b>Wszystko przez materiał, który pojawił się przeszło pół roku temu, praktycznie od razu wzbudzając <b>kontrowersje wśród miłośników Sonica, który wyglądał wówczas – delikatnie rzecz ujmując – bardzo źle</b>. Bohater kompletnie nie pasował do swojego pierwowzoru, który znamy z gier czy innych animacji. Zmiana wyszła na dobre, nowa wersja jeża spotkała się ze znacznie lepszym, pozytywnym przyjęciem. Równocześnie sporo osób zaczęło się zastanawiać, ile pieniędzy na tę zmianę wydano.</p>
      <figure>
        <img src="https://img6.gram.pl/vefu20191119171817094ctpj.jpg"/>
      </figure>
      <p>Serwis IndieWire <a href="https://www.indiewire.com/2019/11/sonic-redesign-cost-paramount-five-million-1202190493/">zapytał o to swojego informatora</a>, który podobno jest <i>blisko filmu </i>i uzyskał odpowiedź, według której <b>twórcy wydali na to pięć milionów dolarów</b>. Źródło oprócz tego podaje, że <b>w momencie wyposzczenia pierwszego zwiastuna film nie posiadał nawet wszystkich efektów wizualnych, ponieważ znajdował się na wczesnym etapie montażu</b>. Dzięki temu dokonanie zmian w projekcie głównego bohatera miało rzekomo nie być skandalicznie drogie. Co innego twierdzi użytkownik o nazwie TRAFON, który <a href="https://twitter.com/RiseFallNick/status/1196310974745206790?s=20">opublikował na swoim Twitterze</a> wpis, gdzie poinformował, że <b>redesign Sonica kosztował siedem razy więcej, czyli 35 milionów dolarów</b>. To z kolei miało spowodować <b>zwiększenie budżetu obrazu z 90 do 125 milionów</b>, aczkolwiek musimy pamiętać, że <b>zarówno informacje przekazane przez serwis IndieWire, jak i te od użytkownika TRAFONA nie są oficjalnym potwierdzeniem prosto od wytwórni</b> – należy je traktować jako plotkę. Co nie zmienia faktu, że to na pewno nie były małe pieniądze.</p>
      <p>Przypomnijmy, że <b>film <i>Sonic the Hedgehog </i>pojawi się w kinach na przyszłe Walentynki, czyli 14 lutego 2020 roku</b>. <b>W Polsce zadebiutuje dwa tygodnie później, czyli 28 lutego.</b> Reżyserią zajął się Jeff Fowler, zaś scenariusz napisali Patrick Casey, Oren Uziel i Josh Miller.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>