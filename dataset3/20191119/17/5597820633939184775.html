<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/polijas-premjers-sola-turpinat-ek-kritizeto-tiesu-sistemas-reformu.a338930/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T17:22:00+00:00"/>
    <meta property="og:title" content="Polijas premjers sola turpināt EK kritizēto tiesu sistēmas reformu"/>
    <meta property="og:description" content="Polijas valdība turpinās tiesu sistēmas reformas, otrdien paziņoja premjerministrs Mateušs Moraveckis. Iepazīstinot ar sava jaunā Ministru kabineta prioritātēm, Moraveckis aizstāvēja valdības īstenotās reformas, kuru dēļ Eiropas Komisija to apsūdzējusi par tiesu neatkarības graušanu. Morvacekis ar solījumu turpināt tiesu reformas nāca klajā dažas stundas pēc tam, kad Eiropas Savienības tiesa pasludināja, ka Polijas Augstākajai tiesai pašai ir jāizlemj, vai tās iekšienē valdības izveidotā disciplinārā palāta ir vai nav likumīga."/>
  </head>
  <body>
    <article>
      <h1>Polijas premjers sola turpināt EK kritizēto tiesu sistēmas reformu</h1>
      <address><time datetime="2019-11-19T17:22:00+00:00">19 Nov 2019, 17:22</time> by <a rel="author" href="https://www.lsm.lv/autors/gints-amolins/" target="_blank">Gints Amoliņš</a></address>
      <p>
        <b>Polijas valdība turpinās tiesu sistēmas reformas, otrdien paziņoja premjerministrs Mateušs Moraveckis. Iepazīstinot ar sava jaunā Ministru kabineta prioritātēm, Moraveckis aizstāvēja valdības īstenotās reformas, kuru dēļ Eiropas Komisija to apsūdzējusi par tiesu neatkarības graušanu. Morvacekis ar solījumu turpināt tiesu reformas nāca klajā dažas stundas pēc tam, kad Eiropas Savienības tiesa pasludināja, ka Polijas Augstākajai tiesai pašai ir jāizlemj, vai tās iekšienē valdības izveidotā disciplinārā palāta ir vai nav likumīga.</b>
      </p>
      <figure>
        <audio src="https://static.lsm.lv/media/2019/11/c4l1.mp3"/>
        <figcaption>Polijas premjers sola turpināt EK kritizēto tiesu sistēmas reformu<cite>Gints Amoliņš</cite></figcaption>
      </figure>
      <p>Eiropas Savienības tiesa jau novembra sākumā <a href="https://www.lsm.lv/raksts/zinas/arzemes/es-tiesa-tiesnesu-pensionesanas-vecuma-samazinasana-polija--pretruna-ar-es-normam.a337429/">pasludināja</a>, ka Polijas lēmums samazināt pensionēšanās vecumu Augstākās tiesas tiesnešiem nebija atbilstošs. Kritiķi apsūdz nacionālkonservatīvo valdību, ka reformas grauj tiesu sistēmas neatkarību.</p>
      <p>Savukārt otrdien Eiropas Savienības tiesa paziņoja spriedumu attiecībā uz Polijas Augstākās tiesas disciplināro palātu, kuru izveidoja Polijas valdība, bet kuru opozīcija tāpat apsūdz kā nepietiekami neatkarīgu.</p>
      <p>Eiropas Savienības tiesa savā spriedumā neteica, ka disciplinārā palāta būtu nelikumīga. Taču uzsvēra, ka gadījumos, kad apelācijas kārtībā tiek izskatītas sūdzības par tiesnešu ātrāku pensionēšanu, Polijas tiesas šīs lietas var iesniegt disciplinārajā palātā tikai tad, ja būs pārliecinātas, ka šis panelis ir „neatkarīgs un objektīvs”.</p>
      <p>Spriedumā arī teikts, ka tas ir pašas Polijas Augstākās tiesas ziņā noteikt, vai tās jaunā disciplinārā palāta ir pietiekami neatkarīga, lai izskatītu tiesnešu sūdzības par viņu ātrāku pensionēšanu.</p>
      <p>Šī palāta ir kļuvusi par vēl vienu nesaskaņu avotu starp Briseli un Varšavu jautājumā par nacionālkonservatīvās valdības pretrunīgi vērtētajām tieslietu sistēmas reformām. Eiropas Komisija iepriekš paziņojusi, ka Polijas Augstākās tiesas Disciplinārlietu palātas neatkarība nav garantēta, jo tā sastāv tikai no tiesnešiem, kurus izraudzījusies Valsts tiesu padome, ko savukārt politiski izvirza Polijas parlaments.</p>
      <p>Dažas stundas pēc Eiropas Savienības tiesas sprieduma paziņošanas Polijas premjerministrs Mateušs Moraveckis solīja turpināt tieslietu sistēmas reformas. Pēc nesen notikušajām parlamenta vēlēšanām izklāstot valdības prioritātes jaunajam pilnvaru termiņam, Moraveckis paziņoja, ka Polijas „pilsoņiem ir tiesības uz efektīvām tiesām”.</p>
      <blockquote>Viņš teica, ka tiesu neatkarība ir svarīga, taču piebilda, ka tas nenozīmē, ka var pieļaut „atbildības trūkumu”.</blockquote>
      <p>Moravcekis arī aizstāvēja Polijas valdības īstenotās tieslietu reformas un noraidīja pārmetumus par tiesu neatkarības ierobežošanu, paziņojot, ka arī Francijā un Spānijā parlamentiem ir ietekme attiecībā uz tiesu sistēmas amatpersonu iecelšanu. Polijas premjers izcēla arī Vāciju, norādot, ka kancleres Angelas Merkeles valdošās kristīgo demokrātu partijas biedrs ir iecelts par Vācijas Konstitucionālā tiesas priekšsēdētāja vietnieku.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/arzemes/jaunajas-bisu-vadlinijas-eiropas-komisiju-aicina-vertet-pesticidu-ietekmi-ilgtermina.a338952/"/>
        <a href="https://www.lsm.lv/raksts/zinas/arzemes/ep-nosoda-polijas-likumu-par-seksualas-izglitibas-kriminalizesanu.a338823/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/klus-zinams-ep-atzinums-par-toposajiem-eirokomisariem.a338724/"/>
        <a href="https://www.lsm.lv/raksts/zinas/ekonomika/polija-pec-tris-gadiem-partrauks-importet-gazprom-gazi.a338581/"/>
        <a href="https://www.lsm.lv/raksts/zinas/arzemes/jauno-polijas-valdibu-veidos-lidzsinejais-premjers-moraveckis.a338528/"/>
        <a href="https://www.lsm.lv/raksts/zinas/arzemes/es-eksperte-iespejams-eiropas-parlaments-jaievel-no-parnacionaliem-deputatu-kandidatu-sarakstiem.a338487/"/>
        <a href="https://www.lsm.lv/raksts/zinas/arzemes/eiropas-parlaments-uzklausa-no-jauna-izvirzitos-eirokomisara-amata-kandidatus.a338460/"/>
      </related>
    </article>
  </body>
</html>