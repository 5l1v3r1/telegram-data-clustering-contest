<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-chekaye-vid-normandskoyi-zustrichi-istotnogo-progresu-u-vregulyuvanni-konfliktu-pristayko-330214_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T17:20:00+00:00"/>
    <meta property="og:title" content="Україна чекає від &quot;нормандської зустрічі&quot; істотного прогресу у врегулюванні конфлікту — Пристайко"/>
    <meta property="og:description" content="За словами глави українського МЗС, Україна їде на саміт з відкритими ідеями."/>
  </head>
  <body>
    <article>
      <h1>Україна чекає від "нормандської зустрічі" істотного прогресу у врегулюванні конфлікту — Пристайко</h1>
      <h2>За словами глави українського МЗС, Україна їде на саміт "з відкритими ідеями".</h2>
      <address>
        <time datetime="2019-11-19T17:20:00+00:00">19 Nov 2019, 17:20</time>
      </address>
      <p>Міністр закордонних справ україни Вадим Пристайко заявив про те, що за результатами<b><a href="https://dt.ua/POLITICS/za-pidsumkami-normandskogo-samitu-mozhe-buti-uzgodzheno-dokument-pyeskov-330190_.html"> саміту в нормандському форматі</a> </b>Україна очікує істотного прогресу у врегулюванні конфлікту. За словами глави МЗС, цей прогрес Українська держава чекає з моменту останньої зустрічі "Нормандської четвірки".</p>
      <p>"Ми сподіваємося, що на цій зустрічі ми досягнемо реального прогресу, якого ми чекали з 2016 року, коли була остання зустріч в нормандському форматі", - заявив глава української дипустанови під час спільної прес-конференції з главою німецького МЗС Хайко Маасом в Києві.</p>
      <p>За словами Пристайка, українська делегація їде на нормандську зустріч з "відкритими ідеями, з відкритим розумом".</p>
      <p>"Ми готові сприйняти розумний компроміс і привести додому прогрес, до якого так давно прагнемо", - заявив глава МЗС України.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>