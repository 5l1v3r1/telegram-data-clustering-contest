<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473708-porozumienie-zadowolone-z-decyzji-pis-ws-30-krotnosci"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T17:07:30+00:00"/>
    <meta property="og:title" content="Politycy Porozumienia zadowoleni z decyzji PiS. Bortniczuk: &quot;Najbardziej zmartwieni zdają się być przeciwnicy Zjednoczonej Prawicy&quot;"/>
    <meta property="og:description" content="&quot;Panie Pośle Horała dobra decyzja. Dziękujemy&quot;."/>
  </head>
  <body>
    <article>
      <h1>Politycy Porozumienia zadowoleni z decyzji PiS. Bortniczuk: "Najbardziej zmartwieni zdają się być przeciwnicy Zjednoczonej Prawicy"</h1>
      <address><time datetime="2019-11-19T17:07:30+00:00">19 Nov 2019, 17:07</time> by <a rel="author" href="https://wpolityce.pl/autorzy/141-notujemy" target="_blank">Notujemy ...</a></address>
      <p>
        <b>Politycy Porozumienia Jarosława Gowina, koalicjanta PiS, jako dobrą oceniają decyzję Prawa i Sprawiedliwości ws. wycofania z Sejmu projektu dot. zniesienia limitu 30-krotności składki na ZUS. Projekt wzbudzał sprzeciw Porozumienia.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473700-pis-wycofuje-projekt-ustawy-ws-30-krotnosci-zus">PiS wycofuje projekt ustawy ws. likwidacji 30-krotności ZUS! Poseł Marcin Horała zwrócił się w tej sprawie do marszałek Witek</a></p>
      <p>CZYTAJ TAKŻE: <a href="https://wpolityce.pl/polityka/473704-palac-prezydencki-komentuje-wycofanie-ustawy-o-30-krotnosci">Komentarz Pałacu Prezydenckiego po decyzji ws. 30-krotności: Jeżeli uwzględniono opinię głowy państwa, trzeba to przyjąć z aprobatą</a></p>
      <p>We wtorek po południu poseł PiS Marcin Horała w imieniu klubu PiS wycofał projekt ustawy znoszący limit 30-krotności składki na ZUS. Oświadczenie o wycofaniu projektu ustawy skierowane do marszałek Sejmu Elżbiety Witek zostało we wtorek po południu opublikowane w wykazie prac legislacyjnych.</p>
      <blockquote>Uprzejmie informuję panią marszałek, iż występując jako reprezentant wnioskodawców w pracach nad poselskim projektem ustawy o zmianie ustawy o systemie ubezpieczeń społecznych oraz niektórych innych ustaw wycofuję przedmiotowy projekt ustawy</blockquote>
      <p>— czytamy w oświadczeniu Horały datowanym na wtorek 19 listopada, który został opublikowany w wykazie prac legislacyjnych na stronie internetowej Sejmu.</p>
      <p>Decyzję tę z zadowoleniem przyjęli koalicjanci PiS z Porozumienia, minister Jadwiga Emilewicz oraz rzecznik partii Kamil Bortniczuk.</p>
      <blockquote>Panie Pośle @mhorala dobra decyzja. Dziękujemy</blockquote>
      <p>— napisała na Twitterze minister rozwoju Jadwiga Emilewicz.</p>
      <figure>
        <iframe data-src="https://twitter.com/JEmilewicz/status/1196819243796488192" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W podobnym tonie napisał na Twitterze również Bortniczuk.</p>
      <blockquote>Wycofanie projektu ustawy znoszącej #30krotność to bardzo dobra decyzja posła @mhorala. Najbardziej zmartwieni zdają się być przeciwnicy Zjednoczonej Prawicy</blockquote>
      <p>— napisał Bortniczuk.</p>
      <figure>
        <iframe data-src="https://twitter.com/KamilBortniczuk/status/1196825920646107137" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>We wtorek wieczorem, po głosowaniu wotum zaufania dla nowego rządu premiera Mateusza Morawieckiego miało się odbyć pierwsze czytanie projektu przygotowanego przez PiS ws. zniesienia limitu 30-krotności składki na ZUS.</p>
      <p>Projekt miał przynieść budżetowi dodatkowe 7,1 mld zł. W uzasadnieniu do projektu zauważono, że większe składki na ubezpieczenie emerytalne spowodują wzrost składek zewidencjonowanych w ZUS, a w konsekwencji stopniowy wzrost wydatków na emerytury wyliczane według nowych zasad. Oszacowano, że zarobki wyższe niż 30-krotność przeciętnego wynagrodzenia osiąga ok. 370 tys. osób. W poprawionym uzasadnieniu do projektu oceniono, że w skutek zniesienia tzw. 30-krotności wydatki przedsiębiorstw w pierwszym roku obowiązywania zmiany wzrosną o ok. 3,3 mld zł. W ciągu 10 lat będzie to 54,6 mld zł.</p>
      <p>Przeciwko propozycji PiS oprócz Porozumienia wypowiadali się m.in. politycy Koalicji Obywatelskiej i Konfederacji. Przedstawiciele Lewicy przygotowali własny projekt w tej sprawie. Przeciwni projektowi byli również przedstawiciele pracodawców i związków zawodowych m.in. Solidarności.</p>
      <p>kb/PAP</p>
    </article>
  </body>
</html>