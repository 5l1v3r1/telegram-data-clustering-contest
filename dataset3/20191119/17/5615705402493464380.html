<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204654-ukrayinski-banki-zvituvatimut-ssha-pro-rahunki-amerikanskih-kompanij"/>
    <meta property="og:site_name" content="Mind UA"/>
    <meta property="article:published_time" content="2019-11-19T17:58:00+00:00"/>
    <meta property="og:title" content="Українські банки звітуватимуть США про рахунки американських компаній"/>
    <meta property="og:description" content="FATCA в Україні: американці більше не зможуть ховати свої гроші в українських банках, а українських бізнесменів застерігають від роботи з недобросовісними контрагентами"/>
  </head>
  <body>
    <article>
      <h1>Українські банки звітуватимуть США про рахунки американських компаній</h1>
      <h2>FATCA в Україні: американці більше не зможуть ховати свої гроші в українських банках, а українських бізнесменів застерігають від роботи з недобросовісними контрагентами</h2>
      <address>
        <time datetime="2019-11-19T17:58:00+00:00">19 Nov 2019, 17:58</time>
      </address>
      <p>З 16 листопада в Україні почав діяти закон «Про ратифікацію Угоди між Урядом України та Урядом Сполучених Штатів Америки для поліпшення виконання податкових правил й застосування положень Закону США «Про податкові вимоги до іноземних рахунків» (FATCA). Відтепер українські банки раз на рік передаватимуть в контролюючі органи США інформацію про рахунки американських платників податків.</p>
      <p>«Фахівці закон FATCA сприймають як принцип, що всі передають інформацію США. Тоді як США не обмінюються нею ні з ким» – прокоментувала положення закону юрист ILF Ганна Стебаєва в інтерв’ю для <a href="https://mind.ua/openmind/20204616-chomu-vidteper-amerikanci-ne-zmozhut-hovati-svoyi-dohodi-v-ukrayini">Mind.</a></p>
      <p>FATCA (Foreign Account Tax Compliance Act) допомагає уряду США контролювати оплату податків з доходів за кордоном.</p>
      <p>Відтепер українські банки раз на рік повинні передавати інформацію про американських платників податків безпосередньо до контролюючих органів США.</p>
      <p>Україна звітуватиме про всі рахунки американських осіб та компаній, кінцевими бенефіціарами яких є хоча б одна особа з американським громадянством.</p>
      <p>Зокрема, такий звіт включатиме в себе інформацію про стан рахунку, загальну валову суму надходжень від продажу майна, дані про відсотки за депозитами, тощо.</p>
      <p>Експертка наголосила, що український бізнес не повинен відчути жодної різниці в роботі з американськими партнерами, за винятком контрагентів, що використовують українські банки для ухиляння від сплати податків у США. При виявленні співпраці з такими особами та компаніями, укладені угоди може бути визнано недійсними, а українську сторону можуть притягти до судового процесу та відмовити в отриманні американської візи.</p>
      <p>Багато експертів вважають, що ратифікація  FATCA в Україні – перший крок щодо подальшого введення в Україні CRS (Common Reporting Standard) – міжнародної системи обміну податковою та фінансовою інформацією, говорить Стебаєва.</p>
      <p>Як повідомляв Mind, 29 жовтня 2019 року парламент ратифікував угоду України з США щодо поліпшення податкових правил. Ратифікація <a href="https://mind.ua/news/20203845-parlament-ratifikuvav-ugodu-ukrayini-z-ssha-shchodo-polipshennya-podatkovih-pravil">спонукала</a> прийняти законопроекти про зміни у Податковому кодексі та законах. </p>
      <p>30 жовтня парламент <a href="https://mind.ua/news/20203864-rada-ratifikuvala-ugodi-pro-uniknennya-podvijnogo-opodatkuvannya-z-uryadami-malajziyi-kipru-ta-velikob">ратифікував</a> угоди про уникнення подвійного оподаткування між урядом України з урядами Малайзії, Республіки Кіпр та урядом Сполученого Королівства Великобританії і Північної Ірландії. </p>
      <related>
        <h4>Також читайте</h4>
        <a href="https://mind.ua/news/20204659-banki-derzhavnogo-sektoru-u-iii-kvartali-2019-roku-otrimali-pributok-ponad-30-mlrd-grn"/>
        <a href="https://mind.ua/news/20204643-ukreksimbank-ogolosiv-pro-konkurs-na-posadu-golovi-pravlinnya"/>
        <a href="https://mind.ua/publications/20204621-chomu-kreditnij-rinok-v-ukrayini-zgortaetsya"/>
      </related>
    </article>
  </body>
</html>