<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/anastelletai-kai-i-deyteri-48ori-apergia-tis-genop/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T17:21:16+00:00"/>
    <meta property="og:title" content="Αναστέλλεται και η δεύτερη 48ωρη απεργία της ΓΕΝΟΠ"/>
    <meta property="og:description" content="H νέα αναστολή αποφασίστηκε εξαιτίας της μη εισαγωγής του νομοσχεδίου για τον εκσυγχρονισμό της ΔΕΗ στην Oλομέλεια της Βουλής, ενώ η ΓΕΝΟΠ συνεχίζει να ασκεί έντονη κριτική στις προβλέψεις του νομοσχεδίου"/>
  </head>
  <body>
    <article>
      <h6 class="kicker">Θα άρχισε τη Τετάρτη</h6>
      <h1>Αναστέλλεται και η δεύτερη 48ωρη απεργία της ΓΕΝΟΠ</h1>
      <h2>H νέα αναστολή αποφασίστηκε εξαιτίας της μη εισαγωγής του νομοσχεδίου για τον εκσυγχρονισμό της ΔΕΗ στην Oλομέλεια της Βουλής, ενώ η ΓΕΝΟΠ συνεχίζει να ασκεί έντονη κριτική στις προβλέψεις του νομοσχεδίου</h2>
      <address><time datetime="2019-11-19T17:21:16+00:00">19 Nov 2019, 17:21</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Mε απόφαση του διοικητικού συμβουλίου της ΓΕΝΟΠ, αναστέλλεται και η δεύτερη 48ωρη απεργία της, που θα άρχιζε τα μεσάνυχτα της Τετάρτης 20/11 (00:01) και θα διαρκούσε έως και τα μεσάνυχτα της Πέμπτης 21/11 (23:59).</p>
      <p>Όπως αναφέρει σχετική ανακοίνωση, η νέα αναστολή αποφασίστηκε εξαιτίας της μη εισαγωγής του νομοσχεδίου για τον εκσυγχρονισμό της ΔΕΗ στην Ολομέλεια της Βουλής.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <h3>«Η κυβέρνηση προωθεί τον κοινωνικό αυτοματισμό»</h3>
      <p>Την ίδια ώρα η ΓΕΝΟΠ συνεχίζει την σκληρή κριτική στις προβλέψεις του νομοσχεδίου της κυβέρνησης και τις αλλαγές που προωθεί.</p>
      <p>Μιλώντας στην αρμόδια επιτροπή της Βουλής, ο πρόεδρος της ΓΕΝΟΠ ΔΕΗ, Γιώργος Αδαμίδης, έκανε ιδιαίτερη αναφορά στις ανατροπές που έρχονται για τους εργαζόμενους στην επιχείρηση και είπε πως μπορεί να υπάρξει επιστροφή στο παρελθόν όπου γέμιζε η πλατεία Κλαυθμώνος από εργαζόμενους.</p>
      <p>Ο πρόεδρος της ΓΕΝΟΠ- ΔΕΗ σημείωσε ότι η κυβέρνηση μέσω του νομοσχεδίου προωθεί τον κοινωνικό αυτοματισμό και καταργεί τις συλλογικές συμβάσεις.</p>
      <p>Κλείνοντας την τοποθέτηση αναφέρθηκε σε ένα τραγούδι που έχει ερμηνεύσει η Χαρούλα Αλεξίου, λέγοντας πως «να πεθαίνεις για την Ελλάδα είναι άλλο και άλλο η Ελλάδα να σε πεθαίνει».</p>
      <p>Για να επισημάνει “εμείς δεν έχουμε προνόμια” και να αναφερθεί στους νεκρούς που υπήρξαν στο παρελθόν για να ηλεκτροδοτηθεί η χώρα.</p>
      <p>Παράλληλα άσκησε κριτική στη μείωση της έκπτωσης στα τιμολόγια που θα υποστούν οι εργαζόμενοι αλλά και οι συνταξιούχοι της ΔΕΗ (30% έναντι 75% που ισχύει έως σήμερα), λέγοντας πως θα οδηγηθούν εργαζόμενοι και συνταξιούχοι σε άλλες εταιρίες.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>