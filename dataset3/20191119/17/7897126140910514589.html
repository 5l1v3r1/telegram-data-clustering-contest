<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995510-t-rk-stan-oblysy-m-ndett-meditsinaly-sa.html"/>
    <meta property="og:site_name" content="zakon.kz"/>
    <meta property="article:published_time" content="2019-11-19T17:39:00+00:00"/>
    <meta property="og:title" content="Түркістан облысы міндетті медициналық сақтандыруға толық дайын"/>
    <meta property="og:description" content="2020-жылдың 1-қаңтарынан бастап әр жұмыскер өз табысының 1% ай сайын сақтандыру қорына аударатын болады."/>
  </head>
  <body>
    <article>
      <h1>Түркістан облысы міндетті медициналық сақтандыруға толық дайын</h1>
      <h2>2020-жылдың 1-қаңтарынан бастап әр жұмыскер өз табысының 1% ай сайын сақтандыру қорына аударатын болады.</h2>
      <address>
        <time datetime="2019-11-19T17:39:00+00:00">19 Nov 2019, 17:39</time>
      </address>
      <p><b>Бұл туралы облыс әкімшілігінде өткен шұғыл штаб отырысында Түркістан облыстық қоғамдық денсаулық басқармасының басшылығы мәлімдеді</b>, деп хабарлайды <a href="https://kaz.zakon.kz/">Zakon.kz</a>.</p>
      <figure>
        <img src="https://static.zakon.kz/uploads/posts/2019-11/1574163551_01.jpg"/>
      </figure>
      <p>Облыс әкімінің орынбасары Жолдымұрат Аманбаевтың төрағалық етуімен өткен жиын барысында өңірдегі міндетті әлеуметтік медициналық сақтандыру жүйесін енгізуге дайындық барысы талқыланды. Жаңа жүйе келер жылдан бастап толық күшіне енетін болады.</p>
      <figure>
        <img src="https://static.zakon.kz/uploads/posts/2019-11/1574163558_03.jpg"/>
      </figure>
      <p>Жиын барысында кей аудандарда бұл мәселе бойынша халық арасында түсіндірме жұмысының жеткіліксіз екендігі айтылды. 2020-жылдың 1-қаңтарынан бастап әр жұмыскер өз табысының 1% ай сайын сақтандыру қорына аударатын болады.</p>
      <figure>
        <img src="https://static.zakon.kz/uploads/posts/2019-11/1574163536_02.jpg"/>
      </figure>
      <p>"Әлеуметтік медициналық сақтандыру қоры" КЕАҚ Түркістан облысы бойынша филиалының мәліметінше, жаңа жүйемен облыс халқының 82 % қамтылған. Бейресми, жалдамалы жұмыскерлер, тұрақты табысы жоқ азаматтар әлеуметтік сақтандыру қорына ай сайын 2525 теңге аударма жасаулары қажет. Аудан және ауыл тұрғындары үшін жарна мөлшері екі есе аз.</p>
      <figure>
        <img src="https://static.zakon.kz/uploads/posts/2019-11/1574163576_04.jpg"/>
      </figure>
      <p>МӘМС жүзеге асқаннан кейін тегін медициналық көмек тоқтап қалмайды, дейді мамандар. Жаңа жүйенің артықшылығы - консультативтік-диагностикалық көмек, соның ішінде қымбат бағалы зертханалық қызмет түрлерін, сырқаттарды дәрі-дәрмекпен қамтамасыз ету, медициналық оңалту және пациент денсаулығын қалпына келтіруге бағытталған ем-дом түрлерін қамтиды. Ал, балалар мен зейнеркерлер, ҰОС ардагерлері, көпбалалы аналар, мүгедек жандар мен сот үкімімен жазасын өтеушілер үшін медициналық сақтандыру қоры мемлекет тарапынан қаржыландырылады.</p>
    </article>
  </body>
</html>