<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821430-naftogaz-teplo-oficijno-stalo-upravitelem-tec-u-novomu-rozdoli-ta-novoavorivsku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T17:29:00+00:00"/>
    <meta property="og:title" content="&quot;Нафтогаз тепло&quot; офіційно стало управителем ТЕЦ у Новому Роздолі та Новояворівську"/>
    <meta property="og:description" content="ТОВ «Нафтогаз Тепло», що належить до Групи Нафтогаз, уклало договір з Національним агентством України з питань виявлення, розшуку та управління активами, одержаними від корупційних та інших злочинів, на управління майном Новороздільської та Новояворівської ТЕЦ."/>
  </head>
  <body>
    <article>
      <h1>"Нафтогаз тепло" офіційно стало управителем ТЕЦ у Новому Роздолі та Новояворівську</h1>
      <h2>ТОВ «Нафтогаз Тепло», що належить до Групи Нафтогаз, уклало договір з Національним агентством України з питань виявлення, розшуку та управління активами, одержаними від корупційних та інших злочинів, на управління майном Новороздільської та Новояворівської ТЕЦ.</h2>
      <address>
        <time datetime="2019-11-19T17:29:00+00:00">19 Nov 2019, 17:29</time>
      </address>
      <p>Про це повідомляє <a href="http://www.naftogaz.com/www/3/nakweb.nsf/0/474BC4626F639F62C22584B7005AD651?OpenDocument&amp;year=2019&amp;month=11&amp;nt=%D0%9D%D0%BE%D0%B2%D0%B8%D0%BD%D0%B8&amp;">пресслужба Нафтогазу</a>.</p>
      <p>"Сьогодні підприємство групи Нафтогаз ТОВ «<a href="https://www.ukrinform.ua/tag-naftogaz">Нафтогаз</a> Тепло» уклало договір з Національним агентством України з питань виявлення, розшуку та управління активами, одержаними від корупційних та інших злочинів (АРМА), на управління майном Новороздільської та Новояворівської ТЕЦ. Перед цим АРМА розірвало договір з попереднім управителем майна ПП «Гарант Енерго М», яке не забезпечило підготовку обох станцій до початку опалювального сезону", - йдеться у повідомленні.</p>
      <p>Зазначається, що сьогодні ж ТОВ «Нафтогаз Тепло» отримало ліцензії на виробництво теплової і електричної енергії від Національної комісії, що здійснює державне регулювання у сферах енергетики та комунальних послуг (НКРЕКП).</p>
      <p>Як повідомляв Укрінформ, у містах Новояворівськ та Новий Розділ Львівської області, в яких проживає майже 60 тис. мешканців, через безгосподарність приватного управителя майна ТЕЦ - ПП «Гарант Енерго М» - опалювальний сезон опинився під загрозою.</p>
      <p>Торік«Гарант Енерго М» отримало ТЕЦ в управління від АРМА. Під управлінням "Гарант Енерго М" обидві ТЕЦ за минулий опалювальний сезон збільшили заборгованість перед Нафтогазом та АТ «Укртрансгаз» за використаний газ та послуги з його транспортування на 400 млн грн. Загальна заборгованість ТЕЦ перед підприємствами Групи Нафтогаз таким чином збільшилась вдвічі й тепер становить майже 800 млн грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820475-na-tec-lvivsini-aki-dosi-ne-rozpocali-sezon-opalenna-masovo-povertautsa-fahivci.html">На ТЕЦ Львівщини, які досі не розпочали сезон опалення, масово повертаються фахівці</a>
      </blockquote>
      <p>Для відновлення теплопостачання у Новояворівську та Новому Роздолі уряд і Нафтогаз розробили та виконують план заходів, який дозволить уникнути техногенної катастрофи.</p>
      <p>18 листопада новим керівником Новороздільської та Новояворівської ТЕЦ, які є відокремленим підрозділом підприємства Групи Нафтогаз - ТОВ «Нафтогаз Тепло», призначено Івана Сороку.</p>
    </article>
  </body>
</html>