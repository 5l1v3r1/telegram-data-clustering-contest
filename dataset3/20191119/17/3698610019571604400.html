<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prezident-zatverdiv-zakon-pro-zaboronu-virubki-yalicevo-bukovih-lisiv-u-karpatah-330218_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T17:34:00+00:00"/>
    <meta property="og:title" content="Президент затвердив закон про заборону вирубки ялицево-букових лісів у Карпатах"/>
    <meta property="og:description" content="Депутати ухвалили закон у жовтні."/>
  </head>
  <body>
    <article>
      <h1>Президент затвердив закон про заборону вирубки ялицево-букових лісів у Карпатах</h1>
      <h2>Депутати ухвалили закон у жовтні.</h2>
      <address>
        <time datetime="2019-11-19T17:34:00+00:00">19 Nov 2019, 17:34</time>
      </address>
      <p>Президент України Володимир Зеленський підписав закон № 0873 "Про внесення змін до деяких законів України (щодо введення заборони на суцільну <b><a href="https://dt.ua/UKRAINE/kabmin-zatverdiv-programu-rozvitku-regionu-karpati-326856_.html">вирубку ялицево-букових лісів</a></b> на гірських схилах Карпатського регіону)". Про це йдеться на сайті Верховної Ради України.</p>
      <p>Закон вдосконалює заходи з охорони ялицево-букових лісів на гірських схилах Карпатського регіону від суцільних рубок як на підприємницькі, так і з оздоровчими цілями. Документ в цілому вносить зміни в закони "Про природно-заповідний фонд України" і "Про мораторій на проведення суцільних рубок на гірських схилах в ялицево-букових лісах Карпатського регіону".</p>
      <p>Цими змінами, зокрема, забороняється проведення рубок головного користування в господарській зоні національних природних парків, у заказниках, проведення суцільних рубок головного користування в ялицево-букових лісах на крутих схилах Карпатського регіону; визначається зміст термінів "ялицево-букові деревостани", "суцільні рубки", "рубки формування і оздоровлення лісів".</p>
      <p>30 жовтня Верховна Рада України <b><a href="https://dt.ua/POLITICS/rada-zaboronila-rubku-lisu-na-shilah-karpat-327916_.html">ухвалила відповідний закон</a></b>. За документ проголосував 301 народний депутат при мінімально необхідних 226.</p>
      <p>У сучасних умовах світовий ринок деревини розвивається під дією багатьох довгострокових кон'юнктурних факторів.</p>
      <p>Лісовий та деревообробний сектори економіки України є невід'ємною його складовою, тому в боротьбі за ринки збуту їх затиснула в лещата жорстка конкуренція. Докладніше читайте в статті <b><a href="https://zn.ua/interview/vladimir-bondar-scenariy-razvitiya-lesnogo-hozyaystva-ukrainy-dolzhno-opredelyat-gosudarstvo-329842_.html">"Володимир Бондар: "Сценарій розвитку лісового господарства України має визначати держава"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>