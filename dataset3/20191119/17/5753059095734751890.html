<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/19/news/sardine_di_roma-241433127/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T17:07:00+00:00"/>
    <meta property="og:title" content="Sardine anche a Roma: &quot;Il Lazio non si Lega, riusciamo a essere un milione in piazza?&quot;"/>
    <meta property="og:description" content="Aperta anche nella Capitale la pagina Fb che si unisce idealmente ai &quot;pesciolini&quot; anti-Salvini nati in Emilia. Circolano possibili date per una"/>
  </head>
  <body>
    <article>
      <h1>Sardine anche a Roma: "Il Lazio non si Lega, riusciamo a essere un milione in piazza?"</h1>
      <h2>Aperta anche nella Capitale la pagina Fb che si unisce idealmente ai "pesciolini" anti-Salvini nati in Emilia. Circolano possibili date per una manifestazione romana, il 14 o il 21 dicembre</h2>
      <address><time datetime="2019-11-19T17:07:00+00:00">19 Nov 2019, 17:07</time> by <a rel="author">MARINO BISSO e SIMONA CASALINI</a></address>
      <p>"Vogliamo le sardine anche a Roma ed in ogni città o paese d'Italia per fermare i razzifascisti". L'appello social vola e così in poche ore migliaia di persone si sono iscritte in un gruppo Facebook "Sardine di Roma" aperto ieri mattina e promettono di uscire presto dal web per scendere in piazza: c'è chi propone piazza del Popolo e chi <a href="https://www.repubblica.it/politica/2019/10/19/news/lega_salvini_manifestazione_roma_piazza_san_giovanni-238960188/">piazza San Giovanni</a> per " lavarla dall'orda fascista che l'ha insudiciata il 19 ottobre " . Ma luogo e data sono ancora da stabilire.<br/><br/>La rivincita delle tenaci sardine passa dunque anche per la capitale. Dopo i settemila " pesciolini" stretti stretti ma, insieme, potenti, <a href="https://bologna.repubblica.it/cronaca/2019/11/19/news/le_sardine_si_moltiplicano_in_emilia_nuovi_flash_mob_da_piacenza_a_rimini-241404802/">in piazza nelle città dell'Emilia</a>, si espandono anche da Torino a Bari, da Milano a Firenze. E si uniscono a loro le sardine romane. Si affacciano e cominciano a contarsi nella pagina Fb laciata da <a href="https://www.repubblica.it/cronaca/2019/02/22/news/contro_il_razzismo_nasce_il_partito_dei_nuovi_italiani_-219808257/">Stephen Ogongo, giornalista 44enne</a> originario del Kenya arrivato in Italia per motivi di studio 25 anni fa, già docente all'università Gregoriana, due figlie, e caporedattore di 10 testate del gruppo " Stranieri in Italia". È anche fondatore del movimento antirazzista " Cara Italia". E la sfida che lancia è chiara: " Spargete la voce, invitate tutti i vostri amici. Invitiamo qui 1 milione di sardine e prepariamoci a invadere Roma. Siete pronti?".<br/><br/>L'invito piace. E minuto dopo minuto è un tributo di like e nuovi membri si iscrivono e vogliono dire la loro. Arrivano a decine i post e le immagini che raffigurano i pesciolini, in tante versioni, che rincorrono squali. Qualcuno ha pensato anche al logo: sardine che circondano il Colosseo, convinte che " Roma non si Lega". Il movimento di opposizione alla Lega si presenta così: "Benvenuti a quanti vorranno aggregarsi a questa avventura fantastica per contrastare la politica dell'odio e del disprezzo della diversità. È l'ora di slegare questo Paese. Lazio non si lega. Sardine unite " . In poche ore le adesioni in serata arrivano a ventimila. Uno dei tanti slogan recita: " Una mattina, mi son svegliato... Salvini ciao ciao ciao!" Mentre il leghista a distanza commenta ironico: "Alle sardine preferisco i gattini che se le mangiano".<br/><br/>Intanto l'arcipelago si allarga, motivato, coloratissimo, con post anche costruttivi: "Protestare è utile e giusto, ma a mio avviso non basta. Molti di noi combattono il sovranismo in mille modi, ogni giorno. Insegnando, lavorando nella cultura, nella musica, nel volontariato " . Al momento non è chiaro quando ci sarà la prima manifestazione, sulla pagina circolano alcune date: 14 dicembre e 21 dicembre. Qualcuno vorrebbe anticipare ma i moderatori della pagina frenano. " Buonasera a tutte le # sardine comunica Barbara Joy Linardi, una dei moderatori - Vi chiedo di avere un momento di pazienza, stanno arrivando tante richieste ed il gruppo non ha neanche 24 h di vita. Questa energia è travolgente! Un "attimo" e ci si organizza. Facciamo crescere il gruppo e poi insieme stabiliremo una data e un luogo " . E ancoraStephen Ogongo: " Ci sono tante proposte, anche di altri gruppi. Entro la prossima settimana ci incontreremo tutti e decideremo cosa fare".<br/> </p>
    </article>
  </body>
</html>