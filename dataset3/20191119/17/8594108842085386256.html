<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/sap-na-innovation-day-ukazal-ako-porozumiet-zakaznikovi/264599"/>
    <meta property="og:site_name" content="touchIT"/>
    <meta property="article:published_time" content="2019-11-19T17:22:12+00:00"/>
    <meta property="og:title" content="SAP na Innovation Day ukázal, ako porozumieť zákazníkovi v novej dobe"/>
    <meta property="og:description" content="Štyri pätiny riaditeľov firiem si myslia, že poskytujú špičkový zážitok, no tento názor s nimi zdieľa len necelá desatina zákazníkov. Spoločnosť SAP, globálny líder v oblasti podnikových informačných"/>
  </head>
  <body>
    <article>
      <h1>SAP na Innovation Day ukázal, ako porozumieť zákazníkovi v novej dobe</h1>
      <address><time datetime="2019-11-19T17:22:12+00:00">19 Nov 2019, 17:22</time> by <a rel="author">Ondrej Macko</a></address>
      <p>
        <b>Štyri pätiny riaditeľov firiem si myslia, že poskytujú špičkový zážitok, no tento názor s nimi zdieľa len necelá desatina zákazníkov. Spoločnosť SAP, globálny líder v oblasti podnikových informačných systémov, na svojej bratislavskej konferencii Innovation Day ukázala, prečo by sa firmy nemali zameriavať len na presne merateľné dáta. Do úvahy by mali brať aj to, prečo sa veci dejú.</b>
      </p>
      <p>„Innovation Day aj tento rok napĺňa sľub, vyplývajúci z jeho názvu. Prinášame viacero noviniek, od manažmentu skúseností cez robotickú automatizáciu procesov až po spôsoby, akými spájať dáta s umelou inteligenciou,“ privítal účastníkov už ôsmeho ročníka podujatia Martin Ferenec, generálny riaditeľ SAP Slovensko.</p>
      <h4>Ekonomika skúsenosti</h4>
      <p>Digitalizácia firmám dnes prináša množstvo dát o ich prevádzke. Kvantifikovateľné údaje, ako je výkaz ziskov a strát, percento dokončených on-line nákupov či opustenie nákupného košíka, sú základom mnohých rozhodovacích procesov. „Musíme si však správne klásť otázku prečo sa veci dejú. Ak zaznamenáte náhly pokles klikov na vaše propagačné e-maily, čo budete robiť? Posielať menej? Viac?“, vysvetľuje Reinhard Harter, regionálny viceprezident SAP pre Customer Experience. „Ale ak sa spýtate prečo a dostanete odpoveď, že obsah je síce v poriadku, no mailov je príliš veľa, už s tým viete niečo urobiť.“</p>
      <p>SAP na Innovation Day predstavil nové nástroje, ktoré dávajú odpoveď práve na tieto otázky. Umožňujú spájať skúsenostné údaje s prevádzkovými, zachytávať zákaznícky sentiment vo chvíli, keď je to dôležité a filtrovať skreslené údaje. Ponúkajú firmám dôležité pochopenie toho, čo zákazníci cítia, vnímajú a ako ich reakcie ovplyvňujú podnikanie. Pomáhajú tak zmenšovať rozdiel vo vnímaní značky medzi zákazníkmi a samotnou firmou.</p>
      <h3>Inovácie riadené dátami</h3>
      <p>SAP okrem toho na svojom podujatí predstavil aj viacero riešení, ktoré organizáciám pomáhajú popasovať sa so záplavou dát. Používateľom napríklad ponúka jednoduchú možnosť, ako opakujúce sa činnosti alebo náročné manuálne spracovanie údajov zveriť botom. „Automatizácia však nevychádza iba z definovania pravidiel,“ upozorňuje na technologickú novinku SAP Intelligent Robotic Process Automation Peter Mravčák, Solution Architect, SAP Slovensko. „Systém sa sám učí od používateľov rozpoznať jednotlivé komplexné prípady a následne ich vyriešiť,“ vysvetlil. SAP na konferencii predstavil aj viacero modelových prípadov, ako môže robotická automatizácia či inteligentné riadenie biznisových procesov odbremeniť zamestnancov.</p>
      <p>Innovation Day priniesol aj pohľad na novinky z produktového balíka SAP Cloud Platform, ktorý je významným komponentom architektúry inteligentného podniku. Podporuje široké možnosti rozširovania a integrácie SAP aplikácií.</p>
      <p>Všetky dátové zdroje spoločnosti do jedného riešenia spája ďalšia novinka, SAP Data Warehouse Cloud, ktorá je vlastne službou dátového skladu. Vďaka jednotnej sémantickej vrstve zjednodušuje prácu nielen pre IT oddelenia, ale aj pre celú firmu.</p>
      <related>
        <h4>Súvisiace články</h4>
        <a href="https://touchit.sk/256-gb-dalsej-pamati-pre-vas-iphone-za-rozumny-peniaz/264580"/>
        <a href="https://touchit.sk/kyberneticke-utoky-denne-ohrozuju-firmy-aj-jednotlivcov/263356"/>
        <a href="https://touchit.sk/na-trh-prichadza-honor-9x-s-vynimocnym-displejom-a-trojitym-48-mpx-fotoaparatom-za-279-eur/263100"/>
      </related>
    </article>
  </body>
</html>