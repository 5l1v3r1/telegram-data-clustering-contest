<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/marek-vyborny-kdu-csl-lidovci-sef-rodinne-duvody-deti-manzelka-smrt_1911191705_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T17:05:00+00:00"/>
    <meta property="og:title" content="Marek Výborný skončí ve funkci předsedy KDU-ČSL, šéf lidovců se chce věnovat rodině"/>
    <meta property="og:description" content="Výborný se rozhodl skončit z rodinných důvodů, na konci září mu náhle zemřela manželka na srdeční selhání."/>
  </head>
  <body>
    <article>
      <h1>Marek Výborný skončí ve funkci předsedy KDU-ČSL, šéf lidovců se chce věnovat rodině</h1>
      <address><time datetime="2019-11-19T17:05:00+00:00">19 Nov 2019, 17:05</time> by <a rel="author">ČTK</a></address>
      <p>
        <b>Marek Výborný rezignuje na funkci předsedy KDU-ČSL k termínu mimořádného sjezdu strany, který by se měl uskutečnit 25. ledna. Poslanecký mandát si prozatím chce ponechat, nevylučuje ale pozdější odchod. V úterý to oznámil na tiskové konferenci. Výborný se rozhodl skončit v čele strany z rodinných důvodů, na konci září mu náhle zemřela manželka na srdeční selhání. Výborný má tři děti, zdůraznil, že rodič je víc než politik.</b>
      </p>
      <p>Výborný v úterý své rozhodnutí projednal s předsednictvem i celostátním výborem strany. Svolání mimořádného sjezdu musí ještě potvrdit celostátní konference KDU-ČSL, která se uskuteční v prosinci. Celostátní výbor v úterý Výbornému poděkoval za jeho činnost ve vedení strany.</p>
      <figure>
        <iframe data-src="https://twitter.com/anyuser/status/1196819474470580224" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Poslanecký mandát si Výborný zatím chce ponechat. „Nezastírám, že i to je práce na víc než plný úvazek, ale udělám maximum, abych dokázal tuto práci, tuto službu skloubit s tím být tátou tří dětí na plný úvazek,“ řekl. Nevyloučil však, že by rozhodnutí o setrvání ve Sněmovně mohl během nadcházejících měsíců změnit.</p>
      <p>K tomu, kdo by ho mohl v čele lidovců nahradit, se Výborný nechtěl vyjadřovat, nehodlá dávat straníkům žádná doporučení. První místopředsedkyně KDU-ČSL Šárka Jelínková v úterý nechtěla mluvit o tom, zda bude o vrcholnou stranickou funkci usilovat. Podle ní je informace o Výborného odchodu příliš čerstvá na podobné úvahy.</p>
      <h3>Reakce politiků</h3>
      <p>K odchodu Výborného se na sociálních sítích vyjádřili i někteří politici. Předseda hnutí STAN Vít <a href="https://twitter.com/Vit_Rakusan/status/1196823918012751872">Rakušan napsal</a>, že ho Výborného odchod mrzí, lidsky ho ale jako otec chápe. „Diskutoval jsem s ním rád a často, i přes dílčí rozdíly vždy přímo a férově,“ napsal na twitteru. </p>
      <p>Podle ministra zahraničí Tomáše Petříčka (ČSSD) udělala Výborný rozhodnutí, „které by v jeho situaci zvolil asi každý. Zvolil si rodinu," <a href="https://twitter.com/TPetricek/status/1196827929952620544">napsal Petříček</a>.</p>
      <p>Výborného spolustraník a europoslanec Tomáš Zdechovský napsal, že pevně věří, že se po čase do vedení strany vrátí. </p>
      <figure>
        <iframe data-src="https://twitter.com/anyuser/status/1196820900433342468" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Výborný v čele strany nahradil po více než osmi letech Pavla Bělobrádka. Do Sněmovny se dostal v roce 2017 jako poslanec za Pardubický kraj. KDU-ČSL se v současnosti podle různých výzkumů volebních preferencí nejčastěji pohybuje lehce nad pětiprocentní hranicí nutnou pro vstup do Sněmovny.</p>
      <related>
        <h4>Související články</h4>
        <a href="https://www.irozhlas.cz/zpravy-domov/marek-vyborny-kdu-csl-odchod-predseda_1911181320_zit"/>
        <a href="https://www.irozhlas.cz/zpravy-domov/poslanci-kdu-csl-ve-stredu-predlozili-navrh-zmeny-volebniho-zakona_1911151351_elev"/>
        <a href="https://www.irozhlas.cz/zpravy-domov/marek-vyborny-lidovci-kdu-vlada-andrej-babis-ano_1907100615_lac"/>
      </related>
    </article>
  </body>
</html>