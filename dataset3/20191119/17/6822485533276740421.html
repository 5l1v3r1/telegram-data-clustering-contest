<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828149.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T17:58:00+00:00"/>
    <meta property="og:title" content="کالدرون بشار را نمی‌خواهد؛ باشگاه می‌خواهد!"/>
    <meta property="og:description" content=" خبرورزشی نوشت: در شرایطی که تنها چند هفته تا پایان نیم فصل اول لیگ برتر باقی مانده است، هنوز وضعیت بشار رسن هافبک عراقی تیم فوتبال پرسپولیس با این باشگاه در هاله‌ای از ابهام قرار دارد. رسن همچنان از فصل گذشته از پرسپولیس مطالباتی دارد و این در حالی است که این بازیکن می‌تواند به همین دلیل قراردادش را با این تیم یک طرفه فسخ کند."/>
  </head>
  <body>
    <article>
      <h1>کالدرون بشار را نمی‌خواهد؛ باشگاه می‌خواهد!</h1>
      <address>
        <time datetime="2019-11-19T17:58:00+00:00">19 Nov 2019, 17:58</time>
      </address>
      <p>به نظر می‌رسد باشگاه پرسپولیس و سرمربی این تیم با یکدیگر بر سر هافبک عراقی سرخپوشان اختلاف نظر دارند.</p>
      <p> خبرورزشی نوشت: در شرایطی که تنها چند هفته تا پایان نیم فصل اول لیگ برتر باقی مانده است، هنوز وضعیت بشار رسن هافبک عراقی تیم فوتبال پرسپولیس با این باشگاه در هاله‌ای از ابهام قرار دارد. رسن همچنان از فصل گذشته از پرسپولیس مطالباتی دارد و این در حالی است که این بازیکن می‌تواند به همین دلیل قراردادش را با این تیم یک طرفه فسخ کند.<br/>از طرفی چند روز پیش شبکه «کووره» عراق خبر داد: «بشار رسن، هافبک عراقی پرسپولیس به خاطر مشکلاتی مالی با این باشگاه در آستانه فسخ قراردادش قرار دارد. رسن توافقات اولیه با تیم سابقش نیرو هوایی عراق را انجام داده و در آستانه بازگشت به این تیم قرار دارد. نایب رئیس باشگاه نیرو هوایی هم بدون فاش کردن نام این بازیکن تاکید کرد که با یک بازیکن لژیونر توافق کردند و منتظر فسخ قراردادش با باشگاه‌اش هستند.»<br/>با این وجود باشگاه پرسپولیس خیلی زود به این موضوع واکنش نشان داد و اعلام کرد: «بشار در مدتی که در پرسپولیس حضور دارد نشان داده که بازیکنی متعهد، وفادار و با درک بالاست که کاملاً با شرایط باشگاه کنار آمده و با وجود اینکه طلب زیادی از پرسپولیس دارد، اما تا اینجای کار صبوری کرده است. مدیر برنامه‌های او در ایران این مسئله را قویاً تکذیب و اعلام کرده بشار قصد چنین کاری ندارد.»<br/>با این حال از باشگاه پرسپولیس خبر می‌رسد که گابریل کالدرون سرمربی این تیم با وجود درخشش رسن در تیم ملی عراق و همچنین در سال گذشته در ترکیب پرسپولیس اعتقادی به این بازیکن ندارد و ترجیح می‌دهد بازیکن دیگری را جایگزین او کند. در طرف دیگر شنیده می‌شود باشگاه پرسپولیس قویا مخالف این موضوع است و به سرمربی خود اعلام کرده به فکر جدایی این بازیکن نباشد. حالا باید دید در نهایت رسن در نیم‌فصل دوم هم در جمع سرخپوشان می‌ماند یا بعد از چند فصل موفق از این تیم جدا شود.</p>
    </article>
  </body>
</html>