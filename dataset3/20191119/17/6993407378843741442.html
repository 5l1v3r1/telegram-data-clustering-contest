<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kongres-slukhannya-impichment/30281010.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T17:54:37+00:00"/>
    <meta property="og:title" content="Представник Ради нацбезпеки США заявляє, що йому пропонували посаду міністра оборони України"/>
    <meta property="og:description" content="Директор з європейських справ Ради національної безпеки Білого дому США підполковник Александер Віндман на слуханнях у справі про імпічмент американського президента Дональда Трампа заявив, що влада У"/>
  </head>
  <body>
    <article>
      <h1>Представник Ради нацбезпеки США заявляє, що йому пропонували посаду міністра оборони України</h1>
      <address>
        <time datetime="2019-11-19T17:54:37+00:00">19 Nov 2019, 17:54</time>
      </address>
      <p>Директор з європейських справ Ради національної безпеки Білого дому США підполковник Александер Віндман на слуханнях у справі про імпічмент американського президента Дональда Трампа заявив, що влада України тричі пропонувала йому стати міністром оборони країни.</p>
      <p>Віндман, що має українське походження, 19 листопада заявив, що тодішній секретар Ради національної безпеки й оборони України Олександр Данилюк питав, чи хоче він обійняти посаду голови Міністерства оборони, в той час, коли Віндман у складі американської делегації був у Києві на інавгурації президента Володимира Зеленського.</p>
      <p>«Щоразу я відхиляв пропозицію. Після повернення повідомив своє керівництво і відповідних працівників контррозвідки про пропозицію», – сказав Віндман.</p>
      <p>«Я американець. Я приїхав сюди, коли був малюком», – додав він.</p>
      <p>Віндман є ключовим свідком у слуханнях про імпічмент, зосереджених на тому, чи порушив президент США Дональд Трамп посадове становище і чи намагався прив’язати військову допомогу Україні з початком розслідування в Україні проти його опонентів.</p>
      <p>Віндман повідомив юристам Білого дому, що телефонна розмова Трампа з Зеленським 25 липня, яка перебуває в центрі слухань, була «неприйнятною».</p>
      <p>За його словами, «президент США не міг вимагати від іноземного уряду розслідувати дії громадянина США і свого політичного опонента» Джо Байдена.</p>
      <p>Одночасно з Александером Віндманом свідчення давала помічниця віцепрезидента Майка Пенса Дженніфер Вільямс.</p>
      <figure>
        <img src="https://gdb.rferl.org/B34824D6-B842-4119-83E1-E16717635D36_r1.jpg"/>
      </figure>
      <p>Вона заявила, що телефонна розмова між Трампом і Зеленським 25 липня була «незвичайною», у порівнянні з розмовами з іншими світовими лідерами, бо «включала дискусію про те, що виглядало як внутрішньополітичне питання» – там згадувалась конкретна справа – щодо компанії Burisma, пише «Голос Америки».</p>
      <p>19 листопада в Конгресі США стартував <a href="https://www.radiosvoboda.org/a/news-impichment-trampa-slukhannia-kongres/30280545.html">другий тиждень публічних слухань</a> у справі про імпічмент Трампа.</p>
      <p>Палата представників Конгресу США вивчає питання про те, чи чинив Трамп <a href="https://www.radiosvoboda.org/a/news-trump-impeachment/30181909.html">тиск на владу України</a> з метою нашкодити своєму політичному опонентові, демократу Джо Байдену. У центрі розслідування – питання про те, чи була прямо пов’язане замороження військової допомоги Києву з боку США з <a href="https://www.radiosvoboda.org/a/news-zelenskyi-trump-tysk/30234212.html">вимогою до української влади</a> розслідувати діяльність сина Байдена в Україні.</p>
      <p>Президент Трамп <a href="https://www.radiosvoboda.org/a/video/30179846.html">називає розслідування</a> «полюванням на відьом», вказуючи на розшифровку його розмови із Зеленським як на доказ того, що він не порушив жодного закону. Республіканці підтримують президента.</p>
    </article>
  </body>
</html>