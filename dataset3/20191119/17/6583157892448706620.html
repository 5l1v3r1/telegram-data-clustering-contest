<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/zderzenie-opla-z-suzuki-na-parkingu-hipermarketu-sprawca-zadal-od-poszkodowanego-odszkodowania-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T17:03:00+00:00"/>
    <meta property="og:title" content="Zderzenie opla z suzuki na parkingu hipermarketu. Sprawca żądał od poszkodowanego odszkodowania (zdjęcia)"/>
    <meta property="og:description" content="Po raz kolejny sprawca kolizji na sklepowym parkingu okazał się poszkodowanym. O tym, że nie warto ufać namalowanym na alejkach znakom, ostrzegaliśmy już kilkukrotnie."/>
  </head>
  <body>
    <article>
      <h1>Zderzenie opla z suzuki na parkingu hipermarketu. Sprawca żądał od poszkodowanego odszkodowania (zdjęcia)</h1>
      <address>
        <time datetime="2019-11-19T17:03:00+00:00">19 Nov 2019, 17:03</time>
      </address>
      <p>
        <b>Po raz kolejny sprawca kolizji na sklepowym parkingu okazał się poszkodowanym. O tym, że nie warto ufać namalowanym na alejkach znakom, ostrzegaliśmy już kilkukrotnie.</b>
      </p>
      <p>Do zdarzenia doszło we wtorek około godziny 15 na parkingu hipermarketu E.Leclerc przy ul. Turystycznej w Lublinie. Zderzyły się tam dwa samochody osobowe: opel i suzuki. Jak nas poinformowano, kierujący oplem mężczyzna jechał główną aleją od strony wjazdu na parking. Z kolei kierowca suzuki wyjeżdżał z jego prawej strony. Doszło do zderzenia pojazdów.</p>
      <p>Kierowca opla sądząc, iż to on jest poszkodowanym w zdarzeniu, zażądał od kierowcy suzuki 3 tys. złotych na pokrycie strat. Tymczasem mężczyzna wezwał policję. Funkcjonariusze nie mieli żadnych wątpliwości i za winnego uznali kierowcę opla.</p>
      <p>To kolejna tego typu sporna sytuacja w tym miejscu. Za każdym razem, sprawcą jest kierowca poruszający się głównym ciągiem komunikacyjnym. Nawet pomimo tego, że na wyjeździe z bocznych alejek parkingowych na jezdni znajdowały się namalowane znaki ustąp pierwszeństwa przejazdu. Rozporządzenie Ministrów Infrastruktury oraz Spraw Wewnętrznych i Administracji w sprawie znaków i sygnałów drogowych wyraźnie bowiem określa, że znaki poziome nie są obowiązujące, jeżeli nie są poparte znakiem pionowym.</p>
      <p>Pomimo znaków namalowanych na nawierzchni parkingu przed tym hipermarketem warto pamiętać, że skrzyżowania są tam równorzędne i należy się stosować do zasady pierwszeństwa z prawej strony. Jako przykład policjanci podają okres zimowy, kiedy to namalowane na jezdni linie nie są widoczne pod śniegiem.</p>
      <figure>
        <img src="https://www.lublin112.pl/wp-content/uploads/2019/11/260-1280x960.jpg"/>
      </figure>
      <p>(fot. lublin112.pl)</p>
    </article>
  </body>
</html>