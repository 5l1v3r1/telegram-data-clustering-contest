<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204651-ukrayina-zakupit-u-franciyi-20-kateriv-dlya-prikordonnikiv-na-136-mln-evro-mvs"/>
    <meta property="og:site_name" content="Mind UA"/>
    <meta property="article:published_time" content="2019-11-19T17:10:00+00:00"/>
    <meta property="og:title" content="Україна закупить у Франції 20 катерів для прикордонників на 136 млн євро – МВС"/>
    <meta property="og:description" content="Перший корабель українська сторона зможе отримати вже в 2021"/>
  </head>
  <body>
    <article>
      <h1>Україна закупить у Франції 20 катерів для прикордонників на 136 млн євро – МВС</h1>
      <h2>Перший корабель українська сторона зможе отримати вже в 2021</h2>
      <address>
        <time datetime="2019-11-19T17:10:00+00:00">19 Nov 2019, 17:10</time>
      </address>
      <p>Велику міжурядову рамкову угоду між Україною та Францією щодо офіційної підтримки у посиленні системи морської охорони та безпеки кордонів підписано сьогодні, 19 листопада, у Парижі під час правоохоронної виставки Milipol 2019. Про це <a href="https://mvs.gov.ua/ua/news/26114_20_suchasnih_patrulnih_kateriv_Arsen_Avakov_pidpisav_iz_francuzkim_uryadom_spilniy_proekt.htm">повідомляє </a>пресслужба МВС.</p>
      <p>Планується, що корабельний склад Державної прикордонної служби України поповниться 20 надсучасними 32-х метровими патрульними кораблями компанії ОСЕА.</p>
      <p>Відповідний документ підписали міністр внутрішніх справ Арсен Аваков та міністр внутрішніх справ  Франції Кристоф Кастанер.</p>
      <figure>
        <img src="https://s.mind.ua/img/forall/i/2019/1574176011.jpg"/>
      </figure>
      <p>Ці кораблі будуть використовуватися для охорони державного кордону на воді, операцій спостереження, нагляду та контролю, пошуково-рятувальних операцій та протидії диверсійно-розвідувальним групам.</p>
      <p>За словами Авакова, пропозиція компанії ОСЕА була найбільш економічно вигідною для України і потреб ДПСУ, а Франція запропонувала комплексний підхід кредитного фінансування і часткову локалізацію, 25%, виробництва в Україні.</p>
      <p>«Кожен четвертий корабель буде виготовлений в Україні. Таким чином ми захистимо акваторії наших морів та за рахунок локалізації виробництва в Україні, орієнтовно, це буде один із миколаївських заводів, ми зможемо відродити виробництво катерів з алюмінієвим корпусом. Сподіваємось, що після цієї угоди ми на постійній основі будемо виробляти катери на миколаївському заводі», – наголосив міністр.</p>
      <p>За умовами угоди, додаткова комплектація катерів буде українською – маленькі швидкісні човни, які виготовляються у Харкові, зброя також буде вітчизняна.</p>
      <p>«Проект вартує 136 млн євро. 15% ми платимо відразу з державного бюджету. І 85% – це спеціальний кредит французького казначейства з мінімальними відсотками. Окрім виробництва та поставок суден, проєкт включає систему сервісного обслуговування, підготовку 240 членів екіпажу та 120 осіб технічного персоналу, запасні частини та інструменти, які необхідні для технічного обслуговування протягом 2 років експлуатації (або 2400 годин), технічну підтримку в Україні (по одному техніку та інженеру компанії виробника) протягом 60 місяців з дати поставки першого корабля в Україну, доставку кораблів в Одесу та страхування на час переходу», – зазначив Аваков.</p>
      <p>Проєкт розрахований до 2023 року, а перший корабель Україна зможе отримати у 2021 році.</p>
      <p>Нагадаємо: минулого місяця американський корабель <a href="https://mind.ua/news/20203518-amerikanskij-korabel-z-katerami-dlya-ukrayini-pribuv-v-odesu">з катерами для України</a> прибув в Одесу.</p>
      <p>Як повідомлялося, 27 вересня 2018 року на військово-морській базі у Балтиморі (штат Меріленд, США) у присутності п'ятого президента України Петра Порошенка та віцеадмірала Берегової охорони США Майкла Макаллістера відбулася урочиста церемонія передачі двох катерів класу Island військово-морським силам Збройних сил України.</p>
      <related>
        <h4>Також читайте</h4>
        <a href="https://mind.ua/news/20204663-franciya-hoche-zminiti-pravila-vstupu-do-es"/>
        <a href="https://mind.ua/news/20204648-rf-vidpracovue-kiberataki-v-ukrayini-a-potim-mozhe-spryamuvati-yih-na-krayini-nato-ta-es-rnbo"/>
        <a href="https://mind.ua/news/20204645-svitovij-bank-pokrashchiv-prognoz-rostu-vvp-ukrayini"/>
      </related>
    </article>
  </body>
</html>