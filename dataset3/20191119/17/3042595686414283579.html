<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/legger-opp/71838547"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T17:31:54+00:00"/>
    <meta property="og:title" content="Legger opp"/>
    <meta property="og:description" content="Nils Jakob Skulstad Hoff (34) har bestemt seg for å legge opp."/>
  </head>
  <body>
    <article>
      <h1>Legger opp</h1>
      <h2>Nils Jakob Skulstad Hoff (34) har bestemt seg for å legge opp.</h2>
      <address><time datetime="2019-11-19T17:31:54+00:00">19 Nov 2019, 17:31</time> by <a rel="author">Magnus Gamlem</a></address>
      <p>Hoff er en av dem som kunne kjempet seg til en plass i dobbeltfirer under OL i Tokyo neste sommer, men har likevel besluttet at nok er nok.</p>
      <p>Han er akkurat ferdig med med medisinstudiene, og går nå i turnus. Det lar seg ikke kombinere med toppidrettssatsningen.</p>
      <p>
        <b>Derfor har han gitt beskjed til landslagstrener Johan Flodin om at han er uaktuell til OL-laget. Det skriver <a href="https://www.aftenposten.no/sport/i/VbXy93/johaugs-kjaereste-legger-opp">Aftenposten</a>.</b>
      </p>
      <p>- Jeg synes at jeg har hatt en fantastisk reise med Nils i disse årene. Jeg vet hva han kan tilføre i sine beste stunder, sier Flodin til avisa.</p>
      <p>- Men jeg vet også at han er klar over hva som kreves for å levere på det ypperste nivået. Han føler at han ikke har den muligheten til å gjøre det nå, legger treneren til.</p>
      <p>Hoff er kjæreste med langrennsløper Therese Johaug.</p>
      <h3>To båter til OL</h3>
      <p>Hoff og landslagsledelsen skal ha hatt en dialog gående en stund, men det var forrige uke at han ga den endelige beskjeden om at han legger opp.</p>
      <p>Selv om han startet sent, kan Hoff se tilbake på en fin rokarriere. Han fikk med seg to OL, og tok VM-gull med Kjetil Borch i 2013.</p>
      <p>Sistnevnte er en av de som skal til OL. Han skal ro singelsculler, og i tillegg sender Norge en dobbeltfirer til Japan. Foreløpig er det Martin Helseth,<b> </b>Erik Solbakken,<b> </b>Oscar Stabe Helvig, og legendariske Olaf Tufte som sitter i den.</p>
    </article>
  </body>
</html>