<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/s-vill-skarpa-reglerna-mot-religiosa-friskolor"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T17:27:53+00:00"/>
    <meta property="og:title" content="S-ministrar beskriver religiösa friskolor som en ”giftcocktail”"/>
    <meta property="og:description" content="Socialdemokraterna vill skärpa regelverket ytterligare mot religiösa friskolor – som de menar har blivit ”en frizon för extremism och radikalisering”. – Kontrollen över vem som tillåts driva skola har varit för slapp, säger utbildningsminister Anna Ekström till SVT Nyheter."/>
  </head>
  <body>
    <article>
      <h1>S-ministrar beskriver religiösa friskolor som en ”giftcocktail”</h1>
      <address><time datetime="2019-11-19T17:27:53+00:00">19 Nov 2019, 17:27</time> by <a rel="author">Johan Wikén, Dante Thomsen</a></address>
      <p>
        <b>Socialdemokraterna vill skärpa regelverket ytterligare mot religiösa friskolor – som de menar har blivit ”en frizon för extremism och radikalisering”.<br/>– Kontrollen över vem som tillåts driva skola har varit för slapp, säger utbildningsminister Anna Ekström till SVT Nyheter.</b>
      </p>
      <p>I en <a href="https://www.expressen.se/debatt/religiosa-friskolor-blev-en-giftcocktail/">debattartikel i Expressen</a> beskriver utbildningsminister Anna Ekström och inrikesminister Mikael Damberg de undermåliga kontrollerna av religiösa friskolor som en ”giftcocktail” som dragit till sig oseriösa och farliga aktörer.</p>
      <p>– Det är uppenbart att kontrollen över vem som tillåts driva skola har varit för slapp. Därför har regeringen nyligen skärpt reglerna och förra veckan fattade vi beslut om att se över hur Skolinspektionens möjligheter att stänga skolor med stora brister kan öka, säger Anna Ekström (S) till SVT Nyheter.</p>
      <p>Ministern säger också att regeringen har tillsatt en utredning som ska lämna skarpa förslag om hur nya religiösa friskolor ska kunna stoppas.</p>
      <h3>S-duon får kritik</h3>
      <p>S-ministrarnas debattartikel får kritik av Friskolornas riksförbunds vd Ulla Hamilton som kallar den undermålig och anser att ministrarna spelar på folks oro.</p>
      <p>
        <i>Hur ser du på kritiken?</i>
      </p>
      <p>– Vi kan inte acceptera att annat än kunskap och bildning är i fokus i skolan. I artikeln redogör vi för några av de åtgärder som regeringen vidtog förra mandatperioden och kommer att vidta inom ramen för januariavtalet. Om Friskolornas riksförbund är kritiska och tycker att dagens regelverk är bra som det är, så får det stå för dem, säger Anna Ekström.</p>
      <related>
        <h4>Relaterat</h4>
        <a href="https://www.svt.se/nyheter/inrikes/friskolornas-riksforbunds-vd-de-spelar-pa-manniskors-oro"/>
        <a href="https://www.svt.se/nyheter/inrikes/etableringsstopp-for-religiosa-friskolor-snabbutreds-igen"/>
        <a href="https://www.svt.se/nyheter/lokalt/ost/forbjud-eller-tillat-tydliga-skillnader-i-duell-om-religiosa-friskolor"/>
      </related>
    </article>
  </body>
</html>