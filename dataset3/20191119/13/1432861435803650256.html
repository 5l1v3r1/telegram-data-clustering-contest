<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/pochetino-na-razgovor-s-levi-igrachite-na-totnym-iskat-nov-menidzhyr-1407702.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T13:58:00+00:00"/>
    <meta property="og:title" content="Почетино на разговор с Леви, играчите на Тотнъм искат нов мениджър"/>
    <meta property="og:description" content="Наставникът на Тотнъм Маурисио Почетино е провел разговор с президента на „шпорите“ Даниел Леви относно бъдещето на аржентинския мениджър начело на клуба Голяма част от играчите в клуба агитират за смяна на мениджъра, а самият Почетино също започва да се изнервя от създалата се ситуация на „Тотнъм Хотспър Стейдиъм“"/>
  </head>
  <body>
    <article>
      <h1>Почетино на разговор с Леви, играчите на Тотнъм искат нов мениджър</h1>
      <address><time datetime="2019-11-19T13:58:00+00:00">19 Nov 2019, 13:58</time> by <a rel="author">Sportlive.bg</a></address>
      <p>Наставникът на Тотнъм <a href="https://www.sportlive.bg/tags/47745">Маурисио Почетино</a> е провел разговор с президента на „шпорите“ Даниел Леви относно бъдещето на аржентинския мениджър начело на клуба. Голяма част от играчите в клуба агитират за смяна на мениджъра, а самият Почетино също започва да се изнервя от създалата се ситуация на „Тотнъм Хотспър Стейдиъм“. Според договора на аржентинския треньор Даниел Леви ще трябва да плати 12.5 милиона паунда, за да уволни бившия наставник на Саутхемптън, ако евентуално двамата не се разделят по взаимно съгласие.</p>
      <p>Почетино заяви, че може да си тръгне в края на миналия сезон, след като изведе <a href="https://www.sportlive.bg/tags/6855">Тотнъм</a> до финал в Шампионската лига, но сега обстоятелствата по неговото напускане могат да се окажат съвсем други след слабия старт на Спърс през настоящия сезон. Равенството у дома срещу Шефилд Юнайтед свали Тотнъм на 14-тото място в Премиър лийг, а в събота предстои важно лондонско дерби срещу Уест Хям. „Шпорите“ вече изостават на 11 точки от 4-тия Манчестър Сити и шансовете да се класират за Шампионската лига през следващия сезон започват да изглеждат все по-нищожни.</p>
      <p>Ако се огледаме в потенциалните заместници на Почетино в Тотнъм, то Жозе Моуриньо и Макс Алегри в момента са безработни, а мястото на Карло Анчелоти в Наполи е под сериозен въпрос. Други наставници, които обаче биха водили тима чак след края на настоящия сезон, са мениджърът на Борнемут Еди Хау и треньорът на РБ Лайпциг Юлиан Нагелсман. Все пак Тотнъм могат да опитат да изкарат сезона с Почетино, но с всеки следващ мач това изглежда все по-нереалистичен сценарий. <i>А къде може да премине звездата на "Спърс" Хари Кейн, <a href="https://www.sportlive.bg/worldfootball/spain/Real-dava-lyubimec-na-Zidan-i-golqma-suma-na-Totnym-za-Hari-Kejn-1407478.html">вижте тук</a>.</i></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Inter-ima-favorit-za-zamestnik-na-Shkriniar-1407142.html"/>
        <a href="https://www.sportlive.bg/bgfootball/bgfootballother/Berbatov-shte-mozhe-da-byde-trenxor-do-20-dni-shte-se-uchi-ot-Pochetino-no-shte-pochaka-za-Yunajted-1406117.html"/>
        <a href="https://www.sportlive.bg/worldfootball/england/Totnym-si-haresa-half-na-Roma-1405397.html"/>
        <a href="https://www.sportlive.bg/worldfootball/england/Pochetino-Tyrsim-neobhodimiq-balans-v-otbora-s-kakyvto-razpolaga-Livyrpul-1388539.html"/>
        <a href="https://www.sportlive.bg/worldfootball/germany/Bajern-(Myunhen)-veche-ima-nov-favorit-za-trenxor-no-sled-kraq-na-sezona-1405548.html"/>
      </related>
    </article>
  </body>
</html>