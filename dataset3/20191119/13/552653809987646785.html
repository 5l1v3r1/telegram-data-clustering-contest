<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057685_nem-zarjak-be-pikoek-az-aurorat"/>
    <meta property="og:site_name" content="Népszava"/>
    <meta property="article:published_time" content="2019-11-19T13:58:00+00:00"/>
    <meta property="og:title" content="Nem zárják be Pikóék az Aurórát"/>
    <meta property="og:description" content="Közölték, hogy a választások után az akták közül megkerült az a korábban elveszettnek mondott, kulcsfontosságú dokumentum. Az önkormányzat visszavonta a bírósági keresetet."/>
  </head>
  <body>
    <article>
      <h1>Nem zárják be Pikóék az Aurórát</h1>
      <address><time datetime="2019-11-19T13:58:00+00:00">19 Nov 2019, 13:58</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Közölték, hogy a választások után az akták közül megkerült az a korábban elveszettnek mondott, kulcsfontosságú dokumentum. Az önkormányzat visszavonta a bírósági keresetet.</b>
      </p>
      <p>„Józsefváros önkormányzata a jövőben minden, a kerületben törvényesen működő közösséget egyaránt értékesnek tart és egyenlő bánásmódban részesít. Miután a választások után az akták közül megkerült az a korábban elveszettnek mondott, kulcsfontosságú dokumentum, amely bizonyítja, hogy az Auróra Közösségi Ház bérleti szerződése érvényes, az önkormányzat visszavonta a bírósági keresetét; az Aurórának nem kell bezárnia” – derül ki Pikó András kerületi polgármester és Erőss Gábor alpolgármester keddi közleményéből.</p>
      <p>Mint írják, a jogi helyzet úgy tisztázódott, hogy egy korábban elveszettnek hitt perdöntő jelentőségű dokumentum váratlanul mégis előkerült. Bebizonyosodott, hogy az Auróra Közösségi Ház bérleti szerződése érvényes. Ezért</p>
      <blockquote>az önkormányzat nevében eljáró, jegyzői hatáskört gyakorló aljegyző visszavonta az okafogyott bírósági keresetet.</blockquote>
      <p>A közleményben kiemelik: Józsefváros új önkormányzata nagy értékének tartja az Aurórát, amely közösségi házként, fontos ügyeket felkaroló civil szervezetek központjaként is működik, és működni fog a jövőben is. ahogy bármely más helyi közösség, úgy az Auróra is számíthat az önkormányzat partnerségére és védelmére bármilyen támadás is érje.</p>
      <blockquote>„Miután Józsefváros Önkormányzata biztosította az Auróra törvényes működésének jogi feltételeit, elmondhatjuk: az Auróra marad, a lakókkal folytatott párbeszéd folytatódik”</blockquote>
      <p>– teszik hozzá.</p>
    </article>
  </body>
</html>