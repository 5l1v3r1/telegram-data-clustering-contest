<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109139-Komandirat-na-SV%253A-Nadedzdata-na-Suhopatni-voyski-e-kato-kotkata-%E2%80%93-s-devet-dzivota"/>
    <meta property="og:site_name" content="Канал 3"/>
    <meta property="article:published_time" content="2019-11-19T13:19:00+00:00"/>
    <meta property="og:title" content="Командирът на СВ: Надеждата на Сухопътни войски е като котката – с девет живота"/>
    <meta property="og:description" content="Сухопътните войски отбелязват 134-ата си годишнина"/>
  </head>
  <body>
    <article>
      <h1>Командирът на СВ: Надеждата на Сухопътни войски е като котката – с девет живота</h1>
      <h2>Сухопътните войски отбелязват 134-ата си годишнина</h2>
      <address>
        <time datetime="2019-11-19T13:19:00+00:00">19 Nov 2019, 13:19</time>
      </address>
      <p>
        <b>Всички ние често чуваме, че Сухопътните войски са гръбнакът на Българската армия, но да си признаем честно - кога се грижим за гръбнака си, когато стане късно. Това каза командирът на Сухопътните войски генерал-майор Михаил Попов.</b>
      </p>
      <p><a href="http://kanal3.bg/photo/2298-Suhopatnite-voyski-chestvat-svoya-boen-praznik">Днес Сухопътните войски отбелязват своя боен празник</a>. Преди 134 години - на 19 ноември 1885 г., българската пехота провежда решително победно сражение при Сливница по време на Сръбско-българската война. Това е първата голяма победа на войската след възстановяването на българската държава през 1878 г. С победата в Сръбско-българската война е защитен актът на Съединението между Източна Румелия и Княжество България и правото на българския народ да живее обединен и свободен.</p>
      <p><b><i>„Днес ние, воините от СВ, можем без колебание да заявим, че сме достойни наследници на тези, които защитаваха България. Ние тренирахме по полигоните, ние сме на мисии, ние помагахме на населението, ние бяхме там, където трябва и там където беше нужно”</i></b>, каза днес командирът им. Той отбеляза, че в деня на празника си, те застават пред обществото с гордо вдигната глава, защото нямат от какво да се срамуват.</p>
      <p>„<b><i>Всички ние често чуваме, че СВ са гръбнака на българската армия, но да си признаем честно - кога се грижим за гръбнака си, когато стане късно. Сухопътни войски сме първи по проведени учения и участници в тях, първи сме по участие в мисиите, първи сме при оказване помощ на населението и на още едно място сме първи - в строя на Националната гвардейска част взводът, който представлява СВ е пръв. В другите области, особено свързани с финансирането, ние често не можем да се класираме и в челната тройка”</i></b>, заяви генералът. Той каза, че може би това е така защото не са атрактивни. <b><i>„Може би това е така, защото аз не мога да правя вятър на този или онзи, може би причината е, че аз не пълня ушите на хората с постоянни приказки как ние сме най-важни, най-ценни, най-, най-. Такова поведение смятам за неправилно и водещо след себе си тежки последствия. Когато ние говорим за проекти, свързани с цели на способностите, ние знаем, че резултатите ще дойдат след 4,5, 8 години и за нас това е нормално. Наистина тези резултати не са нещо, с което можеш да се похвалиш тук и сега, но в областта на военното строителство нещата са по този начин”</i></b>, заяви командирът.</p>
      <p>Той сподели, че когато очаквал високотехнологичното обновление на Сухопътни войски в средата на годината виждал светлина в тунела. <b><i>„Оказа се, че светлина имаше, но не беше тази, която очаквахме. И сега пак сме в тунела, светим си с газения фенер и се надяваме. Надеждата на СВ е като котката – с девет живота, дано да ни стигнат, че не останаха много”</i></b>, заяви генералът.</p>
      <p>В деня на празника им, той благодари на войниците, сержантите, офицерите и цивилните служители за положения труд и постигнатите успехи. „Успехи, които са резултат от вашия професионализъм, чувството за дълг, вашата отговорност”, каза той. Генералът благодари и на семействата им и близките, на войните от запаса и резерва.</p>
      <p><b><i>„Сухопътни войски са готови да изпълнят конституционните си задължения по защита на нашата Родина Република България”</i></b>, заяви командирът.</p>
    </article>
  </body>
</html>