<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622330/%D8%A8%D8%AF%D8%A8%DB%8C%D9%86%DB%8C-%DA%98%D8%A7%D9%BE%D9%86%DB%8C%E2%80%8C%D9%87%D8%A7-%D8%A8%D9%87-%D8%AA%D9%88%D8%A7%D9%81%D9%82-%D8%A8%D8%B1%D8%AF-%D8%A8%D8%B1%D8%AF-%D8%A8%D8%A7-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="بدبینی ژاپنی‌ها به توافق برد-برد با آمریکا"/>
    <meta property="og:description" content="پارلمان ژاپن توافق تجاری محدود با آمریکا را تصویب کرد و به این ترتیب مقدمه حذف تعرفه روی اقلامی شامل کالاهای کشاورزی آمریکایی و ابزار ماشینی ژاپن در سال آینده فراهم شد در حالی که مخالفان دولت چنین توافقی را غیرمنصفانه خوانده اند."/>
  </head>
  <body>
    <article>
      <h1>بدبینی ژاپنی‌ها به توافق برد-برد با آمریکا</h1>
      <address>
        <time datetime="2019-11-19T13:53:00+00:00">19 Nov 2019, 13:53</time>
      </address>
      <p>
        <i>پارلمان ژاپن توافق تجاری محدود با آمریکا را تصویب کرد و به این ترتیب مقدمه حذف تعرفه روی اقلامی شامل کالاهای کشاورزی آمریکایی و ابزار ماشینی ژاپن در سال آینده فراهم شد در حالی که مخالفان دولت چنین توافقی را غیرمنصفانه خوانده اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اما ابهاماتی درباره میزان پیشرفتی که ژاپن در مذاکره برای حذف تعرفه‌های آمریکا روی خودروها و قطعات خودروی ژاپنی می‌تواند داشته باشد وجود دارد و تردیدهایی را نسبت به اظهارات شینزو آبه، نخست وزیر ژاپن که توافق امضا شده با دونالد ترامپ، رییس جمهور آمریکا یک توافق برد-برد است را برانگیخته است.</p>
      <p>ژاپن و آمریکا ماه گذشته توافق تجاری محدودی را برای کاهش تعرفه‌ها روی کالاهای کشاورزی آمریکایی و ابزار ماشینی ژاپن و کالاهای دیگر رسما امضا کردند و تهدید تعرفه‌های بالاتر آمریکا روی خودروها برطرف شد.</p>
      <p>پیشنهاد دولت ژاپن برای تصویب توافق تجاری باید به تصویب مجلس عالی این کشور برسد اما تصویب آن در پارلمان، احتمال اجرایی شدن توافق در ژانویه را تقویب کرده است.</p>
      <p>این توافق به ترامپ اجازه می‌دهد اعتماد رای دهندگان را جلب کند اما آبه گفته است این توافق برای ژاپن نیز همانند آمریکایی مزایای فراوانی دارد.</p>
      <p>ژاپن برآورد کرده که توافق اولیه هنگامی که به طور کامل اجرایی شود، رشد اقتصاد این کشور را در طول ۱۰ تا ۲۰ سال آینده حدود ۰.۸ درصد افزایش می‌دهد. برآورد شده که ۲۱۲.۸ میلیارد ین از مجموع تعرفه‌ها روی صادرات ژاپن به آمریکا کاهش پیدا خواهد کرد.</p>
      <p>اما این آمار بر مبنای این فرض است که آمریکا تعرفه‌های واردات روی خودروها و قطعات خودروی ژاپنی را حذف خواهد کرد. طبق برآورد روزنامه آساهی ژاپن و شرکت تحقیقاتی و مشاوره میتسوبیشی یو اف جی، بدون حذف تعرفه‌ها، کاهش مجموعه تعرفه‌های آمریکا روی کالاهای ژاپنی اندکی بیش از ۱۰ درصد پیش بینی دولت خواهد بود.</p>
      <p>پس از این که این توافق به تصویب رسید، ژاپن و آمریکا چهار ماه زمان خواهند داشت تا برای مذاکره بیشتر مشورت کنند و ترامپ اعلام کرده که خواهان مذاکرات تجاری بیشتر با ژاپن پس از توافق اولیه است.</p>
      <p>اما منابع آگاه در دولت ژاپن اظهار کرده‌اند که روند مذاکرات برای توافق جامع فعلا آهسته شده زیرا واشنگتن سرگرم مذاکره با پکن است.</p>
      <p>یکی از این منابع آگاه گفت:‌ معلوم نیست که واشنگتن جدا مایل به ادامه مذاکرات است و حتی اگر ما مذاکره را آغاز کنیم، سوال این است که آمریکا چه مدت زمانی را می‌تواند برای مذاکره با ژاپن اختصاص دهد زیرا زمان محدودی برای به نتیجه رسیدن مذاکرات پیش از انتخابات ریاست جمهوری آمریکا وجود دارد.</p>
      <p>بر اساس گزارش رویترز، به نظر می‌رسد ژاپن و آمریکا برداشت‌های متفاوتی از آنچه درباره تعرفه‌های خودرو توافق شده است، دارند.</p>
      <p>ژاپن اعلام کرده که از آمریکا تضمین گرفته که تعرفه‌های واردات روی خودروها و قطعات خودروی ژاپنی حذف خواهند شد و تنها مسئله باقی مانده، زمان است اما واشنگتن چنین موضوعی را تایید نکرده است.</p>
      <p>رابرت لایتیزر، نماینده تجاری آمریکا اعلام کرده که خودروها شامل توافق نیستند و این تنها خواست ژاپن بوده که درباره تعرفه‌های خودرو در آینده مذاکره کند.</p>
      <p>بر اساس یک سند آمریکایی، تعرفه‌های گمرکی روی خودروها و قطعات خودروی ژاپنی مشمول مذاکرات بیشتری قرار خواهند گرفت.</p>
      <p>احزاب مخالف بابت این توافق که آن را غیرمنصفانه خوانده‌اند به آبه حمله کرده‌اند. منتقدان می‌گویند ترامپ ممکن است برای مذاکرات بیشتر تعلل کند تا مطمئن شود می‌تواند امتیازات بیشتری دریافت کند.</p>
    </article>
  </body>
</html>