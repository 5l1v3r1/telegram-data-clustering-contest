<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473646-zandberg-zakonczyl-projekt-opozycji-totalnej-schetyny"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T13:07:15+00:00"/>
    <meta property="og:title" content="Jeszcze jeden wątek po expose: Zandberg zakończył projekt &quot;opozycji totalnej&quot;, wysyłając Schetynę na ławkę rezerwowych"/>
    <meta property="og:description" content="Jeśli ten kurs na pragmatyzm części opozycji - kosztem totalności - zostanie wzmocniony, będzie to najlepsza informacja na początek tej kadencji parlamentu."/>
  </head>
  <body>
    <article>
      <h1>Jeszcze jeden wątek po expose: Zandberg zakończył projekt "opozycji totalnej", wysyłając Schetynę na ławkę rezerwowych</h1>
      <address><time datetime="2019-11-19T13:07:15+00:00">19 Nov 2019, 13:07</time> by <a rel="author" href="https://wpolityce.pl/autorzy/285-marcin-fijolek-2" target="_blank">Marcin Fijołek</a></address>
      <p>Nieco pobocznym, ale istotnym wątkiem w dyskusji po expose premiera Mateusza Morawieckiego musi być również krytyczna refleksja nad stanem opozycji. Możemy być pewni jednego - najbliższe cztery lata będą miały zupełnie inny wydźwięk niż dotychczasowy, który znamy jako totalny format Platformy Obywatelskiej pod kierownictwem Grzegorza Schetyny. Najlepiej widać było to w wystąpieniu Adriana Zandberga - krytyka ze strony lidera partii Razem była dalece inaczej sformułowana niż ta, w której lubował się szef PO. I to dlatego Lewica jest skazana na walkę na noże z obozem Platformy.</p>
      <p>
        <i>O sprawie dyskutowaliśmy nieco szerzej także na antenie telewizji wPolsce.pl.</i>
      </p>
      <figure>
        <iframe src="https://www.youtube.com/embed/gxy0bWEJGWw" width="650" height="350" data-service="Youtube" scrolling="no"/>
      </figure>
      <p>Ostrze krytyki Zandberga i polityków Lewicy wymierzone jest w zupełnie innym stylu - to często argumenty przestrzelone, naginane, przesadzone, niemniej jednak w większości zakotwiczone w argumentach o charakterze merytorycznym i konkretnym. Zandberg dokończył dziś proces, o którym wspomniał Jarosław Kaczyński na inaugurującym posiedzeniu parlamentu: wysłał w diabły projekt „opozycji totalnej” Schetyny. Widzą i czują to inni parlamentarzyści, którzy nie kryją swojej satysfakcji zwycięstwa nad Platformą.</p>
      <figure>
        <iframe data-src="https://twitter.com/m_gdula/status/1196772628255649792" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ten spór między Lewicą a PO (i całym „starym” obozem III RP) będzie widać coraz wyraźniej, o ile oczywiście takim ludziom jak Zandberg nie odbije woda sodowa. Nie oznacza to jakiegoś głębokiego resetu, który miałby mieć miejsce w ciągu tygodnia czy kwartału, niemniej jednak pewna interesująca dynamika została nadana. Lider Razem zadeklarował zgłoszenie propozycji kolejnych projektów ustaw, obiecał wsparcie dla PiS tam, gdzie projekty będą zgodne z linią ideową Lewicy, punktował te obszary polityki publicznej, które kuleją. Na tym tle Schetyna z odmieniającym PiS przez wszystkie przypadki wypadł kompletnie niemrawo, blado i wtórnie.</p>
      <p>Dla debaty publicznej to bardzo dobra wiadomość. Być może jesteśmy świadkami absolutnie nowej formuły dyskusji, w której nazwa partii Jarosława Kaczyńskiego nie jest jedynym wyznacznikiem w debacie, ale zaczynamy dyskutować o konkretach: podatkach i ich wysokości, relacjach z zagranicznymi korporacjami, wreszcie - z polityką mieszkaniową. W przypadku Zandberga trzeba pamiętać, że jest to pomysł okraszony skrajnie ideologicznym skrętem w lewo, ale jeśli ten kurs przynajmniej części opozycji na pragmatyzm - kosztem totalności - zostanie wzmocniony (a chyba tak będzie, patrząc także na wystąpienie Władysława Kosiniaka-Kamysza), będzie to najlepsza informacja na początek tej kadencji parlamentu.</p>
      <p>
        <i>ZOBACZ TAKŻE ODCINEK MAGAZYNU BEZ SPINY:</i>
      </p>
      <figure>
        <iframe src="https://www.youtube.com/embed/OknGNKznY9Y" width="650" height="350" data-service="Youtube" scrolling="no"/>
      </figure>
    </article>
  </body>
</html>