<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Perry-er-usikker-pa-landslagsfremtiden-283000b.html"/>
    <meta property="og:site_name" content="adressa.no"/>
    <meta property="article:published_time" content="2019-11-19T13:40:22+00:00"/>
    <meta property="og:title" content="«Perry» er usikker på landslagsfremtiden"/>
    <meta property="og:description" content="Assistenttrener Per Joar Hansens (54) kontrakt går også ut i sommer."/>
  </head>
  <body>
    <article>
      <h1>«Perry» er usikker på landslagsfremtiden</h1>
      <address><time datetime="2019-11-19T13:40:22+00:00">19 Nov 2019, 13:40</time> by <a rel="author">Lars Sørnes</a></address>
      <p>Assistenttrener Per Joar Hansens (54) kontrakt går også ut i sommer.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Landslagssjef Lars Lagerbäck er ønsket med videre av Norges Fotballforbund (NFF), men har sagt at han må diskutere med seg selv om han som 71-åring har tilstrekkelig energi til å fortsette i minst to år til.</p>
      <h3>Avventer</h3>
      <p>Kontrakten til assistenttrener Per Joar Hansen går også ut i sommer. Han sier følgende om sin egen situasjon:</p>
      <p>– Først må Lars bestemme seg. Jeg tar ingen avgjørelse før han har kommet med sin beslutning, sier 54-åringen.</p>
      <p>Lagerbäck har varslet at han vil gi sitt svar før jul, men har ikke vært mer presis enn det.</p>
      <p>– Han må bli enig med seg selv om han har lyst til å fortsette, sier Per Joar Hansen.</p>
      <figure>
        <img src="https://vertical.snd.no/images/c9006983-1e5e-4bd3-809d-939bd5994848?fit=crop&amp;q=80&amp;w=680"/>
        <figcaption>Landslagssjef Lars Lagerbäck har fortsatt ikke gitt svar på om han skriver under ny kontrakt med NFF.   Foto: VEGARD WIVESTAD GRØTT / BILDBYRÅN NORWAY</figcaption>
      </figure>
      <p>«Perry» understreker at han forholder seg til kontrakten med fotballforbundet.</p>
      <p>– I toppfotballen lever man her og nå. Nå skal vi spille mot Serbia i mars, og den skal både jeg og han være med på uansett. Det er fokuset. Utover det har jeg ikke spekulert så veldig om hva som skjer med meg selv, sier Hansen.</p>
      <h3>Vil ikke kommentere NFF-dialog</h3>
      <p>
        <i>
          <b>– Har du vært i dialog med NFF om å fortsette?</b>
        </i>
      </p>
      <p>– Det vil jeg ikke kommentere. Det viktigste nå er å lande hva Lars vil først. Vi må ta ting i riktig rekkefølge.</p>
      <p>Generalsekretær Pål Bjerketvedt i NFF skriver følgende i en SMS:</p>
      <p>«Avklaring av hovedtrener vil alltid komme før avklaring av assistenttrener. Hovedtrener velger sin assistent selv».</p>
      <p>Per Joar Hansen skrev under kontrakten som assistenttrener på landslaget i februar i 2017. Han har tidligere trent klubber som Rosenborg i to perioder, Aalesund, Ranheim og GIF Sundsvall, i tillegg til å ha vært sjef for U21-landslaget.</p>
      <p>Som spiller tok han både seriegull og cupgull med Rosenborg i 1988.</p>
    </article>
  </body>
</html>