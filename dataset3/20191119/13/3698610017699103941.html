<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-yevrokomisiyi-spodivayutsya-scho-ukrayina-vrahuye-visnovki-venecianki-schodo-sudovoyi-reformi-330169_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T13:30:00+00:00"/>
    <meta property="og:title" content="У Єврокомісії сподіваються, що Україна врахує висновки &quot;Венеціанки&quot; щодо судової реформи"/>
    <meta property="og:description" content="Судова реформа викликає занепокоєння у Європейського союзу й інших країн."/>
  </head>
  <body>
    <article>
      <h1>У Єврокомісії сподіваються, що Україна врахує висновки "Венеціанки" щодо судової реформи</h1>
      <h2>Судова реформа викликає занепокоєння у Європейського союзу й інших країн.</h2>
      <address>
        <time datetime="2019-11-19T13:30:00+00:00">19 Nov 2019, 13:30</time>
      </address>
      <p>В Європейській комісії очікують, що Україна врахує висновки Венеціанської комісії і поради представництва Євросоюзу щодо закону про <a href="https://dt.ua/POLITICS/posli-g7-obgovorili-iz-zelenskim-sudovu-reformu-329708_.html"><b>судову реформу</b></a>. Спецпредставник президента Єврокомісії по Україні Ельмар Брок сподівається, що влада змінить цей закон.</p>
      <p>В інтерв'ю "<a href="https://www.eurointegration.com.ua/rus/news/2019/11/19/7103204/">Європейській правді</a>" Брок сказав про те, що судова реформа викликає занепокоєння не тільки у Європейського союзу, але й у Канади, а також загалом країн G7.</p>
      <p>"Позиція Венеціанської комісії вкрай важлива для нас. Євросоюз їй довіряє, і ми розраховуємо, що Україна обговорить з ними ці рекомендації і, якщо ті будуть затверджені, змінить закон", - сказав він.</p>
      <p>Брок також розраховує, що будуть враховані і поради, які обговорювалися з представництвом Євросоюзу в Україні.</p>
      <p>16 жовтня Верховна Рада підтримала у другому читанні президентський законопроект №1008. При цьому депутати проігнорували заяви західних послів і генерального секретаря Ради Європи Марії Пейчинович-Бурич, які <b><a href="https://dt.ua/UKRAINE/posli-yevrosoyuzu-ta-kanadi-rozkritikuvali-zakonoproekti-zelenskogo-schodo-sudovoyi-vladi-ta-prokuraturi-323276_.html">жорстко розкритикували окремі положення законопроєкту</a></b>.</p>
      <p>Дипломати вказали на безглуздість і неефективність скорочення з 200 до 100 суддів Верховного суду, розпуску діючого складу і повторного набору ВСУ. А також на необґрунтованість підпорядкування Вищої кваліфікаційної комісії суддів нереформованій Вищій раді правосуддя. Проєкт Зеленського також передбачає розпуск ВККС і скорочення її членів з 16 до 12. <b><a href="https://dt.ua/POLITICS/rada-yevropi-rozkritikuvala-proekt-sudovoyi-reformi-zelenskogo-325201_.html">Рада Європи висловила готовність допомогти Україні в реформуванні судової системи</a></b>.</p>
      <p>4 листопада <b><a href="https://dt.ua/POLITICS/zelenskiy-dav-start-vlasniy-sudoviy-reformi-328429_.html">Зеленський підписав закон</a></b>, незважаючи на критику Ради Європи та ЄС.</p>
      <p>11 листопада в Києв прилетіли члени <b><a href="https://dt.ua/POLITICS/chleni-venecianskoyi-komisiyi-priyihali-v-ukrayini-dlya-ocinki-sudovoyi-reformi-329338_.html">Венеціанської комісії, щоб дати оцінку судовій реформі</a></b> Зеленського.</p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>