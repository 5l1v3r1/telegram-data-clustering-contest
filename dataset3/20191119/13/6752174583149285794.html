<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-globalis-terkep-keszult-a-szaturnusz-egzotikus-holdjarol/"/>
    <meta property="og:site_name" content="lokál"/>
    <meta property="article:published_time" content="2019-11-19T13:06:24+00:00"/>
    <meta property="og:title" content="Globális térkép készült a Szaturnusz egzotikus holdjáról"/>
    <meta property="og:description" content="Feltérképezték a Szaturnusz egzotikus holdját, a Titánt. A globális térképen rögzítették a kutatók a hold hatalmas kiterjedésű sík vidékeit, fagyott szerves anyagból álló dűnéit, folyékony metán alkotta tavait. Olyan egzotikus világot tártak fel, mely erős jelölt lehet a Földön kívüli élet utáni kut"/>
  </head>
  <body>
    <article>
      <h1>Globális térkép készült a Szaturnusz egzotikus holdjáról</h1>
      <address><time datetime="2019-11-19T13:06:24+00:00">19 Nov 2019, 13:06</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/786px-Saturn_family-1258x960.jpg"/>
      </figure>
      <p>
        <b>Feltérképezték a Szaturnusz egzotikus holdját, a Titánt. A globális térképen rögzítették a kutatók a hold hatalmas kiterjedésű sík vidékeit, fagyott szerves anyagból álló dűnéit, folyékony metán alkotta tavait. Olyan egzotikus világot tártak fel, mely erős jelölt lehet a Földön kívüli élet utáni kutatás során.</b>
      </p>
      <p>A térkép radaros, infravörös és más módszerekkel a NASA Cassini űrszondája által gyűjtött adatok alapján készült. A szonda 2004 és 2017 között tanulmányozta a Titánt.</p>
      <p>Az 5150 kilométer átmérőjű hold nagyobb, mint a Merkúr. Ez a Naprendszer második legnagyobb holdja a Jupiter Ganümédész nevű kísérője után.</p>
      <p>A Titánon fontos szerepet játszanak a szerves anyagok, a szénalapú vegyületek megléte létfontosságú az élő organizmusok támogatásában.</p>
      <p>“A szerves anyagok fontosak az élet meglétéhez a Titánon. Sokan úgy véljük, az élet a Titán jeges kérge alatti folyékony víz alkotta óceánban fejlődhetett ki” – mondta Rosaly Lopes, a NASA bolygókutató intézete, a Jet Propulsion Laboratory munkatársa.</p>
      <p>“Úgy véljük, a szerves anyagok képesek lejutni a folyékony vízóceánba, amely biztosítani tudja az élethez szükséges ásványokat, amennyiben azok kifejlődtek ott” – tette hozzá Lopes.</p>
      <p>Kiemelte: “Az anyagok, a hőmérséklet és a gravitációs mező különbözőségei ellenére a Föld és a Titán sok felszíni tulajdonsága hasonló, ami úgy is értelmezhető, hogy ugyanolyan geológiai folyamatok eredményei”.</p>
      <p>Az általa vezetett vizsgálatok eredményeit a Nature Astronomy című szaklapban mutatta be a kutatócsoport.</p>
      <p>A Földön a víz a felhőkből lehullik, megtölti a folyókat, tavakat és óceánokat. A Titánon a felhőkből szénhidrogének érkeznek a felszínre, például metán és etán – a hold fagyos klímája miatt folyékony formában.</p>
      <p>Ilyen esőzések mindenhol léteznek a Titánon, de az egyenlítői területek szárazabbak, mint a sarkvidékiek – mondta Anezina Solomonidou, a kutatás társszerzője, az Európai Űrügynökség munkatársa.</p>
      <p>A Titán 65 százalékát fedő síkságok és 17 százalékát borító dűnék fagyott metán- és más szénhidrogén-részecskéből állnak, ezek dominálnak az égitest közepes szélességi köreiben és egyenlítői vidékein.</p>
      <p>A Titán a Földön kívül az egyetlen objektum a Naprendszerben, mely felszínén stabil folyadéktesttel büszkélkedhet. Sarkvidéki régióinak fő jellegzetességei a teljesen metánból álló tavak és tengerek.</p>
      <p>A térkép elkészülte után hét évvel az amerikai űrügynökség útnak indítja Dragonfly-misszióját, hogy szondát küldjön a Titán kémiájának és élethez szükséges tulajdonságainak vizsgálatához.</p>
      <p>A Dragonfly a tervek szerint 2034-ben éri el a Szaturnusz holdját.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-hold-tavoli-oldalan-robotol-a-chango-4-holdjaroja/">A Hold távoli oldalán robotol a Chang’o-4 holdjárója</a>
        </li>
        <li>
          <a href="https://www.lokal.hu/2019-10-ujra-furni-kezdett-a-marson-az-insight-robotvakondja/">Újra fúrni kezdett a Marson az Insight robotvakondja</a>
        </li>
        <li>
          <a href="https://www.lokal.hu/2019-10-kaprazatos-felvetelt-keszitett-a-a-hubble-urteleszkop-a-2i-borisov-ustokosrol-video/">Káprázatos felvételt készített a A Hubble űrteleszkóp a 2I/Borisov üstökösről – Videó!</a>
        </li>
        <li>
          <a href="https://www.lokal.hu/2019-10-hatalmas-felfedezest-tettek-a-holdrol-es-a-marsrol/">Hatalmas felfedezést tettek a Holdról és a Marsról</a>
        </li>
        <li>
          <a href="https://www.lokal.hu/2019-10-a-szaturnusz-eddig-ismeretlen-20-holdjat-fedeztek-fel/">A Szaturnusz eddig ismeretlen 20 holdját fedezték fel</a>
        </li>
      </ul>
    </article>
  </body>
</html>