<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/nyheter/936288-misstankta-mordet-pa-17-ariga-wilma-andersson-har-ar-allt-vi-vet"/>
    <meta property="og:site_name" content="Nyheter24"/>
    <meta property="article:published_time" content="2019-11-19T13:59:55+00:00"/>
    <meta property="og:title" content="Misstänkta mordet på 17-åriga Wilma Andersson – här är allt vi vet"/>
    <meta property="og:description" content="Polisen misstänker att 17-åriga Wilma Andersson, som försvann från ett område i Uddevalla under förra veckan, har blivit mördad. Här är allt vi vet om händelsen."/>
  </head>
  <body>
    <article>
      <h1>Misstänkta mordet på 17-åriga Wilma Andersson – här är allt vi vet</h1>
      <address><time datetime="2019-11-19T13:59:55+00:00">19 Nov 2019, 13:59</time> by <a rel="author" href="https://nyheter24.se/profil/hannes.bjernhagen" target="_blank">Hannes Bjernhagen</a></address>
      <p>
        <b>Polisen misstänker att 17-åriga Wilma Andersson, som försvann från ett område i Uddevalla under förra veckan, har blivit mördad. Här är allt vi vet om händelsen.</b>
      </p>
      <p>Polisen fick in en anmälan om en försvunnen person på söndagen den 17 november. </p>
      <p>Det rörde sig om 17-åriga <b><a href="https://nyheter24.se/wilma-andersson/">Wilma Andersson</a></b> som hade varit borta sedan torsdagen den 14 november. </p>
      <h3>Försvann från område i Uddevalla</h3>
      <p>Enligt <a href="https://nyheter24.se/missing-people/">Missing People</a> ska Wilma senast ha setts i ett område i närheten av Walkesborg i Uddevalla. </p>
      <p>Sökorganisationen gick också ut med att hon är 168 cm lång och har långt mörkt hår med ljusa slingor, samt att hon troligtvis var klädd i en lång svart pälskappa vid <a href="https://nyheter24.se/forsvinnande/">försvinnandet</a>, för att underlätta sökarbetet. </p>
      <p><b>Anna Göransson</b>, presstalesperson vid polisregion Väst, sa under måndagen till <b>Nyheter24</b> att "det inte går att utesluta brott", men att det just då inte fanns några indikationer på det. </p>
      <p>Under måndagskvällen var frivilligorganisationen FIKK ute och letade efter Wilma, och på tisdagsmorgonen fortsatte sökarbetet med hundar och drönare.</p>
      <h3>Utreds som "särskild händelse"</h3>
      <p>Vid 11:45 på tisdagen så meddelade polisen att man tänkte inleda en så kallad "särskild händelse" för att kunna utvidga sökarbetet efter Wilma. </p>
      <p>– Man går ett steg längre för att använda sig av större resurser. Det är att höja till nästa nivå, förklarade <b>Stefan Gustafsson</b>, polisens presstalesperson för <a href="https://www.gp.se/nyheter/v%C3%A4stsverige/polisen-har-sp%C3%A4rrat-av-omr%C3%A5de-i-s%C3%B6kandet-efter-wilma-1.20518531">GP</a>.</p>
      <p>På tisdagen spärrade man dessutom av ett område i Uddevalla, och enligt uppgifter ska bland annat ett par skor ha hittats på platsen. Det är dock inte bekräftat att skorna har med försvinnandet att göra. </p>
      <p><b>Daniel Brodin</b>, verksamhetschef på FIKK, har sagt till <a href="https://www.aftonbladet.se/nyheter/a/GGXoWx/sokorganisationen-om-wilma-17-hittat-glasogon--ska-soka-med-hundar">Aftonbladet</a> att man också hittat "ett par glasögon av liknande modell" som Wilma har.</p>
      <h3>Pojkvännen gripen – misstänkt för mord</h3>
      <p>Senare under tisdagen så gick polisen ut med att en man hade gripits och att Wilma nu troligtvis har blivit utsatt för ett brott. </p>
      <p>Enligt polisen så är den gripne mannen misstänkt för mord – och skulle förhöras under tisdagseftermiddagen.</p>
      <p>Vid 13-tiden på tisdagen skrev <a href="https://polisen.se/aktuellt/handelser/2019/november/18/18-november-1330-forsvunnen-person-uddevalla/">polisen på sin hemsida</a> att "mycket talar" för att Wilma har blivit utsatt för ett brott, och att den gripne är eller har varit Wilmas sambo.</p>
      <p>Polisen ska redan i torsdags ha inlett en förundersökning om mord. Wilma misstänks alltså ha blivit mördad den dagen som hon senast sågs.</p>
      <p>Under tisdagen så har mannen dessutom anhållits misstänkt för brottet, vilket innebär att han frihetsberövats i väntan på beslut från domstol om häktning.</p>
      <p>Den mordmisstänkte mannen är sedan tidigare ostraffad och förekommer inte i belastningsregistret.</p>
      <h3>Grannen: "Hörde tunga steg"</h3>
      <p>En granne till den gripne mannen har berättat för <a href="https://www.aftonbladet.se/nyheter/a/Xg3vrb/gripne-mannens-granne-horde-tunga-steg-i-trapphuset">Aftonbladet</a> att han hörde tunga steg i trapphuset en natt vid tidpunkten då Wilma försvann.</p>
      <p>– Det var inga vanliga steg, utan det lät extra högt. Jag tänkte att det kanske var någon som var full eller så, men nu vet jag inte vad jag ska tro.</p>
      <p>Grannen säger att han träffat på Wilma och pojkvännen flera gånger och att de alltid varit trevliga och artiga. </p>
      <p>– Jag har haft mest kontakt med mannen. Han erbjöd sig ofta att hjälpa mig med olika saker, som att gå och handla. Han är en väldigt fin kille. Jag förstår inte vad det är som hänt.</p>
      <h3>Sökarbetet fortsätter</h3>
      <p>Polisen skriver att sökandet efter 17-åringen kommer att fortsätta under tisdagen. </p>
      <p>Har du information som kan hjälpa polisen framåt? Ring 114 14.</p>
      <p><b>Läs mer:</b> <a href="https://nyheter24.se/nyheter/936300-familjen-om-misstankta-mordet-pa-17-ariga-wilma-en-mardrom">Familjen om misstänkta mordet på 17-åriga Wilma: "En mardröm"</a><br/><b>Läs mer:</b> <a href="https://nyheter24.se/nyheter/936310-mordmisstankte-pojkvannens-pappa-om-forsvunna-wilma-jag-lovar">Mordmisstänkte pojkvännens pappa – om försvunna Wilma : "Jag lovar"</a><br/><b>Läs mer:</b> <a href="https://nyheter24.se/nyheter/936314-egendomliga-inlagget-efter-misstankta-mordet-pa-17-ariga-wilma">Egendomliga inlägget – efter misstänkta mordet på 17-åriga Wilma</a></p>
      <p><a href="https://nyheter24.se/polisen">Polisen<br/></a>/<br/><a href="https://nyheter24.se/forsvinnande">försvinnande<br/></a>/<br/><a href="https://nyheter24.se/missing-people">Missing People<br/></a>/<br/><a href="https://nyheter24.se/wilma-andersson">Wilma Andersson<br/></a>/<br/><a href="https://nyheter24.se/brott-och-straff">Brott och straff</a></p>
      <figure>
        <a href="https://nyheter24.se/profil/hannes.bjernhagen">
          <img src="https://cdn03.nyheter24.se/7c00c39c024b004b00/profile/avatars/107082_1563373825.jpg"/>
        </a>
      </figure>
      <p><a href="https://nyheter24.se/profil/hannes.bjernhagen">Hannes Bjernhagen </a><br/>hannes.bjernhagen@nyheter24.se</p>
      <figure>
        <a href="https://nyheter24.se/profil/hugo.forsberg">
          <img src="https://cdn02.nyheter24.se/9988af27024b004b00/profile/avatars/107098_1567145045.png"/>
        </a>
      </figure>
      <p><a href="https://nyheter24.se/profil/hugo.forsberg">Hugo Forsberg </a><br/>hugo.forsberg@nyheter24.se</p>
    </article>
  </body>
</html>