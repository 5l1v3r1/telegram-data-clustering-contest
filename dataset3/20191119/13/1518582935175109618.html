<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/bain-banche-fintech/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T13:50:10+00:00"/>
    <meta property="og:title" content="Servizi bancari, 6 americani su 10 si affiderebbero a realtà come Apple o Google"/>
    <meta property="og:description" content="Le banche tradizionali potrebbero perdere presto il primato più prezioso di cui dispongono rispetto ai competitor digitali che provano a insidiarne il business: il senso di fiducia che ispirano. Il fatto di non avere a che fare con filiali fisiche e persone umane, infatti, non sembra essere più un problema per la maggioranza degli americani. Secondo il report annuale di Bain, una società di consulenza, il 62% degli americani sarebbe aperto a comprare un prodotto finanziario da una “compagnia tech affermata”; dato che sale al 75% circa nella fascia d’età compresa fra 18 e i 34 anni e che scende al 32% fra gli over 65. Stiamo parlando di realtà tech, giusto per fare qualche nome apertamente deciso a entrare nel settore finanziario, come Google, Alibaba o Apple. Quattro americani su dieci, poi, si dicono aperti anche a dare la stessa fiducia anche compagnie tech nuove e meno famose. Segni chiari, dunque, che il mondo bancario, in futuro, sarà insidiato da nuovi concorrenti con crescente facilità. “E’ sempre più…"/>
  </head>
  <body>
    <article>
      <h1>Servizi bancari, 6 americani su 10 si affiderebbero a realtà come Apple o Google</h1>
      <address><time datetime="2019-11-19T13:50:10+00:00">19 Nov 2019, 13:50</time> by <a rel="author">Alberto Battaglia</a></address>
      <p>Le banche tradizionali potrebbero perdere presto il primato più prezioso di cui dispongono rispetto ai competitor digitali che provano a insidiarne il business: il senso di fiducia che ispirano.<br/>Il fatto di non avere a che fare con filiali fisiche e persone umane, infatti, non sembra essere più un problema per la maggioranza degli americani.</p>
      <p>Secondo il <a href="https://www.bain.com/about/media-center/press-releases/2019/banking-loyalty-report/">report</a> annuale di <b>Bain</b>, una società di consulenza,<b> il 62% degli americani sarebbe aperto a comprare un prodotto finanziario da una “compagnia tech affermata”</b>; dato che sale al 75% circa nella fascia d’età compresa fra 18 e i 34 anni e che scende al 32% fra gli over 65.</p>
      <p>Stiamo parlando di realtà tech, giusto per fare qualche nome apertamente deciso a entrare nel settore finanziario, come <a href="https://www.wallstreetitalia.com/trend/google/">Google</a>, Alibaba o <a href="https://www.wallstreetitalia.com/trend/apple/">Apple</a>. Quattro americani su dieci, poi, si dicono aperti anche a dare la stessa fiducia anche compagnie tech nuove e meno famose.<br/>Segni chiari, dunque, che il mondo bancario, in futuro, sarà insidiato da nuovi concorrenti con crescente facilità.</p>
      <blockquote>“E’ sempre più chiaro che i consumatori preferirebbero compiere le loro operazioni bancarie digitalmente piuttosto che parlare con un essere umano. Questo è parte del complesso dei fenomeni che stanno guidando l’adozione della tecnologia”, ha dichiarato a <i>Cnbc</i> il consulente e partner Bain Gerard du Toit, “abbiamo visto in tutto il mondo una maggiore disponibilità a collaborare con un’azienda tecnologica, in particolare con le generazioni più giovani”.</blockquote>
      <figure>
        <img src="https://www.wallstreetitalia.com/app/uploads/2019/11/111819-banking-with-tech-cos1574086878284.png"/>
      </figure>
      <p>L’indagine Bain, compiuta su 131mila persone distribuite in 22 Paesi, ha rivelato, però, <b>notevoli differenze nell’atteggiamento di Paesi europei come la Francia</b>.<br/>Qui, ad esempio, solo il 29% degli intervistati afferma di essere aperto ad acquistare titoli finanziari da compagnie tecnologiche di chiara fama, meno della metà rispetto agli Usa.<br/>Sul versante opposto, invece, l’Asia e l’America latina. In Cina, dove la presenza di attori finanziari non bancari è molto radicata, l’apertura sotto il profilo bancario nei confronti delle società tech raggiunge l’89%.</p>
      <blockquote>“Il deflusso della clientela potrà solo peggiorare per le banche, a meno che non migliorino e digitalizzino in modo significativo l’esperienza del cliente e supportino i processi operativi di back office per ridurre i costi”, ha affermato in una nota du Toit, “sviluppare un’esperienza digitale senza soluzione di continuità che risolva le esigenze del cliente per la prima volta, senza costringerlo a ricorrere a una telefonata o una visita di filiale, è la chiave per qualsiasi banca che cerchi di fermare le perdite e fidelizzare i clienti”.</blockquote>
    </article>
  </body>
</html>