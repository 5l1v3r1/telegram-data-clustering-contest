<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818535/%D8%AA%D8%B5%D9%88%DB%8C%D8%A8-%D8%B1%DB%8C%D8%A7%D8%B3%D8%AA-%D8%AF%DA%A9%D8%AA%D8%B1-%D8%B7%DB%8C%D8%A8%DB%8C-%D8%A8%D8%B1-%D8%AC%D9%87%D8%A7%D8%AF%D8%AF%D8%A7%D9%86%D8%B4%DA%AF%D8%A7%D9%87%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T13:53:41+00:00"/>
    <meta property="og:title" content="تصویب ریاست دکتر طیبی بر جهاددانشگاهی"/>
    <meta property="og:description" content="موضوع ریاست مجدد دکتر حمیدرضا طیبی بر جهاددانشگاهی در جلسه امشب شورای عالی انقلاب فرهنگی به تصویب رسید."/>
  </head>
  <body>
    <article>
      <h6 class="kicker">در جلسه امشب شورای عالی انقلاب فرهنگی صورت گرفت</h6>
      <h1>تصویب ریاست دکتر طیبی بر جهاددانشگاهی</h1>
      <address><time datetime="2019-11-19T13:53:41+00:00">19 Nov 2019, 13:53</time> by <a rel="author">محبوبه نقره خامه</a></address>
      <p>موضوع ریاست مجدد دکتر حمیدرضا طیبی بر جهاددانشگاهی در جلسه امشب شورای عالی انقلاب فرهنگی به تصویب رسید.</p>
      <p><b>به گزارش ایسنا،</b> در جلسه 823 شورای عالی انقلاب فرهنگی که به ریاست حجت الاسلام والمسلمین دکتر حسن روحانی برگزار شد، موضوع انتخاب مجدد دکتر طیبی به ریاست جهاددانشگاهی که چندی پیش توسط هیات امنای این نهاد به تصویب رسیده بود، مطرح شد.</p>
      <p>بدین ترتیب این حکم به تصویب حاضران این جلسه رسیده و ریاست مجدد دکتر طیبی بر جهاددانشگاهی تصویب شد.</p>
      <p>دکتر سعید رضا عاملی، دبیر شورای عالی انقلاب فرهنگی در خصوص مصوبات این جلسه اظهار کرد: در ابتدای این جلسه رئیس جمهور گزارشی از فرایند سهمیه بندی بنزین و قیمت گذاری آن و پیامدهای فرهنگی – اجتماعی آن ارائه کرد.</p>
      <p>دکتر عاملی در ادامه از تایید انتخاب دکتر حمید رضا طیبی به عنوان رئیس جهاد دانشگاهی خبر داد و افزود: همچنین دکتر علی اکبر ولایتی و حجت الاسلام والمسلمین دکتر محسن قمی به عنوان نمایندگان شورای عالی انقلاب فرهنگی در هیئت تجدید نظر وزارت بهداشت، درمان و آموزش پزشکی انتخاب شدند.</p>
      <p>دبیر شورای عالی انقلاب فرهنگی با اشاره به مباحث صورت گرفته در جلسه در خصوص چالش های علم و فناوری در کشور برای برطرف کردن معضلات کشور اظهار کرد: قواعد و مقررات جذب هیئت علمی، آئین نامه های ارتقا و تنوع بخشی به آن متناسب با رشته های مختلف دانشگاهی از اهم موارد مورد بحث در این زمینه در جلسه بود.</p>
      <p>استاد گروه ارتباطات دانشگاه تهران با اشاره به اهمیت حوزه تحقیق و توسعه برای رابطه صنعت و دانشگاه گفت: تصور رایج این است که بودجه پژوهش باید صرفا توسط دولت تامین شود در حالیکه در کشورهای پیشرفته 70 درصد این سهم را بخش خصوصی و بنگاه های بزرگ اقتصادی تامین کرده و نوآوری های علمی را محقق می کنند.</p>
      <p>وی در پایان گفت: ادامه بررسی موضوعات به جلسه آینده شورای عالی انقلاب فرهنگی موکول شد.</p>
      <p>به گزارش ایسنا، ۲۹ مهر ماه سال جاری در جلسه هیأت امنای جهاددانشگاهی، دکتر طیبی با کسب ۹ رأی از مجموع ۹ رأی اخذ شده از سوی هیأت امنای این نهاد برای یک دوره سه ساله دیگر به عنوان رییس جهاددانشگاهی انتخاب شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/photo/98082818526/%D8%AC%D9%84%D8%B3%D9%87-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C-%DB%B2%DB%B8-%D8%A2%D8%A8%D8%A7%D9%86"/>
      </related>
    </article>
  </body>
</html>