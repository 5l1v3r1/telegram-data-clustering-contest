<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/rakousko-kalamita-snih-dest-katastrofa-smrt-zaval-pudy-bad-kleinkirchheim.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T13:14:00+00:00"/>
    <meta property="og:title" content="Rakousko zasáhly silné přívaly sněhu a deště, sesuvy půdy už mají první oběť"/>
    <meta property="og:description" content="Silné sněžení a déšť, které už několik dní sužují sousední Rakousko, si vyžádaly první oběť. Ve městě Bad Kleinkirchheim v Korutanech zahynul devětasedmdesátiletý muž, jehož poblíž jeho domu zavalil náhlý půdní sesuv. Řadu rakouských oblastí zasáhly bleskové povodně. Z bezpečnostních důvodů proto byla uzavřena řada silnic i železničních tratí."/>
  </head>
  <body>
    <article>
      <h1>Rakousko zasáhly silné přívaly sněhu a deště, sesuvy půdy už mají první oběť</h1>
      <address><time datetime="2019-11-19T13:14:00+00:00">19 Nov 2019, 13:14</time> by <a rel="author">Jaroslav Krupka</a></address>
      <p>Tělo devětasedmdesátiletého mrtvého seniora našel záchranářský pes poté, co mužův dům z velké části zavalila suť z uvolněného svahu. "Byl pohřben pod masou půdy," uvedl podle rakouské agentury AP starosta Bad Kleinkirchheimu Matthias Krenn.</p>
      <figure>
        <img src="https://g.denik.cz/45/7c/zimni-udrzba-silnic-suspak-pluh-snih-silnicari-pce_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/budou-statovky-opet-pod-snehem-rsd-slibuje-ze-obavy-jsou-mylne-20191014.html">Budou státní silnice opět pod sněhem? ŘSD slibuje, že obavy jsou zbytečné Přečíst článek ›</a>
      </aside>
      <p>Bahenní sesuvy hlásí téměř všechny obce v korutanském správním okrese Spittal an der Drau, řadu oblastí zasažených bouří trápí také bleskové povodně. Řada silnic a železničních tratí proto byla z bezpečnostních důvodů dočasně uzavřena. Lavinová výstražná služba v Korutanech vyhlásila v některých částech této spolkové země nejvyšší stupeň lavinového nebezpečí.</p>
      <p>Záchranné a bezpečnostní složky se pokusily už v úterý ráno podle AP získat přehled o situaci pomocí průzkumných letů. Na mnoha místech zjistily rozměklou půdu z důvodu nadměrného množství srážek. Protože pršet a sněžit má i nadále během úterý, nejsou vyloučeny další sesuvy půdy ani pády lavin. Od středy by se mělo počasí postupně uklidnit.</p>
      <figure>
        <img src="https://g.denik.cz/1/d1/ctk-nekolikadennim-povodnovem-poplachu-se-zacina-uklidnovat-situace-v-benatkach-opet-se-tam-otevrely_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/benatky-italie-zaplavy-povodne-pohotovost-vaporetto-gondola-20191118.html">Záplavy v Benátkách: Situace se uklidňuje, vodní „autobusy“ znovu vypluly Přečíst článek ›</a>
      </aside>
      <p>"V některých částech Rakouska už od začátlu měsíce napršelo a nasněžilo čtyřikrát tolik, než kolik činí obvyklý souhrn srážek za celý listopad. Naším problémem je střetávání teplého jižního proudění vzduchu s chladnějšími větry ze severu, které vytváří oblasti nízkého tlaku. Alpy pak fungují jako přehrada, o niž se srážky rozbijí," uvedl pro AP Thomas Wostal z rakouského Ústředního institutu pro meteorologii a geodynamiku. </p>
      <h3>Stoupá hladina řek</h3>
      <p>Například v oblasti okresního města Lienz ve Východním Tyrolsku napršelo během třídenního deště nejvíc vody za posledních čtyřicet až padesát let. Vůbec nejhorší srážky postihly oblast Kornat v Korutanech, kde od minulého pátku do tohoto pondělí napršelo 277 milimetrů vody. V Lienzu to bylo 206 milimetrů.</p>
      <p>Podle Johannese Mosera z Korutanské hydrografické služby se nyní vodohospodáři i meteorologové obávají zejména vzestupu hladiny na hlavních rakouských řekách, což by mohlo opět zhoršit situaci.</p>
      <figure>
        <img src="https://g.denik.cz/1/aa/utonule-zeny-slovensko-02_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/tragedie-slovensko-povoden-utopene-zvirata-zeny-katastrofa-noc-zachranari.html">Další tragédie na Slovensku: Ženy zachraňující zvířata strhla rozvodněná řeka Přečíst článek ›</a>
      </aside>
      <p>Silné sněžení a deště začaly už minulou středu a zasáhly zejména Východní Tyrolsko, část Korutan, jižní Salcburk a také italské Jižní Tyrolsko, kde pád laviny vykolejil vlak ve Val Pusteria. Podle italské tiskové agentury Ansa nebyl ale při incidentu nikdo zraněn.</p>
      <p>Kvůli lavinovému nebezpečí byly dočasně uzavřeny cesty do oblasti Martell na západě Jižního Tyrolska a železniční trať v tyrolském ledovcovém údolí Stubai. Tuto trať v neděli zasypala nedaleko místního nádraží lavina, která v daném místě odřízla od okolí asi 250 návštěvníků oblasti a zaměstnanců železnice. Uvízlí lidé přečkali noc v hotelu u nádraží a v areálu železnice.</p>
    </article>
  </body>
</html>