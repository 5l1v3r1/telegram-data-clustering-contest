<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/volos-apenanti-stin-parataksi-mpeou-o-syllogos-ergazomenon-ota/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T13:01:57+00:00"/>
    <meta property="og:title" content="Βόλος: Απέναντι στην παράταξη Μπέου ο σύλλογος εργαζομένων ΟΤΑ"/>
    <meta property="og:description" content="Με αφορμή τη δίκη της Θάλειας Στάχτου, προέδρου του Συλλόγου Εργαζομένων ΟΤΑ Νομού Μαγνησίας, οι εργαζόμενοι μιλούν για απειλές και εκφοβισμό με στόχο τη φίμωση"/>
  </head>
  <body>
    <article>
      <h6 class="kicker">Απειλές και εκφοβισμός</h6>
      <h1>Βόλος: Απέναντι στην παράταξη Μπέου ο σύλλογος εργαζομένων ΟΤΑ</h1>
      <h2>Με αφορμή τη δίκη της Θάλειας Στάχτου, προέδρου του Συλλόγου Εργαζομένων ΟΤΑ Νομού Μαγνησίας, οι εργαζόμενοι μιλούν για απειλές και εκφοβισμό με στόχο τη φίμωση</h2>
      <address><time datetime="2019-11-19T13:01:57+00:00">19 Nov 2019, 13:01</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Εδώ και χρόνια οι συνδικαλιστές των ΟΤΑ στο Δήμο Βόλου έχουν να αντιμετωπίσουν ένα καθεστώς που μόνο ως απόπειρα περιορισμού των συνδικαλιστικών τους δικαιωμάτων και επιχείρηση φίμωσης μπορεί να περιγραφεί</p>
      <p>Η υπόθεση κρατάει από το 2015. Τότε η Θάλεια Στάχτου, πρόεδρος του Συλλόγου Εργαζομένων ΟΤΑ Νομού Μαγνησίας είχε μιλήσει στην τοπική ΕΡΑ και είχε αναφερθεί στα προβλήματα των εργαζομένων και στις δυσμενείς μετακινήσεις που αντιμετώπιζαν εργαζόμενοι του Δήμου, ενώ είχε περιγράψει περιστατικά εξύβρισης και εκφοβισμού από τη μεριά της Δημοτικής Αρχής.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Θυμίζουμε ότι τις εκλογές του 2014 είχε κερδίσει η παράταξη του Αχιλλέα Μπέου, ο οποίος παρότι κηρύχθηκε έκπτωτος του αξιώματός του το 2015, εξαιτίας της εμπλοκής του στο σκάνδαλο των στημένων αγώνων στο ποδόσφαιρο, παρέμεινε ο πραγματικός δημοτικός άρχοντας του Βόλου.</p>
      <p>Ο τότε δήμαρχος (σε αντικατάσταση του Μπέου) και 9 δημοτικοί σύμβουλοι είχαν θεωρήσει συκοφαντικές τις δηλώσεις της κ. Σάχτου και είχαν κάνει μηνυτήριες αναφορές.</p>
      <p>Η ίδια η κ. Στάχτου και τότε και τώρα επιμένει ότι δεν είχε πει ποτέ κάτι που δεν είχε ισχύει. Όπως είχε πει χαρακτηριστικά σε συνέντευξη Τύπου το Φεβρουάριο του 2016, μετά τις κατάθεση της μήνυσης σε βάρος της: «η Δημοτική Αρχή Βόλου εγκαινίασε απέναντι στους εργαζόμενους την τακτική του τσαμπουκά ώστε να τους χρησιμοποιήσει για να πετύχει τους ιδιοτελείς σκοπούς της. Ο ίδιος ο Μπέος φώναζε στους διαδρόμους “τεμπέληδες και άχρηστους” τους υπαλλήλους και ότι “θα φτύσουν το γάλα της μάνας τους”».</p>
      <h3>Πιέσεις</h3>
      <p>Τότε η κ. Στάχτου είχε μιλήσει για ένα συνολικότερο κλίμα πιέσεων σε βάρος των εργαζομένων: «Αιρετοί και μη οδηγούν παράνομα τα δημοτικά οχήματα είτε ζητούν από τους υπαλλήλους να παρανομήσουν. Άλλες φορές μπορεί να μην είναι οχήματα αλλά εξοπλισμός όπως για παράδειγμα εξέδρες ή ακόμα και οι ίδιοι οι υπάλληλοι . Κάποιοι ανεκδιήγητοι από αυτούς που συνυπέγραψαν την μήνυση μας παρότρυναν και προσωπικά να παρανομήσουμε για να εξυπηρετήσουνε τα ρουσφετάκια τους και όταν δεν ικανοποιήσαμε τα κέφια τους μας εξύβρισαν».</p>
      <p>Ήδη από τότε οι εκπρόσωποι της Ομοσπονδίας των ΟΤΑ είχαν καταγγείλει ότι ήταν η πρώτη τέτοιου τύπου μήνυση που κατέθετε δημοτική αρχή σε βάρος συνδικαλιστών των ΟΤΑ.</p>
      <p>Από τη μεριά της η δημοτική αρχή είχε απαντήσει ιδιαίτερα απαξιωτικά στις καταγγελίες των συνδικαλιστών και με το ύφος που έκτοτε ούτως ή άλλως χαρακτήρισε την… εποχή Μπέου στο Βόλο: «“Εδώ ο κόσμος χάνεται και η… Στάχτου συνδικαλίζεται!!!” Την ώρα που τα πάντα γύρω μας απειλούνται με κατάρρευση, δυστυχώς ούτε να χαμογελάσει μπορεί κανείς με τις φαιδρότητες της γιαλαντζί συνδικαλίστριας, Θάλειας Στάχτου, και των άλλων ομοίων της κρατικοδίαιτων συνδικαλιστών».</p>
      <p>Πάντως τη γνώμη της δημοτικής Αρχής του Βόλου δεν συμμερίστηκε η ΠΟΕ-ΟΤΑ που από την πρώτη στιγμή βρέθηκε στο πλευρό της συνδικαλίστριας, δηλώνοντας την αμέριστη στήριξη και συμπαράστασή της στην κ. Στάχτου.</p>
      <p>Το γεγονός ότι η υπόθεση αυτή εκδικάζεται μετά από πολλές αναβολές στις 20 Νοεμβρίου, κάνει τους εργαζόμενους στους ΟΤΑ του Νομού Μαγνησίας να μιλούν για μια παρατεταμένη ομηρία και για μία προσπάθεια εκφοβισμού και φίμωσης. Γι’ αυτό και έχουν προκηρύξει στάση εργασίας για να μπορέσουν να πάνε στα δικαστήρια να δηλώσουν την αλληλεγγύη τους.</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
    </article>
  </body>
</html>