<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-babish-perezapusk-vidnosyn-ukrainy-czekhii/30280458.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T13:52:19+00:00"/>
    <meta property="og:title" content="Бабіш заявив про «перезапуск відносин» Чехії з Україною"/>
    <meta property="og:description" content="Прем’єр-міністр Чехії Андрей Бабіш заявив про перезапуск відносин з Україною під час першого за понад десять років візиту голови чеського уряду до Києва. «Дуже радий, що я тут, що через десять років"/>
  </head>
  <body>
    <article>
      <h1>Бабіш заявив про «перезапуск відносин» Чехії з Україною</h1>
      <address>
        <time datetime="2019-11-19T13:52:19+00:00">19 Nov 2019, 13:52</time>
      </address>
      <p>Прем’єр-міністр Чехії Андрей Бабіш заявив про перезапуск відносин з Україною під час першого за понад десять років візиту голови чеського уряду до Києва.</p>
      <p>«Дуже радий, що я тут, що через десять років в Україну нарешті навідався чеський прем’єр. Вважаю цей візит дуже важливим. Я би навіть назвав це певним перезапуском наших відносин», – сказав Бабіш 19 листопада в Києві після <a href="https://www.radiosvoboda.org/a/news-ukraina-czekhia-viyskovo-tekhnichna-spivpratsya/30280374.html">зустрічі з президентом України</a> Володимиром Зеленським.</p>
      <p>«Делегація наших підприємців дуже велика. Тут зі мною і віцепрем’єр чеського уряду. Наші дискусії та зустрічі були дуже щирими, дружніми й дуже конкретними», – цитує Бабіша пресслужба президента України.</p>
      <p>За його словами, від 2014 року Чехія надала Україні 15 мільйонів євро допомоги, підтримує впровадження реформ.</p>
      <p>«Якщо у нас було 10 років паузи, то тепер нам треба надолужувати. І я переконаний, що спільні економічні цілі, які ми конкретизували щодо наших підприємств, ми зуміємо перетворити на нарощування товарообігу між Чехією та Україною», – додав Андрей Бабіш.</p>
      <p>Чеський прем’єр також заявив, що Чехія «не сприймає і засуджує російську агресію на сході країни і <a href="https://www.radiosvoboda.org/a/news-chehiya-petrshichek-krym/30256530.html">нелегальну анексію Криму</a>» і підтримує територіальну цілісність і суверенітет України в міжнародно визнаних кордонах.</p>
      <p>Прем’єр Чехії Андрей Бабіш прибув в Україну 18 листопада з дводенним візитом. Разом із прем’єром в Україну прибули міністр промисловості й торгівлі Чехії Карел Гавлічек, а також 85 підприємців.</p>
      <p>Головна мета візиту – висловити підтримку територіальної цілісності, cуверенітету і незалежності України, а також подальшому зближенню України та Європейського союзу.</p>
      <p>Востаннє чеський прем’єр (тоді цю посаду займав Мірек Тополанек) був із візитом в Україні у 2008 році.</p>
    </article>
  </body>
</html>