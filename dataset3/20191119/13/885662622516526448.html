<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125583/kikilias-horis-exaireseis-kai-parathyrakia-tha-ginei-i-efarmogi-toy"/>
    <meta property="og:site_name" content="Insider"/>
    <meta property="article:published_time" content="2019-11-19T13:00:00+00:00"/>
    <meta property="og:title" content="Κικίλιας: Χωρίς εξαιρέσεις η εφαρμογή του αντικαπνιστικού νόμου"/>
    <meta property="og:description" content="Ο Βασίλης Κικίλιας αναφέρθηκε και στη γραμμή 1142, όπου οι πολίτες θα μπορούν από σήμερα να ενημερωθούν για το τι ισχύει."/>
  </head>
  <body>
    <article>
      <h1>Κικίλιας: Χωρίς εξαιρέσεις η εφαρμογή του αντικαπνιστικού νόμου</h1>
      <h2>Ο Βασίλης Κικίλιας αναφέρθηκε και στη γραμμή 1142, όπου οι πολίτες θα μπορούν από σήμερα να ενημερωθούν για το τι ισχύει.</h2>
      <address>
        <time datetime="2019-11-19T13:00:00+00:00">19 Nov 2019, 13:00</time>
      </address>
      <p>Με αυστηρότητα θα εφαρμοστεί ο αντικαπνιστικός νόμος, από εδώ και πέρα, ξεκαθάρισε ο υπουργός Υγείας<b> Βασίλης Κικίλιας</b>, κατά την ομολία του στην παρουσίαση του<b> Εθνικού Σχεδίου Δράσης κατά του Καπνίσματος,</b> <a href="https://www.insider.gr/eidiseis/politiki/125578/mitsotakis-o-antikapnistikos-nomos-einai-mia-panethniki-prospatheia-gia-ti">παρουσία του πρωθυπουργού Κυριάκου Μητσοτάκη.</a></p>
      <p>«Θα είμαστε πολύ αυστηροί στην παρακολούθηση της εφαρμογής του νόμου. Γι' αυτό και νομοθετήσαμε ισχυροποιώντας τους ελεγκτικούς μηχανισμούς, <b>χωρίς εξαιρέσεις και "παραθυράκια"</b>. Στόχος μας είναι η καθολική εφαρμογή του αντικαπνιστικού. Από όλους τους πολίτες για όλους τους πολίτες», τόνισε χαρακτηριστικά ο αρμόδιος υπουργός.</p>
      <p>
        <b>Ο υπουργός Υγείας επισήμανε ότι το εθνικό σχέδιο ενισχύει και θωρακίζει την καθολική εφαρμογή του αντικαπνιστικού νόμου και στηρίζεται σε τέσσερις βασικούς άξονες:</b>
      </p>
      <ul>
        <li>Την προαγωγή της υγείας και της πρόληψης για να αποτραπεί η έναρξη του καπνίσματος, ειδικά σε νέους από 15 ετών και άνω</li>
        <li>Την προστασία των μη καπνιστών από το παθητικό κάπνισμα</li>
        <li>Την υποστήριξη στη διακοπή καπνίσματος</li>
        <li>Τον έλεγχο και τη ρύθμιση θεμάτων που αφορούν στα νέα προϊόντα καπνού.</li>
      </ul>
      <p>«Όλοι μας στο υπουργείο Υγείας εργαστήκαμε και εργαζόμαστε, όχι απλά για ένα εθνικό σχέδιο δράσης, αλλά για έναν εθνικό στόχο υγείας. Με σεβασμό και ευαισθησία για όλους τους πολίτες και ιδιαιτέρως τα παιδιά. Ο πρώτος στόχος για την εφαρμογή του σχεδίου δράσης είναι να είμαστε όλοι στην ίδια αφετηρία. Με πλήρη ενημέρωση, τόσο για τα δικαιώματα όσο και τις υποχρεώσεις μας.</p>
      <p>Απευθυνόμαστε σε όλους τους πολίτες και δεν αποκλείουμε κανέναν», είπε ο υπουργός Υγείας παρουσιάζοντας τους βασικούς άξονες του σχεδίου.</p>
      <p>Ο Βασίλης Κικίλιας αναφέρθηκε και στη γραμμή 1142, όπου οι πολίτες θα μπορούν από σήμερα να ενημερωθούν για το τι ισχύει, να λαμβάνουν υποστήριξη για την διακοπή του καπνίσματος, αλλά και να αναφέρουν παραβάσεις του νόμου.</p>
      <p>«Δε θέλουμε να στρέψουμε τους μη καπνιστές εναντίον των καπνιστών. Είμαστε εδώ για να ενώσουμε. Γιατί όλοι μπορούμε να είμαστε διαφορετικοί, αλλά υπάρχει ένα πράγμα που μας ενώνει. Και αυτό είναι η υγεία», κατάληξε ο υπουργός Υγείας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125128/kikilias-kamia-ayxisi-stis-times-ton-farmakon-2020"/>
        <a href="https://www.insider.gr/eidiseis/ellada/122958/telos-sto-kapnisma-me-tripsifio-arithmos-gia-kataggelies-kai-ypsila-prostima"/>
        <a href="https://www.insider.gr/eidiseis/ellada/122833/kikilias-oi-athlites-toy-mpasket-tha-mporoyn-na-apohoroyn-apo-gipedo-oi"/>
      </related>
    </article>
  </body>
</html>