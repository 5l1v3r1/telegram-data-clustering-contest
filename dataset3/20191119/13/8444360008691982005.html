<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/thessaloniki-daneika-kai-agyrista-5-000-vivlia-apo-tis-dimotikes-vivliothikes/2918989/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T13:32:31+00:00"/>
    <meta property="og:title" content="Θεσσαλονίκη: Δανεικά και… αγύριστα 5.000 βιβλία από τις δημοτικές βιβλιοθήκες"/>
    <meta property="og:description" content="Γύρω στα 5.000 υπολογίζονται τα βιβλία τα οποία δανείστηκαν πολίτες και... ξέχασαν να τα επιστρέψουν από το 2001 και μετά από τις δημοτικές βιβλιοθήκες στη Θεσσαλονίκη."/>
  </head>
  <body>
    <article>
      <h1>Θεσσαλονίκη: Δανεικά και… αγύριστα 5.000 βιβλία από τις δημοτικές βιβλιοθήκες</h1>
      <h2>Γύρω στα 5.000 υπολογίζονται τα βιβλία τα οποία δανείστηκαν πολίτες και... ξέχασαν να τα επιστρέψουν από το 2001 και μετά από τις δημοτικές βιβλιοθήκες στη Θεσσαλονίκη.</h2>
      <address><time datetime="2019-11-19T13:32:31+00:00">19 Nov 2019, 13:32</time> by <a rel="author">Newsit Newsroom</a></address>
      <p>Σύμφωνα με τους βιβλιοθηκονόμους κάποια ξέχασαν τελείως πως είχαν δανειστεί βιβλία και μόλις τελείωσαν τις σπουδές τους και έφυγαν από τη Θεσσαλονίκη, τα πήραν μαζί τους.</p>
      <p>Άλλοι αφού είδαν πως πέρασε ο καιρός, ντράπηκαν να μπουν στη διαδικασία να επιστρέψουν τα βιβλία, ενώ υπάρχουν και οι περιπτώσεις που κάποια δανειζόμενοι για να αποφύγουν την αυτοπρόσωπη παρουσία στις βιβλιοθήκες, αποφάσισαν να τα επιστρέψουν μέσω ταχυδρομείου.</p>
      <p>Από το 2001 έως το 2010, με βάση τα στοιχεία από τη Διεύθυνση Βιβλιοθηκών και Μουσείων του δήμου Θεσσαλονίκης, (σ.σ. στα στοιχεία περιλαμβάνεται η Κεντρική Βιβλιοθήκη επί της οδού Εθνικής Αμύνης, τα παραρτήματα και οι παιδικές, ενώ λείπουν οι δανεισμοί από το Βαφοπούλειο Πνευματικό Κέντρο και την Κινητή Βιβλιοθήκη) καθυστέρησαν να επιστραφούν 615 τόμοι.</p>
      <p>Από το 2011 και έως το 2017 οι “ξεχασιάρηδες” φαίνεται πως αυξήθηκαν και ο αριθμός των τόμων που καθυστέρησαν να γυρίσουν στα ράφια ανέβηκε στους 4.337, με τους βιβλιοθηκονόμους να ζητούν ένα μέρος να επιστρέψει σταδιακά. Όπως αναφέρουν, ακόμη κι αν κάποιος νιώθει “αμήχανα” που καθυστέρησε να το επιστρέψει για καιρό μπορεί να το αφήσει σε κάποιο πάγκο βιβλιοθήκης, χωρίς να δώσει τα στοιχεία του.</p>
      <p>Πάντως, παρά τις καθυστερήσεις στις επιστροφές, σε ιδιαίτερα υψηλά επίπεδα εξακολουθούν να κινούνται οι δανεισμοί στις βιβλιοθήκες του κεντρικού δήμου. Χαρακτηριστικό είναι πως το πρώτο δεκάμηνο του 2019 καταγράφηκαν 291.534 δανεισμοί και εκτιμάται πως ίσως ξεπεραστεί το νούμερο του 2018, όπου συνολικά έγιναν 344.378.</p>
      <h3>Βιβλία αξίας 18.000 ευρώ δεν έχουν επιστραφεί στη βιβλιοθήκη της Κατερίνης!</h3>
      <p>Το ίδιο ισχύει και στη δημοτική βιβλιοθήκη της Κατερίνης, καθώς σύμφωνα με στοιχεία που διατίθενται από το αρχείο, από την περίοδο του 2010 έως και σήμερα δεν έχουν επιστραφεί 1.200 βιβλία αξίας περίπου 18.000 ευρώ.</p>
      <p>Η δημοτική βιβλιοθήκη Κατερίνης ξεκίνησε μια καμπάνια τις τελευταίες ημέρες για την επιστροφή βιβλίων ενημερώνοντας τα μέλη της που τα δανείστηκαν και για οποιοδήποτε λόγο δεν τα έχουν επιστρέψει πως τους παρέχεται η δυνατότητα να τα γυρίσουν τώρα χωρίς επιπτώσεις ή κυρώσεις.</p>
    </article>
  </body>
</html>