<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/komentarz-to-idzie-mlodosc/75810"/>
    <meta property="og:site_name" content="Legia.Net"/>
    <meta property="article:published_time" content="2019-11-19T13:30:00+00:00"/>
    <meta property="og:title" content="Komentarz: To idzie młodość"/>
    <meta property="og:description" content="W ostatnim miesiącu na treningach pierwszego zespołu Legii Warszawa pojawiło się wielu młodych piłkarzy. Młodzież jest zapraszana nie tylko dlatego, że jest młoda. Sprawdzane są postępy, zachowania i odporność na stres młodych zawodników. Większość bez kompleksów podchodzi do starszych kolegów i często pozytywnie zaskakuje na zajęciach."/>
  </head>
  <body>
    <article>
      <h1>Komentarz: To idzie młodość</h1>
      <address><time datetime="2019-11-19T13:30:00+00:00">19 Nov 2019, 13:30</time> by <a rel="author">Marcin Szymczyk</a></address>
      <p>
        <b>W ostatnim miesiącu na treningach pierwszego zespołu Legii Warszawa pojawiło się wielu młodych piłkarzy. Młodzież jest zapraszana nie tylko dlatego, że jest młoda. Sprawdzane są postępy, zachowania i odporność na stres młodych zawodników. Większość bez kompleksów podchodzi do starszych kolegów i często pozytywnie zaskakuje na zajęciach.</b>
      </p>
      <p>Tylko w ostatnich miesiącach na treningach pierwszego zespołu pojawili się: <b>Gabriel Kobylak</b> (rocznik 2002), <b>Kacper Tobiasz</b> (02), <b>Łukasz Łakomy</b> (01), <b>Mateusz Grudziński</b> (00), <b>Ariel Mosór</b> (03), <b>Nikodem Niski </b>(02), <b>Dawid Wach</b> (00), <b>Radosław Cielemęcki</b> (03), <b>Filip Sobiecki </b>(02), <b>Michał Mydlarz</b> (00), <b>Mikołaj Neuman</b> (00), <b>Patryk Konik</b> (01), <b>Szymon Włodarczyk</b> (03) czy <b>Wiktor Kamiński</b> (04). Wszyscy poniżej 20 roku życia. A przecież na stałe z zespołem trenera <b>Aleksandara Vukovicia</b> pracują jeszcze <b>Cezary Miszta</b> (01), <a href="https://legia.net/historia/zawodnicy/michal-karbownik/664">Michał Karbownik</a> (01), <a href="https://legia.net/historia/zawodnicy/mateusz-praszelik/660">Mateusz Praszelik</a> (00) i <a href="https://legia.net/historia/zawodnicy/maciej-rosolek/667">Maciej Rosołek</a> (01).</p>
      <p>Lista naprawdę jest długa, to w sumie osiemnastu piłkarzy, którzy nie mają jeszcze dwójki z przodu. A warunki statusu młodzieżowca wypełniają jeszcze dodatkowo <a href="https://legia.net/historia/zawodnicy/radoslaw-majecki/656">Radosław Majecki</a> i <a href="https://legia.net/historia/zawodnicy/kacper-kostorz/668">Kacper Kostorz</a>. To wszystko pokazuje, jak bardzo zmienia się drużyna Legii Warszawa, która zaczyna korzystać z owoców swojej akademii oraz coraz lepszej selekcji.</p>
      <p>W ostatnim sparingu z Legionovią Legionowo zagrało pięciu młodych piłkarzy – Niski, Mosór, Łakomy, Cielemęcki i Włodarczyk. Nieliczni obserwatorzy podkreślają, że zawodnicy dali radę, nie odstawali, a co więcej wyróżniali się. Najbardziej imponowała postawa <b>Ariela Mosóra</b>, który ma szanse pójść drogą ojca Piotra i również zagrać w seniorskim zespole Legii Warszawa. Młody „Ino” ma cechy lidera, dobrze się ustawia, czyta grę, wiele widzi, potrafi rozegrać piłkę. – Już dziś przebija mnie w wielu elementach. Wierzę, że będzie lepszym piłkarzem ode mnie. Najważniejsze jednak, by nie robił takich błędów jak ojciec. Dziś wiem, że mogłem osiągnąć więcej – mówi <b><a href="https://legia.net/historia/zawodnicy/piotr-mosor/235">Piotr Mosór</a></b>, który w barwach Legii rozegrał 153 mecze, zdobył 12 bramek.</p>
      <p>Gola w zamieszaniu podbramkowym w sparingu z Legionovią strzelił <b>Szymon Włodarczyk</b>, syn innego byłego gracza Legii, <b><a href="https://legia.net/historia/zawodnicy/piotr-wlodarczyk/419">Piotra Włodarczyka</a></b>. Niby się nie wyróżniał, udane zagrania przeplatał z nieudanymi, ale do siatki trafił. – Ma smykałkę do strzelania goli. Gra już w kadrze młodzieżowej, ja znacznie później tam trafiłem. Ma niezłe warunki fizyczne, potrafi się znaleźć w polu karnym, bardzo dobrze grał głową, ma potencjał. Ale podchodzę do tego spokojnie, nie podpalam się, nie myślę o debiucie w pierwszym zespole. Trudno mi nawet powiedzieć, kiedy Szymek będzie na to gotowy – skomentował „Włodar”- 167 meczów w barwach Legii, 58 bramek.</p>
      <p><b>Nikodem Niski</b> trafił do Legii w wieku 13 lat z Huraganu Wołomin. Od kilku miesięcy pracuje z rezerwami, występuje w III lidze na boku obrony. Z każdym dniem nabiera pewności siebie, jest szybki, potrafi włączyć się do akcji ofensywnej, dośrodkować w pole karne. <b>Radosław Cielemęcki</b> wzbudzał zainteresowanie klubów z Anglii, jest powoływany do kadry U-17, zrobił dobre wrażenie na meczach o Puchar Syrenki. Szybki, niekonwencjonalny, z ciągiem na bramkę i dobrym podaniem. <b>Łukasz Łakomy</b> przede wszystkim dobrze panuje nad piłką, ma niezłą technikę użytkową. Może nie imponuje na razie motoryką, ale gra mądrze i odpowiedzialnie.</p>
      <p>Oczywiście przed każdym z tych chłopaków wiele pracy, trudno powiedzieć ilu z nich dostąpi zaszczytu gry w pierwszym zespole Legii. Ale fakt, że tylu młodych graczy staje przed realną szansą zaistnienia w pierwszym zespole, załapania się na zimowy obóz przygotowawczy, jest czymś nowym. Wydaje się, że klub chce na stałe podążać drogą szans na grę dla młodych graczy a trener Vuković jest człowiekiem, który nie będzie się bał postawić na młodego zawodnika. Niedługo będziemy się mogli przekonać, jakie przyniesie to efekty.</p>
    </article>
  </body>
</html>