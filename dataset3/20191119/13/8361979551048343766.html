<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/yak-rinok-zemli-dopomozhe-priskoriti-zrostannya-vvp-ukrajini-novini-ukrajini-50054411.html"/>
    <meta property="og:site_name" content="НВ"/>
    <meta property="article:published_time" content="2019-11-19T13:35:00+00:00"/>
    <meta property="og:title" content="У Світовому банку розповіли, як ринок землі допоможе прискорити зростання ВВП України"/>
    <meta property="og:description" content="Відкриття ринку землі дозволить Україні прискорити зростання економіки на 0,5−1,5% ВВП на рік на найближчі п’ять років."/>
  </head>
  <body>
    <article>
      <h1>У Світовому банку розповіли, як ринок землі допоможе прискорити зростання ВВП України</h1>
      <h2>Відкриття ринку землі дозволить Україні прискорити зростання економіки на 0,5−1,5% ВВП на рік на найближчі п’ять років.</h2>
      <address>
        <time datetime="2019-11-19T13:35:00+00:00">19 Nov 2019, 13:35</time>
      </address>
      <p>Про це провідний економіст Світового банку у справах Білорусі, Молдови та України Фарук Кхан сказав в ході прес-конференції в Києві у вівторок, пише <a href="https://interfax.com.ua/">Інтерфакс-Україна</a>.</p>
      <p>«Створення прозорого та ефективного ринку землі посприяло б економічному зростанню до 0,5−1,5% ВВП в найближчі п’ять років, в залежності від сценарію реформи і додаткових стратегій. Основним каналом впливу на процес зростання стало б розширення кількості виробників товарів з більшою доданою вартістю і вихід їх ринків з меншою доданою вартістю в міру зростання цін на землю», — сказав Кхан.</p>
      <p>Він додав, що Україні необхідно створювати механізми захисту для прозорості ринку та недопущення його монополізації, забезпечувати доступ до фінансування для малих фермерських господарств, а також створювати системи моніторингу за ходом реформи, щоб уникнути злочинних дій.</p>
      <p>У Світовому банку підтримали рішення влади надавати бюджетні дотації малим фермерам, а не великим виробникам. Міжнародний досвід показує, що підтримка повинна бути спрямована на фермерські господарства площею до 500 га, які найбільш обмежені в можливостях кредитування.</p>
      <p>Нагадаємо, 13 листопада парламент прийняв у першому читанні законопроект № 2178−10 про запуск ринку землі з 1 жовтня 2020 року. Його ініціювала група депутатів від Слуги народу, зокрема голова комітету з питань аграрної та земельної політики Микола Сольський. <a href="https://nv.ua/ukr/biz/economics/rinok-zemli-z-1-zhovtnya-rada-priynyala-zakonoproekt-pro-zemelnu-reformu-v-pershomu-chitanni-novini-ukrajini-50053274.html">Підтримали законопроект</a> лише депутати з цієї фракції (227 голосів) і позафракційні (13 голосів). Проект передбачає, що купувати право власності на земельні ділянки сільськогосподарського призначення зможуть громадяни України, юридичні особи України, створені відповідно до українського законодавства, територіальні громади та держава. Юрособи, бенефіціарними власниками яких є іноземці, а також особи без громадянства, юридичні особи, створені не за українським законодавством, та іноземні держави не зможуть це робити до 1 січня 2024 року.</p>
      <p>За два дні до голосування президент Володимир Зеленський заявив, що до другого читання в законопроект внесуть правки про те, що іноземці отримають право купувати землі сільгосппризначення в Україні тільки після референдуму з цього питання. За словами спікера Верховної Ради Дмитра Разумкова, референдум пройде не раніше 2024 року.</p>
    </article>
  </body>
</html>