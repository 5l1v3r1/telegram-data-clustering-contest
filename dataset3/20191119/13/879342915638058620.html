<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/polityka/yuryst-poyasnyv-chomu-lyashka-mozhut-yak-zaareshtuvaty-tak-vidpustyty-poruky-nardepiv"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T13:31:32+00:00"/>
    <meta property="og:title" content="Юрист пояснив, чому Ляшка можуть як заарештувати, так і відпустити на поруки нардепів"/>
    <meta property="og:description" content="За бійку в аеропорту Бориспіль Ляшку загрожує до 7 років в'язниці. Чи потрапить колишній нардеп хоча би до СІЗО, поки йде слідство?"/>
  </head>
  <body>
    <article>
      <h1>Юрист пояснив, чому Ляшка можуть як заарештувати, так і відпустити на поруки нардепів</h1>
      <address><time datetime="2019-11-19T13:31:32+00:00">19 Nov 2019, 13:31</time> by <a rel="author">Геннадій Дубов</a></address>
      <p>
        <b><a href="https://www.slovoidilo.ua/2019/11/18/novyna/polityka/zyasuvalysya-data-chas-sudu-spravi-lyashka">Бориспільський суд розглядатиме клопотання прокуратури</a> про те, щоб колишнього нардепа Олега Ляшка взяли під арешт за бійку з парламентарієм від «Слуги народу» Андрієм Герусом. Сам Ляшко вважає, що справа проти нього сфабрикована і запевняє, що влада намагається заховати його під арешт за жорстку політичну позицію. Чи може Ляшко опинитися під вартою і що йому інкримінує прокуратура, «Слово і Діло» запитало у адвоката «Столичної колегії адвокатів» Геннадія Дубова.</b>
      </p>
      <p>Нагадаємо, Бориспільська місцева <a href="https://www.slovoidilo.ua/2019/11/18/novyna/polityka/lyashku-oholosyly-pidozru-cherez-bijku-herusom">прокуратура вручила Ляшку підозру</a> за ч. 2 ст. 346 КК (погроза або насильство щодо державного діяча), яка передбачає покарання у вигляді позбавлення волі на термін від 4 до 7 років.</p>
      <p>За словами Геннадія Дубова, на перший погляд всі необхідні ознаки складу злочину в бійці між Ляшком і Герус вбачаються, але визнати винним особу може тільки суд.</p>
      <related>
        <a href="https://www.slovoidilo.ua/2019/11/06/novyna/polityka/lyashko-herus-pobylysya-aeroportu-video"/>
      </related>
      <p>КК описує два види легких тілесних ушкоджень. У першому – йдеться про наслідки у формі короткострокового розладу здоров'я або незначної втрати працездатності.</p>
      <p>Другий вид не припускає цих наслідків – це незначні фізичні ушкодження, тривалістю до 6 днів (синці, подряпини). Перший можна виключити, оскільки не має інформації про втрату працездатності потерпілим. Що стосується синців і подряпин, не можна виключати, що такі наслідки були.</p>
      <p><i>«Диспозиція статті 346 КК України передбачає нанесення тілесних ушкоджень як середнього, так і легкого ступеня тяжкості, а також побої або вчинення інших насильницьких дій. Як бачимо, побої, не кажучи навіть про синці та подряпини, які підпадають під легкі тілесні ушкодження, вже утворюють склад злочину»,</i> – пояснив юрист.</p>
      <p>Крім того, за словами Дубова, стаття передбачає подвійний об'єкт кримінально-правової охорони: перше – це авторитет органів державної влади, друге – здоров'я людини, що включає в себе абсолютно будь-які прояви насильства.</p>
      <p><i>«Обвинуваченню необхідно довести, що насильство здійснювалося в зв'язку з виконанням потерпілим державної діяльності. З цим проблем не виникне, враховуючи, скільки Ляшко наговорив на камеру про діяльність нардепа від «Слуги народу»,</i> – вважає юрист.</p>
      <p>Що стосується обрання запобіжного заходу, а прокуратура наполягає саме на арешті Ляшка, то тут все залежатиме від рішення суду.</p>
      <p><i>«У цій ситуації суд може обрати будь-яку міру запобіжного заходу, оскільки йдеться про правопорушення, пов'язане з насильством. Суд має право, але не зобов'язаний, обрати утримання під вартою, як безальтернативний запобіжний захід. Але це не означає, що саме таким буде судове рішення. Теоретично суд може навіть відмовити в обранні запобіжного заходу, може призначити особисте зобов'язання, домашній арешт, взяття на поруки, заставу або взяття під варту»,</i> – пояснив Геннадій Дубов.</p>
      <p>Тобто чи опиниться Ляшко в СІЗО, цілком залежить від рішення Бориспільського суду, але, на думку юриста, імовірніше, на розгляд приїдуть нардепи, попросять взяти колишнього колегу на поруки, і суд з розумінням поставиться до такого клопотання.</p>
      <p>Нагадаємо, 6 листопада в залі офіційних делегацій VIP-терміналу аеропорту «Бориспіль» відбулася <a href="https://www.slovoidilo.ua/2019/11/06/novyna/polityka/lyashko-herus-pobylysya-aeroportu-video">бійка між Ляшком і Герусом,</a> відеозапис якої був викладений на сторінці лідера Радикальної партії в Facebook.</p>
      <p><a href="https://www.slovoidilo.ua/2019/11/07/novyna/polityka/lyashko-prokomentuvav-bijku-herusom-aeroportu">Ляшко звинуватив Геруса в лобіюванні російських інтересів</a> в зв'язку з тим, що Верховна рада дозволила імпорт електроенергії з Білорусі та Росії. Сам Герус назвав подію провокацією.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/06/novyna/polityka/lyashko-herus-pobylysya-aeroportu-video"/>
        <a href="https://www.slovoidilo.ua/2019/08/14/novyna/polityka/partij-lyashka-ta-hrycenka-konfiskuyut-vnesky"/>
        <a href="https://www.slovoidilo.ua/2019/11/18/novyna/polityka/zyasuvalysya-data-chas-sudu-spravi-lyashka"/>
      </related>
    </article>
  </body>
</html>