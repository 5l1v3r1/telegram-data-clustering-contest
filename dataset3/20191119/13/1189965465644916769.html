<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259825/eksarthrothike-kykloma-narkotikon-aksias-840-000-eyro-vrikan-se-spiti-560-kila-kannavis"/>
    <meta property="og:site_name" content="LiFO"/>
    <meta property="article:published_time" content="2019-11-19T13:04:00+00:00"/>
    <meta property="og:title" content="Εξαρθρώθηκε κύκλωμα ναρκωτικών αξίας 840.000 ευρώ - Βρήκαν σε σπίτι 560 κιλά κάνναβης"/>
    <meta property="og:description" content="Ένας 16χρονος μεταξύ των συλληφθέντων του κυκλώματος διακίνησης ναρκωτικών ουσιών σε Αττική και Κόρινθο"/>
  </head>
  <body>
    <article>
      <h1>Εξαρθρώθηκε κύκλωμα ναρκωτικών αξίας 840.000 ευρώ - Βρήκαν σε σπίτι 560 κιλά κάνναβης</h1>
      <h2>Ένας 16χρονος μεταξύ των συλληφθέντων του κυκλώματος διακίνησης ναρκωτικών ουσιών σε Αττική και Κόρινθο</h2>
      <address><time datetime="2019-11-19T13:04:00+00:00">19 Nov 2019, 13:04</time> by <a rel="author">NEWSROOM</a></address>
      <p>
        <b>Κύκλωμα <a href="https://www.lifo.gr/tags/%CE%9C%CE%B5%CE%B3%CE%AC%CE%BB%CE%B7+%CE%B5%CF%80%CE%B9%CF%87%CE%B5%CE%AF%CF%81%CE%B7%CF%83%CE%B7+%CF%84%CE%B7%CF%82+%CE%B1%CF%83%CF%84%CF%85%CE%BD%CE%BF%CE%BC%CE%AF%CE%B1%CF%82+%CE%B3%CE%B9%CE%B1+%CE%BD%CE%B1%CF%81%CE%BA%CF%89%CF%84%CE%B9%CE%BA%CE%AC">διακίνησης ναρκωτικών</a> σε Αττική και Κόρινθο εξαρθρώθηκε από την Υποδιεύθυνση Δίωξης Ναρκωτικών της Ασφάλειας Αττικής.</b>
      </p>
      <p>Σύμφωνα με την αστυνομία, συνελήφθησαν, σε διάφορες περιοχές της Αττικής και της Κορίνθου, στο πλαίσιο οργανωμένης αστυνομικής επιχείρησης, με τη συνδρομή της Ε.Κ.Α.Μ. και της Άμεσης Δράσης, τέσσερις Αλβανοί, ηλικίας 29, 35, 36 και 37 ετών, καθώς και 16χρονος Έλληνας.</p>
      <p>Αρχηγικό ρόλο στην οργάνωση είχε, σύμφωνα πάντα με την αστυνομία, ο 36χρονος ο οποίος ήταν επιφορτισμένος με την ανεύρεση των ναρκωτικών ουσιών, τη μεταφορά και την προμήθεια των διακινητών της Αττικής και της Κορίνθου.</p>
      <figure>
        <img src="https://www.lifo.gr/uploads/image/1569498/narkwtika_-1-.jpg"/>
        <figcaption>ΑΠΕ-ΜΠΕ/www.astynomia.gr/STR</figcaption>
      </figure>
      <figure>
        <img src="https://www.lifo.gr/uploads/image/1569501/narkwtika_-3-.jpg"/>
        <figcaption>ΑΠΕ-ΜΠΕ/www.astynomia.gr/STR</figcaption>
      </figure>
      <p>Τα υπόλοιπα μέλη του κυκλώματος ήταν υπεύθυνα για την φύλαξη, την τυποποίηση και τη διακίνηση των ποσοτήτων της ακατέργαστης κάνναβης, ενώ ο ανήλικος εκτελούσε χρέη τσιλιαδόρου στις οικίες που έκρυβαν τα ναρκωτικά.</p>
      <p>Μετά από έρευνες σε όχημα που οδηγούσε ο 36χρονος και ακινητοποιήθηκε στο σταθμό διοδίων Ελευσίνας, καθώς και σε οικία στην Αρχαία Κόρινθο, βρέθηκαν συνολικά και κατασχέθηκαν: Ακατέργαστη κάνναβη βάρους 560 κιλών και 620 γραμμαρίων, το χρηματικό ποσό των 4.610 ευρώ, 3 αυτοκίνητα και 9 κινητά τηλέφωνα.</p>
      <p>Η αστυνομία εκτιμά ότι το προσδοκώμενο όφελος από την πώληση των κατασχεμένων ποσοτήτων ναρκωτικών υπερβαίνει το ποσό των 840.000 ευρώ.</p>
      <p>Οι συλληφθέντες οδηγήθηκαν στον εισαγγελέα Πρωτοδικών Κορίνθου.</p>
      <figure>
        <iframe src="https://www.youtube.com/embed/R5I_hxIKMPI" width="1195" height="672" data-service="Youtube" scrolling="no"/>
      </figure>
    </article>
  </body>
</html>