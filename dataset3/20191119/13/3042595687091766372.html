<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/bildene-som-avslorer-prinsen/71836198"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T13:34:06+00:00"/>
    <meta property="og:title" content="Bildene som avslører prinsen"/>
    <meta property="og:description" content="- Altfor mange løse tråder i denne saken."/>
  </head>
  <body>
    <article>
      <h1>Bildene som avslører prinsen</h1>
      <h2>- Altfor mange løse tråder i denne saken.</h2>
      <address><time datetime="2019-11-19T13:34:06+00:00">19 Nov 2019, 13:34</time> by <a rel="author">Vilde Holta Røssland</a></address>
      <p>Da overgrepssakene mot den nå avdøde milliardæren Jeffrey Epstein begynte i USA, var det mange som var raskt ute med å <a href="https://www.dagbladet.no/kjendis/prins-sier-han-har-sviktet/71826773">trekke fram hans vennskap til britenes prins Andrew (59)</a>.</p>
      <p>
        <b>Epstein <a href="https://www.dagbladet.no/nyheter/overgrepsanklaget-milliardaer-funnet-dod/71477912">døde i august</a>, og sto da tiltalt for både menneskehandel og overgrep mot flere mindreårige.</b>
      </p>
      <p>At søkelyset også ble rettet mot den britiske prinsen, som er sønn av dronning Elizabeth (93) og prins Philip (98), hadde flere grunner. Virginia Giuffre (tidligere Roberts), en av kvinnene som vitnet mot Epstein, <a href="https://www.dagbladet.no/nyheter/forferdet-over-anklager-om-seksuelle-overgrep/71503539">anklaget også prinsen for å ha forgrepet seg på henne</a> tre ganger.</p>
      <p>Prins Andrew har holdt seg forholdsvis taus om anklagene, men <a href="https://www.dagbladet.no/kjendis/grillet-prins-slaktes/71828820">i et intervju med BBC denne helga svarte han</a> på beskyldningene.</p>
      <p>Da fortalte prinsen at han ikke kan erindre å ha møtt Giuffre. Han hevdet også at det er flere elementer ved overgrepsanklagene som ikke stemmer.</p>
      <h3>- Aldri festet mye</h3>
      <p>I BBC-intervjuet ble han eksempelvis spurt om ryktet han har hatt som «partyprins», og svarer følgende:</p>
      <p>- Det er å strekke det litt langt. Jeg vet ikke hvorfor jeg har fått tildelt den tittelen, for jeg har egentlig aldri festet så mye, forklarte 59-åringen, ifølge <a href="https://www.theguardian.com/uk-news/2019/nov/18/the-party-prince-how-andrew-got-his-bad-reputation">The Guardian</a>, og la til at han heller aldri har vist kjærtegn offentlig.</p>
      <p>Han mener også at bildet av ham og Virginia Giuffre, som det siste året har gått sin rundgang i ulike medier, kan være manipulert. Bildet viser prins Andrew med en hånd plassert rundt Giuffres midje. Hun skal ha vært 17 år gammel da bildet ble tatt.</p>
      <figure>
        <img src="https://dbstatic.no/71836460.jpg?imageId=71836460&amp;x=11.218475177305&amp;y=0&amp;cropw=85.63829787234&amp;croph=100&amp;width=483&amp;height=556"/>
        <figcaption><b>OMSTRIDT:</b> Prins Andrew hevder han ikke kan huske at dette bildet ble tatt i 2001. Han mener også at det kan være manipulert. Foto: NTB Scanpix Vis mer</figcaption>
      </figure>
      <p>Bilder tatt opp gjennom åra viser imidlertid det motsatte. Det har flere bitt seg merke i, deriblant <a href="https://www.expressen.se/nyheter/kungligt/festbilderna-som-avslojar-prins-andrews-logner/">Expressen</a>.</p>
      <h3>Motstridende bilder</h3>
      <p>- Jeg var singel i en ganske lang periode på begynnelsen av 80-tallet, men etter at jeg giftet meg var jeg veldig lykkelig, og jeg har aldri kjent behovet for å feste, fortalte prinsen.</p>
      <p>Han <a href="https://www.dagbladet.no/kjendis/snakker-ut-om-skilsmissen-for-forste-gang-pa-20-ar---vi-slass-for-hverandre/70446783">giftet seg med som kjent med Sarah Ferguson (60)</a> i 1986, men ekteskapet skulle derimot ikke vare.</p>
      <p>I 1996 var skismissen et faktum.</p>
      <p>
        <b>At han etter å ha giftet seg (og skilt seg) sluttet å feste, finnes det motstridende bildebeviser på.</b>
      </p>
      <p>Expressen viser til to bilder fra Saint-Tropez i Frankrike, tatt i henhodsvis 2007 og 2008, der prinsen danser og holder godt rundt to kvinner. Dette strider både mot Andrews uttalelser om at han ikke fester, samt at han ikke er imtim med noen i offentlige sammenhenger.</p>
      <figure>
        <img src="https://dbstatic.no/71836624.jpg?imageId=71836624&amp;x=0&amp;y=1.9527235354573&amp;cropw=100&amp;croph=73.299319727891&amp;width=292&amp;height=432"/>
        <figcaption><b>2007:</b> Prins Andrew avbildet mens han omfavner den kanadiske sosietetskvinnen Pascale Bourbeau på en fest i Saint-Tropez. Foto: Coleman-Rayner / Stella Pictures Vis mer</figcaption>
      </figure>
      <figure>
        <img src="https://dbstatic.no/71836641.jpg?imageId=71836641&amp;x=8.8082901554404&amp;y=11.867704280156&amp;cropw=75.388601036269&amp;croph=83.68932038835&amp;width=291&amp;height=432"/>
        <figcaption><b>2008:</b> Prins Andrew holder rundt den amerikanske sosietetskvinnen Chris von Aspen i Saint Tropez i 2008. Foto: Coleman-Rayner / Stella Pictures Vis mer</figcaption>
      </figure>
      <p>På et av bildene ser prinsen også rett i kameraet mens en kvinne slikker ham på halsen. Dette bildet er også tatt i Saint-Tropez, ifølge Expressen.</p>
      <figure>
        <img src="https://dbstatic.no/71836643.jpg?imageId=71836643&amp;x=0&amp;y=19.917012448133&amp;cropw=100&amp;croph=80.082987551867&amp;width=643&amp;height=387"/>
        <figcaption><b>FEST:</b> Til tross for at den britiske prinsen hevder å ikke ha festet noe særlig etter at han giftet seg, og heller ikke viser kjærtegn i offentligheten, viser bildene en helt annen sannhet. Her i Saint-Tropez i 2008. Foto: Coleman-Rayner / Stella Pictures Vis mer</figcaption>
      </figure>
      <h3>- Katastrofal feil</h3>
      <p>Den britiske prinsens intervju har skapt stor oppmerksomhet de siste dagene. Advokat Mark Stephens har blant annet omtalt Andrews valg om å stille opp, som en «katastrofal feil».</p>
      <p>- Denne strategien fungerer bare dersom man har et fullverdig svar til alle mulige spørsmål, og i denne saken er det altfor mange løse tråder, han Stephens sagt til <a href="https://www.theguardian.com/uk-news/2019/nov/16/top-lawyer-calls-prince-andrew-bbc-interview-catastrophic-error">The Guardian</a>.</p>
      <p>Mark Borkowski, en profilert kommunikasjonsrådgiver, omtaler intervjuet som «ekstraordinært»:</p>
      <p>
        <b>- Å gjøre noe slikt såpass offentlig er en strategi med høy risiko, og vil sannsynligvis bare skape mer oppmerksomhet rundt saken, uten at man klarer å overbevise noen.</b>
      </p>
      <h3>Godkjent av dronninga</h3>
      <p>I kjølvannet av all oppstandelsen rundt intervjuet, har det dukket opp opplysninger om at Buckingham Palace var involvert i publiseringen.</p>
      <p>Dronning Elizabeth selv skal nemlig ha godkjent det - før det ble sendt.</p>
      <figure>
        <img src="https://dbstatic.no/71836836.jpg?imageId=71836836&amp;width=512&amp;height=308"/>
        <figcaption><b>GJORDE INTERVJUET:</b> Den britiske journalisten Emily Maitlis. Foto: NTB Scanpix Vis mer</figcaption>
      </figure>
      <p><a href="https://www.dailymail.co.uk/news/article-7696301/It-great-success-Prince-Andrew-told-Queen-church-shock-TV-interview.html">The Times</a> og <a href="https://www.thedailybeast.com/queen-elizabeth-ii-approved-prince-andrews-bbc-interview-about-jeffrey-epstein">Daily Beast</a> er blant dem som omtaler saken. Sistnevnte får bekreftet nyheten av BBC selv.</p>
      <p>Emily Maitlis (49), som gjorde intervjuet med prins Andrew, sier at dronningfamilien har forhandlet fram og tilbake om dette i et år med BBC.</p>
      <p>
        <b>- Vi hadde lagt fram forslaget vårt. Deretter fulgte et øyeblikk med pinlig stillhet, før hertugen (prins Andrew, journ. anm.) sa at han måtte søke bekreftelse fra høyere opp i systemet. Det demret for oss at han pratet om dronninga. Klokka åtte på morgenen neste dag fikk vi en beskjed om at dronninga hadde godkjent det, forklarer Maitlis.</b>
      </p>
      <figure>
        <img src="https://dbstatic.no/71836825.jpg?imageId=71836825&amp;width=1024&amp;height=615"/>
        <figcaption><b>GODKJENT:</b> Ifølge Maitlis godkjente Buckingham Palace og dronning Elizabeth intervjuet. Her er dronninga med sønnen prins Andrew. Foto: NTB Scanpix Vis mer</figcaption>
      </figure>
      <p>Hva som hadde skjedd om dronning Elizabeth ikke hadde godkjent intervjuet, er ikke lett å si. I 1969 sa hun, etter press fra ektemannen prins Philip, ja til å la familien filmes til en dokumentar. Den ble vist på tv én gang, før den forsvant i hele 50 år.</p>
      <p>Det hadde seg nemlig sånn at de ikke fikk like positive reaksjoner som ventet, og derfor forbød hun BBC å vise den igjen. Hun ville tvilsomt hatt like mye kontroll over mediene nå, men det viser hvor mye makt dronninga (fortsatt) angivelig kan ha i slike spørsmål.</p>
      <p>
        <i>Buckingham Palace har for øvrig ikke kommet med noen nye uttalelser etter publiseringen av prins Andrew-intervjuet.</i>
      </p>
    </article>
  </body>
</html>