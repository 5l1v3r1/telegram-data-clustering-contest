<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135148/erdogan-ile-bir-araya-gelen-bahceli-eyt-sorusuna-boyle-yanit-verdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T13:09:00+00:00"/>
    <meta property="og:title" content="Erdoğan ile bir araya gelen Bahçeli 'EYT' sorusuna böyle yanıt verdi"/>
    <meta property="og:description" content="AKP'li Cumhurbaşkanı Erdoğan ile MHP Genel Başkanı Devlet Bahçeli TBMM'de bir araya geldi."/>
  </head>
  <body>
    <article>
      <h1>Erdoğan ile bir araya gelen Bahçeli 'EYT' sorusuna böyle yanıt verdi</h1>
      <h2>AKP'li Cumhurbaşkanı Erdoğan ile MHP Genel Başkanı Devlet Bahçeli TBMM'de bir araya geldi.</h2>
      <address>
        <time datetime="2019-11-19T13:09:00+00:00">19 Nov 2019, 13:09</time>
      </address>
      <p>Cumhurbaşkanı Recep Tayyip Erdoğan, AK Parti Grup Toplantısı çıkışında Meclis kulisinde MHP Genel Başkanı Devlet Bahçeli ile bir araya geldi.</p>
      <p>Ardından açıklamalarda bulunan Bahçeli, Erdoğan'ın EYT'ye ilişkin değerlendirmelerine destek verdi; sağlık durumuna ilişkin soruları da cevapladı.</p>
      <p>Erdoğan, partisinin TBMM Grup Toplantısı'nın ardından Muhalefet Kulisi'nde oturan MHP Genel Başkanı Bahçeli'nin yanına geldi.</p>
      <p>Bahçeli ile bir süre sohbet eden Erdoğan, gazetecilerin görüşmeye ilişkin sorusu üzerine "Güzel bir sürpriz oldu" dedi.</p>
      <p>Görüşmede, eski TBMM Başkanı ve AK Parti İzmir Milletvekili Binali Yıldırım da yer aldı.</p>
      <p>Bahçeli, 23 Eylül'den bu yana sağlık sorunları nedeniyle TBMM'de partisinin grup toplantılarını gerçekleştiremiyordu.</p>
      <p>Öte yandan Bahçeli, Emeklilikte Yaşa Takılanlar (EYT) ile ilgili olarak şunları kaydetti:</p>
      <p>- Bütün siyasi partiler, 7 Haziran seçimleri öncesinde bir toplumsal talebin belli bir bölümü olarak ortaya çıkan bu gruba ses vermek açısından, onların görüşlerini değerlendirmek için seçim beyannamelerinde erken emeklilikle alakalı bir pasaj koymuşlardı. Bu pasajı MHP de kendi seçim beyannamesinde koydu hatta bir arkadaşımız Meclis açılır açılmaz bir de yasa teklifi vermişti. Fakat gelişmeler bazı yansımalar dikkate alındığında Cumhurbaşkanının son konuşmasındaki değerlendirme bizim için de genel kabul gören bir değerlendirme.</p>
      <p>- Ben grup arkadaşlarıma da söyledim böyle bir yükümlülüğün altından kalkabilir miyiz? Toplumsal talep karşısında birtakım çevrelerin toplumun bir kısmını istismarına fırsat mı veriliyor? Bunları iyi düşünmek lazımdır. Sayın Cumhurbaşkanı ve hükümetinin de değerlendirmesi Türkiye açısından bize göre isabetli olmuştur." ifadelerini kullandı.</p>
      <p>- Erken emekliliği gündeme taşıyarak, karşılığını ve kaynağını bulmakta zorluk çekilen bir ortamda bu vaadin yerine getirilmesi talebi belki ana muhalefet açısından uygun düşebilir. Ama bizim Cumhur İttifakı'nın yaklaşımı ve anlayışı açısından doğru bulmadığımı ifade ettim.</p>
      <p>Cumhurbaşkanı Erdoğan ve hükümetin aldığı kararı doğru bulduklarının altını bir kez daha çizen Bahçeli, "Zannederim isabetli olur ülkemiz açısından." dedi.</p>
      <h3>'Allah'a şükür dua edenler iftira edenlerden çok fazla'​</h3>
      <p>Bahçeli, sağlık durumuyla ilgili tartışmalar konusunda ise şunları söyledi:</p>
      <p>- Sağlık konusuyla ilgili çok şeyler yaptılar, hala da söylüyorlar. Dikkatinizi çekti mi bilemiyorum? İlk defa dışarı çıktığımda bir sakal bıraktım. O sakalı dikkate alarak sağlığımla uğraşacakları yerde sakalımla uğraşsınlar diye bir açıklama da yaptım. Fakat sakalla uğraşan çok az çıktı. Ben herkese sağlık diliyorum.</p>
      <p>- Sağlık her şeyin başı. Bizi eleştirenler, 'Geberdi' diyenler, 'Geberecek' diyenler, 'MHP böylelikle parçalanacak' diyenler; şimdi buradayız. Arkadaşlarla da beraberiz. Allah'a çok şükür Allah'ın vermiş olduğu ömrü yaşamaya çalışıyoruz. Dua edenlerle iftira edenler arasındaki farkı gösterdi. Allah'a bin şükür dua edenler, iftira edenlerden çok çok fazla. Öyleyse endişe edilecek bir durum yok.</p>
      <h3>'İlk defa uzun sakal bıraktık'</h3>
      <p>- (Rahatsızlığı süresince bıraktığı sakalla ilgili) Dinlenme döneminde sürekli tıraş olmak yerine belli bir şey bıraktık. Biraz da yakıştığı iddia edildi. Bir, iki fotoğrafımız çıktı. Bundan sonra denemeyelim, biz her şeyi bir kere deneriz. O ilk oldu dinlenmiş oldu. Ben her gün tıraş olurum. İlk defa uzun bir sakal bıraktık, o da 20 gün anca oldu. Tam seçilecek halde değildi. Ama millet biraz daha dikkatli baktığı için fark ettiler.</p>
      <h3>Çavuşoğlu'nun güvenli bölge açıklamasına destek </h3>
      <p>Bahçeli, Dışişleri Bakanı Mevlüt Çavuşoğlu’nun güvenli bölge konusunda kullandığı "ABD ve Rusya gereğini yapmadı" sözlerinin hatırlatılması üzerine de "Dışişleri Bakanı’nın görüşü sağlıklıdır, kararlılık ifade eder. Şartlar ne olursa olsun, güvenlik bölgesi konumundaki Türkiye’nin aldığı tavrın devamı gerekmektedir" diye konuştu.</p>
      <related>
        <h4>Bağlantılı Haberler</h4>
        <a href="https://www.gercekgundem.com/medya/135264/fatih-portakal-bahceli-tam-bir-u-donusu-sergiledi"/>
        <a href="https://www.gercekgundem.com/ekonomi/135261/balbay-tane-tane-anlatti-emeklilikte-erdogana-takilanlar"/>
        <a href="https://www.gercekgundem.com/siyaset/135214/butce-komisyonunda-eyt-tartismasi-vekiller-birbirine-girdi"/>
        <a href="https://www.gercekgundem.com/siyaset/135189/devlet-bahceli-secimden-once-eytlilere-destek-veriyormus"/>
        <a href="https://www.gercekgundem.com/siyaset/135141/butce-komisyonunda-eyt-tartismasi"/>
        <a href="https://www.gercekgundem.com/ekonomi/135083/fatih-altayli-tarafini-belli-etti-erdogan-gibi-dusunuyordum-ama"/>
        <a href="https://www.gercekgundem.com/siyaset/135057/yasar-okuyan-ve-zafer-sahin-arasinda-eyt-gerginligi"/>
        <a href="https://www.gercekgundem.com/ekonomi/134975/eytsydd-baskani-ozupak-asla-pes-etmek-yok"/>
        <a href="https://www.gercekgundem.com/guncel/134966/akp-kapiyi-kapatti-ama-eytliler-yilmiyor"/>
        <a href="https://www.gercekgundem.com/siyaset/134941/mhpli-vekilden-akpyi-kizdiracak-eyt-yorumu"/>
      </related>
    </article>
  </body>
</html>