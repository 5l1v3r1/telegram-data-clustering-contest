<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103223/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T13:35:03+00:00"/>
    <meta property="og:title" content="Швеція припинила справу за звинуваченням Ассанжа у зґвалтуванні"/>
    <meta property="og:description" content="Розслідування за звинуваченням у зґвалтуванні, пов’язане із засновником WikiLeaks Джуліаном Ассанжем, який зараз перебуває у в’язниці у Британії, припинено."/>
  </head>
  <body>
    <article>
      <h1>Швеція припинила справу за звинуваченням Ассанжа у зґвалтуванні</h1>
      <address>
        <time datetime="2019-11-19T13:35:03+00:00">19 Nov 2019, 13:35</time>
      </address>
      <p>Розслідування за звинуваченням у зґвалтуванні, пов’язане із засновником WikiLeaks Джуліаном Ассанжем, який зараз перебуває у в'язниці у Британії, припинено.</p>
      <p>Про це заявила у вівторок заступниця головного прокурора Швеції Єва-Марі Перссон, повідомляє "Європейська правда" з посиланням на <a href="https://www.ap.org/en-gb/">АР</a>.</p>
      <p>"Я хочу повідомити про своє рішення про припинення попереднього розслідування", - сказала вона на пресконференції.</p>
      <p>Крістін Графнссон, головний редактор WikiLeaks, у своєму твіті сказала, що тепер фокус повинен перейти на "загрозу", про яку Ассанж "попереджає роками: войовниче переслідування з боку США та загрозу, яку воно несе Першій поправці".</p>
      <p>Рішення у вівторок слідує за червневим рішенням шведського суду про те, що Асанжа не слід затримувати.</p>
      <p>Два місяці тому Ассанжа виселили з посольства Еквадору в Лондоні, де він був закритий з 2012 року. Його негайно заарештували, і на цей час чоловік відбуває <b><a href="https://www.eurointegration.com.ua/news/2019/05/1/7095784/">50-тижневий термін</a></b> у Британії за втечу з-під застави 2012 року. Він втік, щоб уникнути екстрадиції до Швеції через звинувачення у зґвалтуванні, які він заперечував.</p>
      <p>Ассанж також бореться проти своєї екстрадиції в США, які звинувачують його у публікації таємних документів у <b><a href="https://www.eurointegration.com.ua/news/2015/06/30/7035382/">матеріалах WikiLeaks.</a></b></p>
      <p>Ассанж отримав широку увагу громадськості за публікацію у WikiLeaks секретних матеріалів про участь США у війнах в Афганістані та Іраку. Джуліан Ассанж надіслав Al Jazeera, The Guardian, Der Spiegel і The New York Times близько 100 тис. секретних документів про хід війни в Афганістані. Частина документів стосується розстрілу мирних жителів. Після публікації деяких документів вибухнув міжнародний скандал. Ассанж також заявляв, що в його розпорядженні є ще близько 15 тис. секретних документів Пентагону.</p>
    </article>
  </body>
</html>