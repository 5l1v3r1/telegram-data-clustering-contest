<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/architekci-z-poznania-krakowa-i-warszawy-zaprojektuja-mieszkanie-plus-we-wroclawiu,135184.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T13:03:00+00:00"/>
    <meta property="og:title" content="Architekci z Poznania, Krakowa i Warszawy zaprojektują Mieszkanie Plus we Wrocławiu"/>
    <meta property="og:description" content="Sześć pracowni przeszło do drugiego etapu konkursu architektonicznego na projekt osiedla we Wrocławiu. Pomiędzy ulicami Zatorską i Odolanowską powstanie około 1100 Mieszkań Plus. Laureatów konkursu poznamy w marcu 2020 roku."/>
  </head>
  <body>
    <article>
      <h1>Architekci z Poznania, Krakowa i Warszawy zaprojektują Mieszkanie Plus we Wrocławiu</h1>
      <address><time datetime="2019-11-19T13:03:00+00:00">19 Nov 2019, 13:03</time> by <a rel="author">aw  </a></address>
      <h4>Sześć pracowni przeszło do drugiego etapu konkursu architektonicznego na projekt osiedla we Wrocławiu. Pomiędzy ulicami Zatorską i Odolanowską powstanie około 1100 Mieszkań Plus. Laureatów konkursu poznamy w marcu 2020 roku.</h4>
      <hr/>
      <ul>
        <li>
          <b>Do drugiego etapu konkursu przeszły trzy warszawskie pracownie – 22Architekci, Kuryłowicz &amp; Associates i Artchitecture, dwa krakowskie biura projektowe B2 Studio i BE DDJM Architekci, a także ARPA Architektoniczna Pracownia Autorska z Poznania.</b>
        </li>
        <li>
          <b>Inwestycja zlokalizowana jest w Zakrzowie, czyli w północno-wschodniej części Wrocławia przy trasie wylotowej w kierunku Warszawy.</b>
        </li>
        <li>
          <b>Mieszkanie Plus na Dolnym Śląsku to ponad 30 projektów na około 10 tysięcy mieszkań.</b>
        </li>
      </ul>
      <p>- Jak powiedział jeden z najważniejszych projektantów XX wieku Frank Lloyd Wright, architekt musi być prorokiem, czyli mieć umiejętność patrzenia co najmniej 10 lat do przodu. Ta myśl jest nam szczególnie bliska przy realizacji programu Mieszkanie Plus. Organizując konkursy architektoniczne nie tylko poszukujemy śmiałych wizji, ale także projektów, które będą zyskiwać na wartości wraz z upływem czasu. To mają być mieszkania, w których będzie się dobrze żyło nie tylko za pięć czy dziesięć, a ale także za 50 lat. Jak znaleźć takie projekty? Nie ma na to lepszej metody niż otwarty konkurs – podkreśla prezes zarządu PFR Nieruchomości, Mirosław Barszcz.</p>
      <p>Zgodnie z założeniami na terenie przy ul. Zatorskiej kupionym od Polskiego Holdingu Nieruchomości, powstanie zabudowa o zróżnicowanej wysokości (od 4 do 5 kondygnacji nadziemnych i jednej kondygnacji podziemnej) z minimum 1102 mieszkaniami i usługami na parterach. Przyszli najemcy będą mieli do dyspozycji 648 miejsc parkingowych w garażu podziemnym oraz 641 miejsc naziemnych. Na terenie osiedla przewidziany jest plac zabaw dla dzieci oraz tereny zielone.</p>
      <p>Inwestycja zlokalizowana jest w Zakrzowie, czyli w północno-wschodniej części Wrocławia przy trasie wylotowej w kierunku Warszawy. Jest to dynamicznie rozwijający się rejon miasta, który ma już dobrze rozbudowaną infrastrukturę komunikacyjną i społeczną. W promieniu kilometra od planowanego osiedla znajdują się sklepy, apteka, poczta, przychodnia, przedszkole i szkoła podstawowa.</p>
      <p>Mieszkanie Plus na Dolnym Śląsku to ponad 30 projektów na około 10 tysięcy mieszkań zarówno w dużych miastach takich jak Wrocław, poprzez miasta średniej wielkości jak Wałbrzych, a także mniejsze gminy jak Jedlina- Zdrój. Inwestycją, która została oddana do użytku wiosną tego roku jest osiedle w Wałbrzychu przy ul. Husarskiej, w ramach którego powstało 215 komfortowych mieszkań. Do zaawansowanych projektów należy zaliczyć także osiedla w Zgorzelcu i Oławie, które są obecnie na etapie opracowywania dokumentacji projektowej.</p>
      <p><a href="https://www.portalsamorzadowy.pl/gospodarka-komunalna/mieszkania-plus-w-budowie-co-mamy-z-obiecanych-100-tysiecy-lokali,131007.html">W ramach programu Mieszkanie Plus 1977 mieszkań jest już wybudowanych lub w trakcie budowy. </a>Do końca 2019 r. ruszą kolejne budowy; m.in. w Radomiu i Zamościu. 18 tys. mieszkań w trakcie projektowania architektonicznego (już z zatwierdzonym finansowaniem). Wnioski inwestycyjne zostały już złożone dla kolejnych 25,6 tys. mieszkań, a dla 23,8 tys. prowadzone są analizy.</p>
    </article>
  </body>
</html>