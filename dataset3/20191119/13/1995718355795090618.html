<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152544-pidpryiemcia-z-kovelia-iakyj-zhorstoko-pobyv-bytoyu-cholovika-vidpustyly-pid-domashnij-aresht"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T13:15:00+00:00"/>
    <meta property="og:title" content="Підприємця з Ковеля, який жорстоко побив битою чоловіка, відпустили під домашній арешт"/>
    <meta property="og:description" content="Суд застосував до ковельчанина, котрий жорсткого побив чоловіка, запобіжний захід у вигляді домашнього арешту."/>
  </head>
  <body>
    <article>
      <h1>Підприємця з Ковеля, який жорстоко побив битою чоловіка, відпустили під домашній арешт</h1>
      <address>
        <time datetime="2019-11-19T13:15:00+00:00">19 Nov 2019, 13:15</time>
      </address>
      <p>Суд застосував до ковельчанина, котрий жорсткого побив чоловіка, запобіжний захід у вигляді домашнього арешту.<br/><br/>Про це повідомляє <a href="https://kowel.rayon.in.ua/news/196525-pidpriemtsia-z-kovelia-iakii-bitoiu-led-ne-zabiv-liudinu-vidpustili-pid-domashnii-aresht">"Район. Ковель"</a>.<br/><br/>Нагадаємо, 14 листопада до Ковельського відділу поліції надійшло повідомлення <b><a href="http://www.volynpost.com/news/152317-na-volyni-cholovik-opynyvsia-u-likarni-cherez-zhorstoke-pobyttia-bytoyu">від медиків із центральної районної лікарні</a></b>, що до них з тілесними ушкодженнями доставлено 42-річного жителя району.<br/><br/>Співробітники кримінальної поліції оперативно з’ясували, що подія трапилася вночі у одному із сіл Ковельського району. У будинку за місцем проживання постраждалого дерев’яною битою побив ковельчанин. Зловмисника затримали у порядку статті 208 КПК України.<br/><br/>Поліція відкрила кримінальне провадження № 12019030110002104 за ч. 1 ст. 121 КК України (умисне тяжке тілесне ушкодження), що карається позбавленням волі до 8 років. Підозрюваним є 38-річний приватний підприємець з міста Ковеля, який розлучений, має на утриманні двох неповнолітніх дітей, з вищою освітою, раніше не судимий.<br/><br/>Він підозрюється в тому, що 14 листопада близько 03:00 в приміщенні житлового будинку завдав множинні удари дерев’яною битою та кулаком по голові та тулубу господаря помешкання, внаслідок чого спричинив останньому тяжкі тілесні ушкодження у вигляді відкритої черепно-мозкової травми, травматичного розриву паренхіми печінки.<br/><br/>В судовому засіданні 15 листопада старший слідчий поліції та прокурор просили суд застосувати відносно підозрюваного у тяжкому злочині, який виключно позитивно характеризується за місцем проживання і особисто знайомий з потерпілим та свідками, запобіжний захід у вигляді домашнього арешту. Затриманий та його захисник (колишній працівник Ковельської прокуратури) з цим погодилися.<br/><br/>Головний у справі слідчий суддя Ковельського міськрайонного суду задовольнив клопотання слідчого про домашній арешт строком на 2 місяці.</p>
    </article>
  </body>
</html>