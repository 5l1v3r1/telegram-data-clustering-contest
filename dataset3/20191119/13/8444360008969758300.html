<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/tragiko-mexri-kai-epta-xronia-i-lista-anamonis-gia-metamosxeysi-nefrou/2919000/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T13:58:46+00:00"/>
    <meta property="og:title" content="Τραγικό! Μέχρι και επτά χρόνια η λίστα αναμονής για μεταμόσχευση νεφρού"/>
    <meta property="og:description" content="Μέχρι και επτά χρόνια φτάνουν οι λίστες αναμονής για μεταμόσχευση νεφρού για 1.200 νεφροπαθείς τελικού σταδίου στη χώρα μας."/>
  </head>
  <body>
    <article>
      <h1>Τραγικό! Μέχρι και επτά χρόνια η λίστα αναμονής για μεταμόσχευση νεφρού</h1>
      <h2>Μέχρι και επτά χρόνια φτάνουν οι λίστες αναμονής για μεταμόσχευση νεφρού για 1.200 νεφροπαθείς τελικού σταδίου στη χώρα μας.</h2>
      <address><time datetime="2019-11-19T13:58:46+00:00">19 Nov 2019, 13:58</time> by <a rel="author">Newsit Newsroom</a></address>
      <p>Παράλληλα εκτός από την μεγάλη αναμονή για μεταμόσχευση νεφρού, αναμονή στην λίστα που φτάνει τον ενάμιση χρόνο υπάρχει και για τους 200 υποψήφιους για μεταμόσχευση ήπατος.</p>
      <p>Τα παραπάνω ανέφερε στο ΑΠΕ-ΜΠΕ ο πρόεδρος της Ελληνικής Εταιρείας Μεταμοσχεύσεων και διευθυντής της Χειρουργικής Κλινικής Μεταμοσχεύσεων του ΑΠΘ στο Ιπποκράτειο, καθηγητής Ιωάννης Φούζας, τονίζοντας παράλληλα ότι το κράτος δεν έχει ασχοληθεί ποτέ σοβαρά με το θέμα της οργάνωσης της δωρεάς οργάνων και με την ενίσχυση των κέντρων μεταμοσχεύσεων.</p>
      <p>Όπως αναφέρει ο κ. Φούζας, σήμερα στην Ελλάδα υπάρχουν 12.000 νεφροπαθείς που υποβάλλονται σε αιμοκάθαρση σε μονάδες τεχνητού νεφρού και το 50% από αυτούς μπορεί να επιβιώσει μία πενταετία. Από αυτούς περιμένουν για μεταμόσχευση νεφρού οι 1.200, ενώ η αναμονή, που ήταν 5-6 χρόνια, τώρα έχει φτάσει τα 7 χρόνια.</p>
      <p>Όπως επισημαίνει ο διευθυντής της Χειρουργικής Κλινικής Μεταμοσχεύσεων του ΑΠΘ στο Ιπποκράτειο, αν μπορούσε να γίνει μεταμόσχευση νεφρού στο 30% των 12.000 νεφροπαθών τελικού σταδίου, οι ασθενείς αυτοί θα μπορούσαν να ζήσουν πολλά χρόνια με καλή ποιότητα ζωής και παράλληλα το σύστημα υγείας θα εξοικονομούσε 600 εκατομμύρια ευρώ (το κόστος του κάθε νεφροπαθή τελικού σταδίου για το σύστημα υγείας ανέρχεται σε 50.000 ευρώ ετησίως).</p>
      <p>Αναφορικά με τις μεταμοσχεύσεις ήπατος, όπως σημειώνει ο κ. Φούζας, στη λίστα αναμονής υπάρχουν 200 ασθενείς που πρέπει να περιμένουν 1,5 χρόνο.</p>
      <p>Παρά τη δραματική έλλειψη μοσχευμάτων, που επικρατεί στην Ελλάδα, στη Χειρουργική Κλινική Μεταμοσχεύσεων του ΑΠΘ, το 2019 έγιναν 22 μεταμοσχεύσεις ήπατος, με ποσοστό επιβίωσης 92,3%, 28 μεταμοσχεύσεις νεφρού από πτωματικό δότη με ποσοστό επιτυχούς έκβασης 100% και 7 μεταμοσχεύσεις από ζώντα δότη και λαπαροσκοπική εκτομή του νεφρού, με ποσοστό επιτυχούς έκβασης 100%. Οι πιο πρόσφατες μεταμοσχεύσεις έγιναν στις 9 Νοεμβρίου και ήταν μία ήπατος και δύο νεφρών.</p>
      <p>Όπως επισημαίνει ο κ. Φούζας, η Χειρουργική Κλινική Μεταμοσχεύσεων του ΑΠΘ είναι η μοναδική πανεπιστημιακή κλινική μεταμοσχεύσεων στη χώρα και στα περίπου 30 χρόνια της λειτουργίας της έχει επιδείξει πλούσιο κλινικό και ερευνητικό έργο στη νεφρική μεταμόσχευση των ενηλίκων (1.700 μεταμοσχεύσεις). Παραμένει, δε, το μοναδικό κέντρο στη μεταμόσχευση ήπατος (612 μεταμοσχεύσεις), στην παιδική νεφρική μεταμόσχευση (190 μεταμοσχεύσεις) και στη μεταμόσχευση παγκρέατος, στον ελλαδικό χώρο.</p>
    </article>
  </body>
</html>