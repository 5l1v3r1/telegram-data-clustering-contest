<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/janne-andersson-ritade-som-kurt-olsson/"/>
    <meta property="og:site_name" content="DN.SE"/>
    <meta property="article:published_time" content="2019-11-19T13:02:02+00:00"/>
    <meta property="og:title" content="Janne Andersson ritade som Kurt Olsson"/>
    <meta property="og:description" content="Dagen efter kvalmatchen mot Färöarna mötte Andersson och Peter Wettergren pressen för att prata landslagets utveckling och planen fram emot fotbolls-EM."/>
  </head>
  <body>
    <article>
      <h1>Janne Andersson ritade som Kurt Olsson</h1>
      <address><time datetime="2019-11-19T13:02:02+00:00">19 Nov 2019, 13:02</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Kvalet är slut, men Sverige sätter snart i gång igen med förberedelserna inför EM. <br/>Januariturnén kommer att bli ett tillfälle för att jobba med till exempel allsvenska spelare som Marcus Danielson.<br/>Men först höll Janne Andersson en liten lektion på blädderblocket för journalisterna.</b>
      </p>
      <p>– Vad roligt, att prata fotboll!</p>
      <p>Det var två lite slitna men glada och pratglada förbundskaptener som mötte pressen på Scandic Park vid Humlegården i Stockholm dagen efter att <a href="https://www.dn.se/sport/fotboll/live-2045-sverige-avslutar-em-kvalet-mot-faroarna/">EM-kvalet avslutats mot Färöarna</a> på Friends arena.</p>
      <p>Janne Andersson gick till och med upp och ritade på blädderblocket bredvid presskonferensbordet, för att förklara vad som kan hända när instruktioner till spelarna ute på plan går fel.</p>
      <p>– Kurt Olsson! kommenterade den assisterande förbundskaptenen Peter Wettergren.</p>
      <p><b>Medan Janne Andersson </b>ritade upp en fotbollsplan och en situation från sin tid i Norrköping, när en spelare som byttes in gjorde tvärt emot vad han fått instruktioner om, men det ändå slutade med att han slog in en volley i mål.</p>
      <p>– Genialiskt. Ibland blir det bra om det inte blir som man tänkt sig. Men som regel blir det mer lyckat om de gör som man säger, sade Andersson.</p>
      <p>De två tränarna var nöjda med hur laget utvecklats och spelat under kvalet, och konstaterade att den enda förlusten var mot Spanien borta.</p>
      <p><b>Peter Wettergren pekade</b> på hur det inlärda grundspelet har gjort att spelarna lyckas lösa även oväntade situationer. Men även hur anfallsspelet utvecklats, något som inte minst synts i de senaste matcherna, med till exempel en briljant första halvlek mot Rumänien.</p>
      <p>– Som ett exempel för er som är lite fotbollsnördar, så under VM flyttade vi mycket i sidled med vårt lag. Vi jobbar väldigt mycket med att försöka utvecklas nu och försvara mer framåt, sade han.</p>
      <figure>
        <img src="https://cached-images.bonnier.news/cms30/UploadedImages/2019/11/19/4c72ec81-f005-495d-9615-dcdb213e8324/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Janne Andersson och Peter Wettergren pratade om hu landslaget utvecklats och lite hur de tänker framåt mot EM.<cite>Foto: Janerik Henriksson/TT</cite></figcaption>
      </figure>
      <p><b>De två tränarna menar att</b> det flytande anfallsspelet har att göra med både att laget har spelat ihop sig under en längre tid, och att nya egenskaper har kommit in, med nya spelare och spelare som har utvecklats i sina klubblag.</p>
      <p>– I ett anfallsspel blir man väldigt mycket beroende av vad motståndaren gör. Och det är mycket svårare att träna in ett anfallsspel än ett försvarsspel. Och vi tränar alltid lika mycket försvarsspel som anfallsspel, sade Janne Andersson. </p>
      <p><b>Att lära spelare </b>som varit med mindre hur laget jobbar blir en viktig uppgift på januariturnén, där traditionellt mindre prövade framtidsspelare brukar tas ut. Den här gången vill Janne Andersson ta med spelare som har uppehåll i sina ligor, till exempel i Ryssland och USA, utöver de i Norden.</p>
      <p>Varken Andreas Granqvist eller Sebastian Larsson blir aktuella, som veteraner i laget som redan är inkörda. Men förbundskaptenen nämner Djurgårdens lagkapten som en kandidat.</p>
      <p>– Däremot kan det vara aktuellt att ta med spelare som har varit med nu men inte har varit med så mycket tidigare. Tanken är att de ska lära sig vårt sätt att jobba och spela. Då kan man tänka sig en sådan som Marcus Danielson som varit med nu, det är ett jättebra tillfälle att ta med ”Mackan”, han kan inte allt i vårt spel såklart eftersom han varit med så lite. </p>
      <p><a href="https://www.dn.se/sport/fotboll/sverige-har-valt-tolv-olika-boenden-infor-em/">Läs mer: Sverige har valt tolv olika boenden inför EM</a> </p>
    </article>
  </body>
</html>