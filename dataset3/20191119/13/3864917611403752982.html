<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2821269-u-merii-pokazut-film-pro-revoluciu-gidnosti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T13:57:00+00:00"/>
    <meta property="og:title" content="У мерії покажуть фільм про Революцію Гідності"/>
    <meta property="og:description" content="У Колонній залі КМДА 21 листопада відбудеться відкритий показ фільму про Революцію Гідності «Київ незламний»."/>
  </head>
  <body>
    <article>
      <h1>У мерії покажуть фільм про Революцію Гідності</h1>
      <h2>У Колонній залі КМДА 21 листопада відбудеться відкритий показ фільму про Революцію Гідності «Київ незламний».</h2>
      <address>
        <time datetime="2019-11-19T13:57:00+00:00">19 Nov 2019, 13:57</time>
      </address>
      <p>Про це повідомляє <a href="https://kyivcity.gov.ua/news/News_21_listopada_u_kmda_vidbudetsya_vidkritiy_pokaz_filmu_pro_revolyutsiyu_gidnosti_kiv_nezlamniy/">пресслужба КМДА.</a></p>
      <p>"21 листопада о 14:00 у Колонній залі КМДА відбудуться урочистості до Дня Гідності та Свободи за участю представників київської влади, Міністерства культури, молоді та спорту України, Національного меморіального комплексу Героїв Небесної Сотні – Музею <a href="https://www.ukrinform.ua/tag-revolucia-gidnosti">Революції Гідності</a>, учасників подій листопада 2013 – лютого 2014 року", - йдеться у повідомленні.</p>
      <p>Глядачам презентують фільм про Революцію Гідності <u><a href="https://www.facebook.com/events/2164941183811940/">«Київ незламний»</a></u>. Представить кінострічку її автор – британський панк-режисер Філ Стронґмен.</p>
      <p>За інформацією Департаменту суспільних комунікацій, фільм присвячено подіям Майдану з листопада 2013-го до лютого 2014 року, митцям, які брали в них участь, і впливу революції на художників, фотографів, скульпторів, музикантів, кінооператорів та на Східну Європу загалом.</p>
      <p>До створення стрічки, зокрема, долучилися митці з Києва, Дніпра та Харкова, а саме: піаністка й художниця Владислава Бучко, художник Роман Мінін та скульптор Сергій Шауліс. Фільм знято в стилі поєднання кліпу, інтерв’ю та репортажу. Трансляція триватиме із українськими субтитрами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2821149-na-den-gidnosti-zaplanuvali-hodu-do-ofisu-prezidenta.html">На День Гідності та Свободи запланували ходу до Офісу Президента</a>
      </blockquote>
      <p>Також о 13:00 відбудеться відкриття фотовиставки про події листопада 2013 – лютого 2014 року одного із героїв фільму «Київ незламний» Володимира Шуваєва.</p>
      <p>День гідності і свободи відзначається 21 листопада як день початку двох українських революцій: Помаранчевої революції 2004 року та Революції гідності 2013 року.</p>
    </article>
  </body>
</html>