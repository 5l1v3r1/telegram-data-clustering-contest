<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152545-iak-vberegtysia-vid-salmonelozu-porady-volynianam"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T13:28:00+00:00"/>
    <meta property="og:title" content="Як вберегтися від сальмонельозу: поради волинянам"/>
    <meta property="og:description" content="Волинянам розповіли, як не &quot;підчепити&quot; сальмонельоз, збудником якого є патогенні мікроорганізми – сальмонели."/>
  </head>
  <body>
    <article>
      <h1>Як вберегтися від сальмонельозу: поради волинянам</h1>
      <address>
        <time datetime="2019-11-19T13:28:00+00:00">19 Nov 2019, 13:28</time>
      </address>
      <p>Волинянам розповіли, як не "підчепити" сальмонельоз, збудником якого є патогенні мікроорганізми – сальмонели.<br/><br/>Про це повідомляє Держпродспоживслужба Волині.<br/><br/>За словами фахівців, на сьогодні відомо про більше 2200 типів сальмонел, із яких близько 100 – патогенні для людини. Сальмонельоз передається фекально-оральним шляхом, переважно харчовим шляхом.<br/><br/>Основним джерелом інфекції є сільськогосподарські тварини (велика рогата худоба, свині, качки, гуси, кури), гризуни, а також людина. Факторами розповсюдження сальмонел, як правило, є продукти тваринного походження. Найчастіше захворювання виникає при споживанні інфікованих м’яса і м’ясних продуктів, яєць, особливо коли додаються в різні страви сирими (наприклад, в домашній майонез, соус, крем, пудинг).<br/><br/>Інфікування продуктів харчування відбувається при контакті сирих та готових продуктів під час їх зберігання та транспортування, при використанні спільного кухонного приладдя.<br/><br/>Інкубаційний період сальмонельозу може тривати від декількох годин до двох днів. Захворювання починається гостро з підвищення температури і наростання ознак інтоксикації (головний біль, ломота в м’язах, слабкість). Потім у животі виникає біль, нудота і часта блювота, діарея. <br/><br/>Щоб запобігти захворюванню на сальмонельоз, необхідно виконувати певні правила:<br/><i>- сирі продукти тваринного походження варто відразу після покупки покласти в холодильник і зберігати їх окремо;<br/>- яйця перед вживанням ретельно вимити. Чим свіжіше яйце, тим менша ймовірність розмноження в ньому сальмонел. У прохолодному місці яйця лежать без проблем 8 тижнів. На упаковках яєць стоїть дата фасування, а потрібно орієнтуватися коли яйце було знесене;<br/>- приготовану теплу страву з сирих яєць (наприклад, соус), необхідно вжити в їжу в перші дві години після приготування. А якщо холодну страву (майонез), то зберігати його можна в холоді не більше доби;<br/>- розморожувати курей слід в холодильнику. При приготуванні страв із птиці, не торкайтеся до інших продуктів;<br/>- м’ясо і птицю необхідно добре проварювати або прожарювати невеликими шматками;<br/>- страви, до яких додають молоко або яєчний жовток, необхідно додатково проварити;<br/>- для сирих продуктів використовувати окремий посуд та приладдя, після вживання обдавати окропом;<br/>- дотримуватись на кухні взірцевої чистоти, своєчасно прибирати сміття, харчові відходи, не допускати появи мух, тарганів і гризунів;<br/>- необхідно дотримуватись правил особистої гігієни, частіше мити руки з милом, особливо, після повернення з вулиці, перед вживанням їжі, після відвідування туалету. Якщо немає умов для миття рук, використовуйте вологі серветки, дезінфікуючі засоби для рук;<br/>- не допускайте змішування свіжої страви із її залишками попереднього дня;<br/>- не купуйте продукти харчування в місцях стихійної торгівлі;<br/>- під час поїздок не споживайте швидкопсувні продукти: молочні, м'ясні, салати, заправлені сметаною або майонезом, кремові вироби. Якщо у вас або членів вашої родини все ж таки з’явилися перші симптоми захворювання – підвищення температури тіла, озноб, головний біль та біль у животі, діарея – негайно звертайтесь за медичною допомогою.</i></p>
    </article>
  </body>
</html>