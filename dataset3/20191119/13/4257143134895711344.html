<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/fontos-levelet-kuldenek-ki-a-bankok"/>
    <meta property="og:site_name" content="infostart"/>
    <meta property="article:published_time" content="2019-11-19T13:48:00+00:00"/>
    <meta property="og:title" content="Fontos levelet küldenek ki a bankok"/>
    <meta property="og:description" content="A következő hetekben kapja meg a változó kamatozású jelzáloghiteles ügyfelek többsége a banki tájékoztató levelét arról, hogy a kamatkockázat miatt célszerű lenne fix kamatúvá alakítania szerződését - hívta fel a figyelmet kedden a Magyar Nemzeti Bank (MNB)."/>
  </head>
  <body>
    <article>
      <h1>Fontos levelet küldenek ki a bankok</h1>
      <address><time datetime="2019-11-19T13:48:00+00:00">19 Nov 2019, 13:48</time> by <a rel="author">Infostart / InfoRádió</a></address>
      <h3>A következő hetekben kapja meg a változó kamatozású jelzáloghiteles ügyfelek többsége a banki tájékoztató levelét arról, hogy a kamatkockázat miatt célszerű lenne fix kamatúvá alakítania szerződését - hívta fel a figyelmet kedden a Magyar Nemzeti Bank (MNB).</h3>
      <p>A jegybank idén áprilisban kiadott ajánlása alapján a bankok írásos tájékoztatókat küldenek minden olyan lakossági ügyfelüknek, aki 2015. február 1-je, a fair banki szabályozás hatályba lépése előtt kötött változó kamatozású jelzáloghitel-szerződéssel rendelkezik, legalább 10 év futamideje van hátra, és alapvetően rendben fizeti törlesztőrészletét. Ilyen élő szerződésből még mintegy 106 ezer van az országban - tették hozzá.</p>
      <p>A jegybank közölte, hogy a tájékoztatókat levélben, e-mailben vagy netbankon küldhetik ki a pénzügyi intézmények.</p>
      <blockquote>Több lépcsőben, 2020. január végéig kapja meg minden fogyasztó a tájékoztatást.</blockquote>
      <p>A tájékoztatóban a hitelintézetek jelzik: a kamatok esetleges jövőbeni emelkedésével a változó kamatozású lakáshiteles ügyfelek terhe rövid időn belül, akár 3 havonta is, növekedhet. Erről minden érintett számára a meglévő hitel alapján számítást is mellékelnek.</p>
      <p>Az MNB szerint még az egyszeri szerződésmódosítási költségek vagy, enyhén magasabb havi törlesztés esetén is célszerű lehet átállni fix kamatozásra.</p>
      <p>A törlesztőrészletek kiszámíthatóbbá tételére ezért a pénzügyi intézmények a hosszabb távra rögzített kamatozású jelzáloghitelre való átváltás lehetőségét ajánlják fel az ügyfeleknek, egy 5 vagy egy 10 évig rögzített kamatperiódusú, vagy egy futamidő végéig fix kamatozású konstrukció közül legalább kettőt bemutatnak, amelyek közül az érintett ügyfelek választhatnak, így "biztosítva be" jövőbeni törlesztőrészletüket.</p>
      <p>Felhívták a figyelmet arra is, hogy a fix időszakon belül a pénzügyi intézmény nem emelheti meg a kamatot, így nem nőhet az ügyfél havi anyagi terhe. A pénzügyi intézmények a szerződésmódosításkor legfeljebb az ahhoz közvetlenül kapcsolódó költségeket, díjakat számíthatják fel. A tájékoztató szerinti szerződésmódosítási lehetőség legalább 30 napig érhető el az érintett ügyfelek számára, azonban ezen túl is bármikor kérhető a szerződés módosítása.</p>
      <p>
        <i>Nyitókép: Pxhere</i>
      </p>
      <p>
        <b>Kapcsolódó hang</b>
      </p>
      <p>Banki tájékoztató - Binder István</p>
      <figure>
        <audio src="https://infostart.hu/audio/00005/000052d0b.mp3"/>
      </figure>
      <p> </p>
    </article>
  </body>
</html>