<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/ford-mustang-mach-e-nadcasove-vykonne-a-cisto-elektricke-suv-rozsiruje-modelovy-rad-ikonickeho-mustangu/264417"/>
    <meta property="og:site_name" content="touchIT"/>
    <meta property="article:published_time" content="2019-11-19T13:42:50+00:00"/>
    <meta property="og:title" content="Ford Mustang Mach-E: Nadčasové, výkonné a čisto elektrické SUV rozširuje modelový rad ikonického Mustangu"/>
    <meta property="og:description" content="Po prvýkrát po 55 rokoch spoločnosť Ford rozširuje modelový rad Mustang o čisto elektrický Mustang Mach-E, ktorý sa pripojí k športovému kupé, kabrioletu a špeciálnym edíciám Mustang. Prináša úplne"/>
  </head>
  <body>
    <article>
      <h1>Ford Mustang Mach-E: Nadčasové, výkonné a čisto elektrické SUV rozširuje modelový rad ikonického Mustangu</h1>
      <address><time datetime="2019-11-19T13:42:50+00:00">19 Nov 2019, 13:42</time> by <a rel="author">redakcia touchIT</a></address>
      <p>
        <b>Po prvýkrát po 55 rokoch spoločnosť Ford rozširuje modelový rad Mustang o čisto elektrický Mustang Mach-E, ktorý sa pripojí k športovému kupé, kabrioletu a špeciálnym edíciám Mustang. Prináša úplne nový systém informácií a zábavy a technológiu pripojeného vozidla.</b>
      </p>
      <p>Úplne nový, na mieru postavený, čisto elektrický model symbolizuje začiatok novej éry elektrifikácie spoločnosti Ford a je jedným zo 14 elektrifikovaných vozidiel značky Ford, ktoré sa v Európe objavia do konca roka 2020.</p>
      <figure>
        <img src="https://touchit.sk/wp-content/uploads/2019/11/Ford_Mustang-Mach-E_World_Debut_63_nowat-1024x683.jpg"/>
      </figure>
      <p><b>Mustang Mach-E</b> stelesňuje energiu modelu Mustang – od elegantnej siluety a mohutných línií až po vzrušujúce zážitky z jazdy s jedinečnou dynamikou a zvukom.</p>
      <p><b>Mustang Mach-E GT</b> prináša známe vzrušenie značky Mustang– zrýchlenie z 0 na 100 km/h za menej ako 5 sekúnd. Odhadovaný výkon je 465 koní (342 kW) a krútiaci moment 830 Nm.</p>
      <p>Čisto elektrická pohonná jednotka prináša dôveru a dojazd až 600 km podľa normy WLTP. Funkcia zabudovaného nabíjania nasmeruje vodiča na verejné nabíjacie stanice v okolí. Vydáva odporúčanie, kde je vhodné počas jazdy nabíjať a poskytuje prístup k viac ako 125 000 miestam nabíjacej siete FordPass v 21 krajinách v celej Európe.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E__Studio_40_nowat-1024x683.jpg"/>
      </figure>
      <p>Spoločnosť Ford po prvýkrát po 55 rokoch rozširuje rodinu modelov Mustang. Slávny kôň vstupuje do elektrického veku v podobe úplne nového, čisto elektrického SUV Mustang Mach-E, ktorý sa zrodil z rovnakých slobodných ideálov, ktoré inšpirovali najpredávanejšie športové kupé na svete.</p>
      <p>Mustang reprezentuje slobodu, pokrok, rýchly výkon a štipku rebélie. Mustang je teraz pripravený prehodnotiť tieto myšlienky a prináša výkonnú elektrickú budúcnosť, priestor pre rastúce potreby zákazníkov a pokročilé bezdrôtové aktualizácie, ktoré neustále vylepšujú vozidlo.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E__Studio_41_nowat-1024x683.jpg"/>
      </figure>
      <p>
        <i>„Na úplne prvom autosalóne v Detroite Henry Ford povedal, že pracuje na niečom, čo spoločnosť zasiahne ako blesk z jasného neba,“ povedal Bill Ford, výkonný predseda spoločnosti Ford Motor Company. „Bol to Model-T. Dnes spoločnosť Ford Motor Company s hrdosťou predstavuje auto, ktoré nás znova zasiahne ako blesk z jasného neba. Úplne nový, čisto elektrický Mustang Mach-E. Je rýchly. Je s ním zábava. Prináša slobodu. Pre novú generáciu majiteľov Mustangu.“</i>
      </p>
      <p>Spoločnosť Ford oživila Mustang Mach-E prostredníctvom vývojového procesu zameraného výlučne na potreby a želania zákazníkov. Výsledkom je elegantné a nádherné SUV, v ktorom si možno užiť oduševnenú jazdu a ovládanie, a okrem toho aj najmodernejšiu technológiu pripojených vozidiel, vďaka ktorej sa Mustang Mach-E neustále zlepšuje.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_04_nowat-1024x765.jpg"/>
      </figure>
      <p>Mustang Mach-E príde na trh koncom roka 2020. K dispozícii bude s akumulátorom so štandardným a rozšíreným dojazdom, a to buď s pohonom zadných kolies alebo s pohonom všetkých kolies s motormi s permanentnými magnetmi. Mustang Mach-E vybavený akumulátorom s predĺženým dojazdom a pohonom zadných kolies bude mať čisto elektrický dojazd až 600 km, vypočítaný pomocou celosvetovo harmonizovaného skúšobného postupu pre ľahké vozidlá (WLTP). Vo verzii s pohonom všetkých kolies a predĺženým dojazdom bude mať Mustang Mach-E výkon 337 koní (248 kW) a krútiaci moment 565 Nm.2</p>
      <p>Spoločnosť Ford tiež ponúkne špeciálnu výkonnú verziu. Mustang Mach-E GT zrýchli z 0 na 100 km/h za menej ako 5 sekúnd, odhadovaný výkon bude 465 koní (342 kW) a krútiaci moment 830 Nm.</p>
      <p>
        <i>„Mustang Mach-E je jedno z najúžasnejších vozidiel, aké spoločnosť Ford predstavila,“ povedal Stuart Rowley, prezident spoločnosti Ford of Europe. „Toto na mieru vyrobené, čisto elektrické vozidlo je jedinečné, ale stále je to bezpochyby Mustang a pre zákazníkov v Európe prichádza v pravý čas.“</i>
      </p>
      <slideshow>
        <figure>
          <img src="https://touchit.sk/wp-content/uploads/2019/11/FORD_MUSTANG_MACH-E_05_nowat-1024x779.jpg"/>
        </figure>
        <figure>
          <img src="https://touchit.sk/wp-content/uploads/2019/11/FORD_MUSTANG_MACH-E_01_nowat-1024x749.jpg"/>
        </figure>
      </slideshow>
      <p>
        <b>Výkon dáva slovu „elektrifikácia“ nový význam</b>
      </p>
      <p>Mustang Mach-E ponúka tri jedinečné režimy jazdy – Whisper, Engage a Unbridled. Každý ponúka jemne prispôsobenú dynamiku jazdy so zreteľným zmyslovým zážitkom. Medzi vlastnosti patrí prispôsobená odozva vozidla, ako napríklad športovejšie ovládanie riadenia, náladové osvetlenie, zvuky pre autentický zážitok z jazdy v čisto elektrickom vozidle a dynamické animácie na prístrojovej doske, ktoré sú prepojené s jazdnými vlastnosťami.</p>
      <p>Pri rozbiehaní vozidla systém pohonu všetkých kolies nového modelu Mach-E prenáša krútiaci moment nezávisle na prednú a zadnú nápravu, aby zaistil pôsobivé zrýchlenie a lepšiu ovládateľnosť oproti modelu s pohonom zadných kolies. Spoločnosť Ford vyladila tento systém tak, aby malo vozidlo vynikajúcu trakciu na ceste a <a href="https://www.youtube.com/watch?v=3uha4Ac-fYk">dôsledne otestovala</a> vozidlo na mokrých a zasnežených cestách, takže ani v klzkom prostredí vodič nestratí kontrolu nad vozidlom.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_09_nowat-1024x768.jpg"/>
      </figure>
      <p>
        <i>„Či chcete skutočne pocítiť výkon alebo hľadáte pokojný zážitok pri jazde v elektromobile, Mustang Mach-E využíva silu elektrifikácie, aby priniesol jedinečný zážitok z jazdy pri zachovaní nezameniteľného pocitu slobody spojenom so značkou Mustang,“ uviedol Ted Cannis, riaditeľ produktového radu globálnej elektrifikácie spoločnosti Ford.</i>
      </p>
      <p>Okrem vražedného zrýchlenia bude Mustang Mach-E k dispozícii s úplne novými hliníkovými strmeňmi Brembo Flexira, ktoré si zachovávajú funkčnosť pevných strmeňov, pričom majú rozmery plávajúcich strmeňov. Mustang Mach-E GT je tiež vybavený tlmiacim systémom MagneRide®, čo je technológia adaptívneho zavesenia kolies, ktorá zdokonaľuje priľnavosť na ceste a súčasne zaisťuje vzrušujúcu a pohodlnú jazdu.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_DETAILS_22_nowat-683x1024.jpg"/>
      </figure>
      <p>
        <b>Bezproblémová technológia, ktorá sa ľahko prispôsobí vášmu životnému štýlu</b>
      </p>
      <p>V modeli Mustang Mach-E sa predstaví <a href="https://media.ford.com/content/fordmedia/fna/us/en/news/2019/10/30/ford-sync-4-brings-new-levels-of-connectivity.html">systém komunikácie a zábavy SYNC®</a> novej generácie s elegantným a moderným rozhraním, ktoré využíva strojové učenie na rýchle zistenie preferencií vodiča a časom sa vďaka pokročilým bezdrôtovým aktualizáciám dokonca zlepšuje. 15,5-palcová obrazovka a jednoduché rozhranie systému SYNC nasledujúcej generácie neobsahuje komplikované menu, čím sa uľahčuje prístup k funkciám dotykovým ovládaním, gestami potiahnutia a uchopenia, ktoré pozná každý majiteľ smartfónu.</p>
      <p>Systém SYNC nasledujúcej generácie umožňuje pripojenie prostredníctvom cloudu a rozpoznávanie bežnej reči. V porovnaní so systémom SYNC 3 má dvojnásobný výpočtový výkon, aby bola navigácia, prehrávanie hudby a pripojenie smartfónu k vozidlu rýchlejšie a jednoduchšie.</p>
      <slideshow>
        <figure>
          <img src="https://touchit.sk/wp-content/uploads/2019/11/FORD_MUSTANG_MACH-E_INTERIOR_13_nowat-1024x766.jpg"/>
        </figure>
        <figure>
          <img src="https://touchit.sk/wp-content/uploads/2019/11/FORD_MUSTANG_MACH-E_INTERIOR_16_nowat-1024x682.jpg"/>
        </figure>
      </slideshow>
      <p>
        <b>Systém tiež predstavuje bezdrôtovú kompatibilitu s funkciami Apple CarPlay, Android Auto a AppLink zo smartfónov a mobilných zariadení.</b>
      </p>
      <p>
        <i>„Systém SYNC nasledujúcej generácie sa vám začne aktívne prispôsobovať ihneď, ako ho začnete používať. Rýchlo spozná vaše preferencie a navrhne prispôsobené návrhy,“ povedal Darren Palmer, globálny riaditeľ spoločnosti Ford pre batériové elektrické vozidlá. „Ak zistí, že v pondelok chodievate cvičiť, môže vám navrhnúť, aby ste zašli do posilňovne, alebo aby ste zavolali domov, ak zvyknete volať každý deň po práci. Výsledkom je asistent pripojený ku cloudu a intuitívne, nádherné rozhranie pripravené na budúcnosť vďaka rýchlym aktualizáciám prostredníctvom bezdrôtového pripojenia.“</i>
      </p>
      <p>Pretože sa nová generácia systému SYNC vyvíja, aby postupne slúžila zákazníkom lepšie a lepšie, spoločnosť Ford vybavila Mustang Mach-E schopnosťou neustáleho zlepšovania prostredníctvom bezpečných bezdrôtových aktualizácií, ktoré dokážu zvýšiť výkon vozidla.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_INTERIOR_14_nowat-1024x560.jpg"/>
      </figure>
      <p>
        <b>Nový spôsob, ako sa pozerať – a zažiť – Mustang</b>
      </p>
      <p>Konštruktéri a dizajnéri spoločnosti Ford využili novú architektúru pre čisté elektromobily, v ktorej sú akumulátory umiestnené v spodnej časti vozidla. Dokázali vytvoriť vozidlo, ktoré je nielen pravý Mustang, ale tiež maximalizuje priestor SUV pre päť cestujúcich a batožinu.</p>
      <p>
        <i>„Pokroky v technológii akumulátorov boli pri vývoji modelu Mustang Mach-E rozhodujúce. Inak by nebolo možné vytvoriť priestranné a praktické vozidlo s nádhernou siluetou, s ktorým je radosť jazdiť. Práve tento charakter je taký dôležitý pre našich zákazníkov v Európe,“ povedal Ulrich Koesters, riaditeľ radu elektrifikovaných vozidiel spoločnosti Ford of Europe.</i>
      </p>
      <p>Mustang Mach-E je okamžite rozpoznateľný ako Mustang vďaka charakteristickým prvkom, ako je dlhá, mohutná kapota, dizajn zadnej časti, agresívne svetlomety a zadné svetlá vo forme troch pásikov. Dômyselný dizajn a konštrukcia umožňujú vytvoriť prekvapujúco veľký priestor na zadných sedadlách a dostatočný batožinový priestor.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_INTERIOR_15_nowat-1024x763.jpg"/>
      </figure>
      <p>Mustang Mach-E skrýva pod kapotou ďalšie prekvapenie: predný batožinový priestor s odtokom. Má objem 100 litrov a je dostatočne veľký na to, aby sa doň pohodlne zmestila príručná batožina. A pretože obsahuje odtok, ide o praktický priestor na uskladnenie mokrého alebo zablateného športového oblečenia, turistických topánok alebo plážového výstroja po dobrodružstve.</p>
      <p>
        <b>V interiéri modelu Mustang Mach-E: Plávajúci svet vám dáva pocit ľahkosti a ovládania</b>
      </p>
      <p>Aby ste mohli skutočne využiť priestor navyše, ktorý vznikol vďaka elektrifikácii, dizajnéri spoločnosti Ford intenzívne spolupracovali so zákazníkmi, aby pochopili, ako by najradšej používali interiér svojich vozidiel. V Mustangu Mach-E s rozmermi SUV sa pohodlne odvezie päť dospelých s dostatkom priestoru pre priateľov, deti a batožinu.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_INTERIOR_17_nowat-1024x576.jpg"/>
      </figure>
      <p>Okrem predného batožinového priestoru je k dispozícii aj zadný s objemom 402 litrov. Po sklopení zadných sedadiel vznikne batožinový priestor s objemom 1 420 litrov – čo je viac ako dostatok pre batožinu, kempingové vybavenie alebo čokoľvek, čo budete chcieť previezť.</p>
      <p>V celom interiéri Mustangu Mach-E vidno spojenie elegantného, moderného dizajnu a inteligentných funkcií. Voliteľný prémiový audiosystém B&amp;O obsahuje reproduktory, ktoré sú hladko integrované v prednej časti a ktoré sú umiestnené nad vetracími otvormi ako zvuková lišta. Plávajúca, vyklápateľná lakťová opierka slúži aj ako miesto na uloženie kabeliek alebo tašiek. V interiéri možno nájsť aj tradičné dizajnové prvky Mustangu, ako napríklad dvojitý kryt prístrojovej dosky.</p>
      <figure>
        <img src="https://touchit.sk/wp-content/uploads/2019/11/Ford_Mustang-Mach-E_World_Debut_43_nowat-1024x683.jpg"/>
      </figure>
      <p>Aj voliteľná panoramatická strecha s pevným sklom skrýva tajomstvo: špeciálna sklenená vrstva s infračervenou ochranou pomáha v lete ochladiť interiér a v zime ho udržať v teple. Okrem toho vnútorná vrstva medzi vrstvami skla pomáha chrániť pred ultrafialovým žiarením.</p>
      <p>Modely z limitovanej edície First Edition budú k dispozícii v konfigurácii s pohonom všetkých kolies s predĺženým dojazdom, s exkluzívnou metalickou modrou farbou Grabber Blue, s panoramatickou strechou po celej dĺžke, s kontrastným prešívaním sedadiel a s panelmi prahov s označením „First Edition“.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_DETAILS_23_nowat-1024x683.jpg"/>
      </figure>
      <p>A napokon, nastupovanie a naštartovanie modelu Mustang Mach-E je ľahké a bezproblémové vďaka technológii „Telefón ako kľúč“, ktorá sa po prvýkrát predstavuje v modelovom rade Ford. Vozidlo dokáže zaznamenať smartfón zákazníka cez Bluetooth. Po priblížení sa Mustang Mach-E odomkne a umožní jazdiť bez toho, aby vodič musel vytiahnuť telefón z vrecka alebo použiť diaľkový ovládač. Ak sa vám telefón vybije, vozidlo možno odomknúť zadaním záložného kódu na klávesnici na strednom stĺpiku. Samostatný kód zadaný na stredovom dotykovom displeji následne slúži na naštartovanie a riadenie vozidla.</p>
      <p>
        <b>Technológia akumulátora zaistí bezproblémovú jazdu aj nabíjanie</b>
      </p>
      <p>Mustang Mach-E bude k dispozícii vo verzii so štandardným dojazdom (lítiovo-iónový akumulátor s kapacitou 75,7 kWh) aj s predĺženým dojazdom (akumulátor s kapacitou 98,8 kWh). Cieľový dojazd podľa WLTP bude až 600 km pre verziu s pohonom zadných kolies.</p>
      <figure>
        <img src="https://touchit.sk/wp-content/uploads/2019/11/FORD_MUSTANG_MACH-E_06_nowat-1024x815.jpg"/>
      </figure>
      <p>Tieto pokročilé akumulátory obsahujú 288 lítiovo-iónových článkov v prípade vozidla so štandardným dojazdom, prípadne 376 lítiovo-iónových článkov pre verziu s predĺženým dojazdom. Akumulátor je navrhnutý tak, aby bolo možné maximalizovať priestor v interiéri a optimalizovať dynamiku jazdy s nízko položeným ťažiskom.</p>
      <p>Nachádza sa v podlahe medzi nápravami vozidla – a testuje sa pri extrémnych teplotách až do –40 stupňov Celzia. Akumulátor je zaistený vo vodotesnom puzdre a obložený ochrannou vrstvou proti nárazu. Akumulátor využíva moderný systém aktívneho ohrievania a chladenia kvapalinou, ktorý slúži na reguláciu teploty, zaistenie optimalizovaného výkonu v nepriaznivom počasí a na skrátenie času nabíjania.</p>
      <slideshow>
        <figure>
          <img src="https://touchit.sk/wp-content/uploads/2019/11/Ford_Mustang-Mach-E_World_Debut_02_nowat-1024x632.jpg"/>
        </figure>
        <figure>
          <img src="https://touchit.sk/wp-content/uploads/2019/11/Ford_Mustang-Mach-E_World_Debut_04_nowat-1024x684.jpg"/>
        </figure>
        <figure>
          <img src="https://touchit.sk/wp-content/uploads/2019/11/FORD_MUSTANG_MACH-E_DETAILS_21_nowat-1024x683.jpg"/>
        </figure>
      </slideshow>
      <p>Keďže majitelia elektromobilov nabíjajú až z 80 % doma, spoločnosť Ford ponúka riešenie Ford Connected Wallbox, ktoré má v porovnaní s typickou domácou zásuvkou až päťnásobný nabíjací výkon – zákazníci môžu za hodinu nabíjania zvýšiť priemerný dojazd o 62 km – v prípade vozidla s predĺženým dojazdom a pohonom zadných kolies. Nabíjací kábel pre domácnosti Ford Home Charge Cable, ktorý sa dodáva s vozidlom, dokáže po pripojení do bežnej európskej domácej zásuvky zvýšiť odhadovaný priemerný dojazd o 14 km za hodinu nabíjania.</p>
      <related>
        <h4>Súvisiace články</h4>
        <a href="https://touchit.sk/mitsubishi-model-a-ziskal-cestne-miesto-v-japonskej-automobilovej-sieni-slavy/264531"/>
        <a href="https://touchit.sk/elektromobily-volkswagen-uz-od-17-970-eur/264524"/>
        <a href="https://touchit.sk/prieskum-acronis-s-ransomverom-sa-stretava-stale-viac-slovenskych-organizacii/264518"/>
      </related>
    </article>
  </body>
</html>