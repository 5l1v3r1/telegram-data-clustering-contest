<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/necrology/_zavzhdi-zasinav-z-dumkoyu-chi-ye-schos-na-snidanok-pomer-svidok-golodomoru-ilko-korunec/938850"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T13:24:00+00:00"/>
    <meta property="og:title" content="&quot;Завжди засинав з думкою, чи є щось на сніданок&quot;: помер свідок Голодомору Ілько Корунець"/>
    <meta property="og:description" content="19 листопада минулого року на 97-му році життя помер професор Ілько Вакулович Корунець. Його називають фундатором сучасної української школи перекладознавства. Він також був свідком Голодомору 1932-1933 років. Ілько Корунець народився 1922 року у селянській родині у селі Семенівка ..."/>
  </head>
  <body>
    <article>
      <h1>"Завжди засинав з думкою, чи є щось на сніданок": помер свідок Голодомору Ілько Корунець</h1>
      <address><time datetime="2019-11-19T13:24:00+00:00">19 Nov 2019, 13:24</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938850_w_300.jpg?v=0"/>
        <figcaption>Ілько Корунець пам'ятав жах Голодомору 1932-33 рр. усе своє життя. Фото: Iryna Shtogrin</figcaption>
      </figure>
      <p>19 листопада минулого року на 97-му році життя помер професор <b>Ілько Вакулович Корунець</b>. Його називають фундатором сучасної української школи перекладознавства.</p>
      <p>Він також був свідком Голодомору 1932-1933 років.</p>
      <p>Ілько Корунець народився 1922 року у селянській родині у селі Семенівка Лисянського району Черкаської області.</p>
      <p>Пам'ятав, як під час так званого "розкуркулення" наприкінці 20-х років районний представник НКВД разом із місцевими "незаможниками" виштовхували родини заможних селян із їхніх хат і змушували сідати в їхні ж вози. Вони кричали, щоб ті швидко збиралися, ловили їхніх діток і "як снопи" кидали на ті підводи.</p>
      <p>А потім, вже на початку 1932 року, у переддень Різдва, родину його батьків, у якій було 5 дітей, вкинули на сніг і мороз з рідної хати.</p>
      <p>Він пройшов Другу світову війну, був у нацистському полоні, голодував у концтаборі, але такого потойбічного жаху, який відчув у дитинстві, не переживав.</p>
      <p>Він завжди і скрізь учився на відмінно, досконало оволодів німецькою, англійською та італійською, переклав українською <b>Артюра Рембо, Оскара Уальда, Фенімора Купера, Джанні Родарі.</b> Навчив мистецтву перекладу кілька поколінь студентів, але завжди засинав з думкою, чи є щось у нього на сніданок.</p>
      <p>"Я все маю, але ця думка завжди зі мною, як і пережите під час Голодомору. Цей жах мене не полишає", – казав Ілько Корунець.</p>
      <figure>
        <iframe src="https://www.youtube.com/embed/eVR68jmNx2Y" width="560" height="315" data-service="Youtube" scrolling="no"/>
      </figure>
      <blockquote>Пам'ять жертв ­Голодомору вшановуватимуть 23 лис­топада. Цього дня пройдуть скорботні заходи біля меморіальних знаків і місць масових поховань. О 16:00 люди запалять свічки на підвіконнях — у пам'ять про трагедію.</blockquote>
    </article>
  </body>
</html>