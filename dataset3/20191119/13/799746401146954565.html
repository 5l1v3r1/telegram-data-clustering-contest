<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103221/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T13:09:15+00:00"/>
    <meta property="og:title" content="США готові до нової угоди із контролю над озброєнням з Росією і Китаєм"/>
    <meta property="og:description" content="Сполучені Штати готові до нових угод з контролю над озброєннями за участю в них Росії та Китаю."/>
  </head>
  <body>
    <article>
      <h1>США готові до нової угоди із контролю над озброєнням з Росією і Китаєм</h1>
      <address>
        <time datetime="2019-11-19T13:09:15+00:00">19 Nov 2019, 13:09</time>
      </address>
      <p>Сполучені Штати готові до нових угод з контролю над озброєннями за участю в них Росії та Китаю.</p>
      <p>Як повідомляє "Європейська правда", про це заявила постійний представник США при НАТО Кей Бейлі Гатчісон під час телефонної пресконференції в Брюсселі.</p>
      <p>"Ми відкриті для нової угоди із контролю над озброєнням. Після розпаду Договору про ліквідацію ракет середньої і меншої дальності нам треба шукати нові договори за участю Китаю, який має в своєму розпорядженні ракетні системи, здатні досягти кожного з нас. Китай і Росія мають можливості, які можуть зашкодити нашій безпеці", - сказала Гатчісон.</p>
      <p>Вона також зазначила, що Договір про РСМД розпався через те, що Росія тривалий час його порушувала і "НАТО має докази цього".</p>
      <p>Як відомо, Сполучені Штати 2 серпня офіційно залишили російсько-американський Договір про ліквідацію ракет середньої та малої дальності, який ознаменував собою завершення "холодної війни".</p>
      <p>США заявили, що Росія порушує умови ДРСМД, і в цій ситуації його збереження не вигідне Сполученим Штатам. РФ послідовно заперечувала усі звинувачення США.</p>
      <p>Аналітики побоюються, що крах історичної угоди може призвести до нової гонки озброєнь між США, Росією та Китаєм.</p>
      <p>Читайте також: "<b><a href="https://www.eurointegration.com.ua/articles/2019/02/1/7092316/">Ракети без обмежень: які наслідки для України матиме вихід США з ядерної угоди з РФ</a></b>".</p>
    </article>
  </body>
</html>