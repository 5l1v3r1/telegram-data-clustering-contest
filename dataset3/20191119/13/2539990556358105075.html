<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2406173,Tadeusz-Koscinski-musimy-udoskonalic-administracje-i-system-podatkowy"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T13:47:00+00:00"/>
    <meta property="og:title" content="Tadeusz Kościński: musimy udoskonalić administrację i system podatkowy"/>
    <meta property="og:description" content="Minister powiedział, że celem władz jest budowa administracji, &quot;która wspiera podatnika w budowie dobrobytu i bezpieczeństwa jego własnego i całego państwa&quot;. Państwo ma w tym modelu pełnić raczej funkcję doradczą, znaną z rynku komercyjnego."/>
  </head>
  <body>
    <article>
      <h1>Tadeusz Kościński: musimy udoskonalić administrację i system podatkowy</h1>
      <address>
        <time datetime="2019-11-19T13:47:00+00:00">19 Nov 2019, 13:47</time>
      </address>
      <ul>
        <li>
          <b>Tadeusz Kościński: chcemy przebudować relacje państwo - podatnik</b>
        </li>
        <li>
          <b>Minister: obsługa podatników ma być bardziej przyjazna dla nich</b>
        </li>
        <li>
          <b>Minister: chcemy kontynuować cyfryzację administracji</b>
        </li>
      </ul>
      <p>Minister powiedział, że celem władz jest budowa administracji, "która wspiera podatnika w budowie dobrobytu i bezpieczeństwa jego własnego i całego państwa". Państwo ma w tym modelu pełnić raczej funkcję doradczą, znaną z rynku komercyjnego.</p>
      <p>- To, czego najbardziej teraz potrzebujemy, to zmiana modelu obsługi podatników z systemu nazwijmy to "urzędowego" na model wspierający podatników, bardziej doradczy, który znamy np. z instytucji finansowych. Oczywiście nie da się wprost przełożyć rozwiązań z sektora komercyjnego - w którym pracowałem blisko 40 lat – do administracji, ale państwo musi być przyjazne, by podatnicy rozumieli, że daniny, które gromadzimy na rzecz państwa, służą wszystkim - zaznaczył.</p>
      <related>
        <a href="https://polskieradio24.pl/5/1222/Artykul/2400554,Nowi-szefowie-resortow-gospodarczych-w-rzadzie-Mateusza-Morawieckiego"/>
      </related>
      <p>
        <b>E-administracja priorytetem</b>
      </p>
      <p>Tadeusz Kościński zadeklarował, że jednym z jego priorytetów jest dalsza cyfryzacja administracji, tak by załatwianie spraw było dla obywateli jeszcze łatwiejsze.</p>
      <p>- Możemy się zająć tworzeniem takich rozwiązań jak elektroniczne paragony i faktury, kasy online w formie oprogramowania czy kompleksowy e-Urząd Skarbowy, gdyż w ciągu ostatnich czterech lat wykonano pracę u podstaw - zaznaczył minister finansów.</p>
      <p>Tadeusz Kościński zapowiedział, że w planach jest wprowadzanie dalszych ułatwień dla podatników.</p>
      <p>- Pracujemy nad konkretnymi narzędziami, które ułatwią kontakt podatnika z urzędem. Mam tu na myśli nie tylko szereg rozwiązań cyfrowych, jak rozwinięcie usługi Twój e-PIT w e-Urzędzie Skarbowym, ale również tworzenie nowych platform dialogu z naszymi partnerami. Myślimy o nowej formule konsultacji w formie spotkań legislatorów, osób, które interpretują przepisy, tj. pracowników administracji, przedsiębiorców, doradców podatkowych, przedstawicieli pracowników, tak żeby dialog był możliwie szeroki i stały - powiedział.</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/42/259/Artykul/2394417,Minister-finansow-o-wplywach-podatkowych-Dochody-wyzsze-o-52-proc"/>
      </related>
      <related>
        <a href="https://www.polskieradio.pl/5/1222/Artykul/2400554,Nowi-szefowie-resortow-gospodarczych-w-rzadzie-Mateusza-Morawieckiego"/>
      </related>
    </article>
  </body>
</html>