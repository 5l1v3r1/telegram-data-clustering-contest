<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/mlinarjeva-kandidatka-za-ministrico-a-najprej-po-drzavljanstvo-251761"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T13:08:00+00:00"/>
    <meta property="og:title" content="Mlinarjeva kandidatka za ministrico, a najprej po državljanstvo"/>
    <meta property="og:description" content="V stranki SAB bodo po sprejetju proračuna za novo ministrico za področje razvoja, strateške projekte in kohezijo predlagali koroško Slovenko Angeliko Mlinar (49), je povedala predsednica stranke A..."/>
  </head>
  <body>
    <article>
      <h1>Mlinarjeva kandidatka za ministrico, a najprej po državljanstvo</h1>
      <h2>Odstopljenega ministra Iztoka Puriča naj bi zamenjala koroška Slovenka.</h2>
      <address><time datetime="2019-11-19T13:08:00+00:00">19 Nov 2019, 13:08</time> by <a rel="author">T. V.</a></address>
      <p>V stranki SAB bodo po sprejetju proračuna za novo ministrico za področje razvoja, strateške projekte in kohezijo predlagali koroško Slovenko <b>Angeliko Mlinar </b>(49), je povedala predsednica stranke<b> Alenka Bratušek</b>. Dodala je še, da si bo Mlinarjeva, ki je <b><a href="https://www.slovenskenovice.si/novice/slovenija/clanek/potrjeno-nosilka-liste-bratuskinih-bo-avstrijska-evroposlanka-166253">na listi SAB maja letos kandidirala za evropsko parlamentarko</a></b>, uredila slovensko državljanstvo.<br/><br/>Bratuškova je poudarila, da Mlinarjeva izpolnjuje vse pogoje za pridobitev državljanstva in »že kakšen mesec ureja stvari, da državljanstvo dobi«, ker se jim v SAB zdi prav, da ima minister slovenske vlade slovensko državljanstvo, četudi nekatera pravna mnenja pravijo, da tega ne potrebuje.</p>
      <h3>Razume evropsko politiko</h3>
      <p>»Ve, kako deluje Bruselj, razume evropsko kohezijsko politiko in prepričani smo, da bi bila velika dodana vrednost pri pogajanjih za sredstva v novi finančni perspektivi,« je o Mlinarjevi povedala Bratuškova, ki je po odstopu ministra <b>Iztoka Puriča</b> od začetka oktobra sama vodi službo vlade za razvoj in evropsko kohezijsko politiko.<br/><br/>Purič je tedaj <b><a href="https://www.slovenskenovice.si/novice/slovenija/clanek/bratuskova-izubila-se-enega-ministra-229552">za svoj odstop navedel osebne razloge</a></b>. »Ob nastopu mandata sem povedal, da bo moja absolutna prioriteta ureditev informacijskega sistema SVRK. Moj predhodnik in strankarski kolega <b>Marko Bandelli</b> me je namreč opozoril, da samo zaradi tega, ker prejšnje ekipe na SVRK glede informacijskega sistema niso opravile svojega dela, Sloveniji grozi dokončna izguba že dodeljenih in porabljenih 180 milijonov evrov evropskih sredstev. Že moj predhodnik se je odločno zavzel za rešitev teh ogroženih sredstev, pod mojim vodstvom smo aktivnosti nadaljevali in denar tudi rešili. To je bil pomemben dosežek vseh zaposlenih pri SVRK in tudi pomemben dosežek naše vlade. Dobili smo zagon za spopad z največjo oviro – informacijskim sistemom SVRK. Če se izrazim v kolesarskem žargonu, smo pri tem spopadu opravili težko gorsko dirko in dosegli veliko zmago. Informacijski sistem zdaj deluje, kar omogoča normalno črpanje evropskih sredstev,« je zapisal minister v odstopu. </p>
      <h3>Štiri leta v Bruslju</h3>
      <p>Mlinarjeva je bila med letoma 2013 in 2014 avstrijska poslanka iz vrst stranke Neos, od 2014 pa do letos pa evropska poslanka. Maja lani je napovedala, da se ne bo potegovala nov mandat v Evropskem parlamentu in da se bo ob koncu mandata poslovila od aktivne politike, a je marca letos napovedala sodelovanje s SAB na evropskih volitvah.</p>
    </article>
  </body>
</html>