<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/ubriaca-figlia-pioggia-via-rizzoli-1.4895397"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T13:22:55+00:00"/>
    <meta property="og:title" content="Bologna, vaga ubriaca con la figlia piccola sotto la pioggia. Mamma denunciata"/>
    <meta property="og:description" content="La 35enne nei guai per resistenza a pubblico ufficiale e per i maltrattamenti alla bambina, 6 anni, notata in lacrime da diversi pasanti in via Rizzoli"/>
  </head>
  <body>
    <article>
      <h1>Bologna, vaga ubriaca con la figlia piccola sotto la pioggia. Mamma denunciata</h1>
      <h2>La 35enne nei guai per resistenza a pubblico ufficiale e per i maltrattamenti alla bambina, 6 anni, notata in lacrime da diversi pasanti in via Rizzoli</h2>
      <address><time datetime="2019-11-19T13:22:55+00:00">19 Nov 2019, 13:22</time> by <a rel="author">il Resto del Carlino</a></address>
      <p>Bologna, 19 novembre 2019 - Visibilmente<b> ubriaca e con la figlia</b> di 6 anni al seguito, si era messa a vagare<b> in via Rizzoli </b>l'altra notte<b> sotto la pioggia</b>. La bimba seguiva la madre <b>piangendo</b> e la scena è stata notata da diversi passanti, che hanno allertato i <b>Carabinieri.  </b></p>
      <p>I militari del nucleo radiomobile hanno dovuto utilizzare lo <b>spray al peperoncino per immobilizzarla</b>, dopo che lei li aveva aggrediti a calci e pugni. Mamma e figlia sono state accompagnate al pronto soccorso: la bimba aveva <b>qualche linea di febbre</b>, forse per il freddo preso per strada, mentre la donna è risultata avere un tasso di alcol di 2,20 grammi/litro. Per lei, una 35enne di origine <b>calabrese che vive a Bologna,</b> è quindi scattata una <b>doppia denuncia:</b> per i maltrattamenti alla bambina e per resistenza a pubblico ufficiale.</p>
      <p>È stato poi ricostruito che la 35enne <b>si era ubriacata in un locale</b>, dopo una lite con l'attuale compagno (che non è il padre della bimba). Tornando a casa, fuori di sé per il litigio e per avere alzato il gomito <b>si era messa a imprecare in mezzo alla strada,</b> spaventando la figlia. Dopo la dimissione dal pronto soccorso, ieri mattina <b>la bimba è stata riaffidata alla madre</b> che nel frattempo si era ripresa. I carabinieri hanno segnalato l'episodio ai <b>servizi sociali </b>e informato anche la <b>Procura minorile</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>