<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/19/s-5-shte-byde-namalen-biudjetyt-na-obshtata-selskostopanska-politika.430111"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T13:44:00+00:00"/>
    <meta property="og:title" content="С 5% ще бъде намален бюджетът на Общата селскостопанска политика"/>
    <meta property="og:description" content="Цифровизацията в земеделието ще оптимизира разходите | Dnes.bg"/>
  </head>
  <body>
    <article>
      <h1>С 5% ще бъде намален бюджетът на Общата селскостопанска политика</h1>
      <h2>Цифровизацията в земеделието ще оптимизира разходите</h2>
      <address><time datetime="2019-11-19T13:44:00+00:00">19 Nov 2019, 13:44</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Как ще се отрази на българските земеделци намаляването на обвързаното подпомагане, какви са очакваните промени в Общата селскостопанска политика (ОСП) след 2020 г. и кои са ползите от дигитализацията в земеделието – това бяха основните акценти по време на <a href="https://club.investor.bg/"><b>форума Клуб Investor „Агробизнес 2020“</b></a>, който се проведе на 18 ноември в Пловдив.</p>
      <p>Събитието откри заместник-министърът на земеделието, храните и горите Вергиния Кръстева, която коментира възможните последици от предложението на Европейската комисия (ЕК) за намаляване на обвързаното подпомагане. Според нея 27 хил. земеделци в животновъдството и сектор плодове и зеленчуци у нас ще бъдат силно засегнати от това предложение и за страната ни то е неприемливо.  Кръстева посочи още, че 2020 г. ще бъде много важна, тъй като предстои да бъде прието законодателството за следващите седем години.</p>
      <p>В дискусия за бъдещето на ОСП стана ясно, че след преходния период, според предложението на Европейската комисия се очаква около 5% намаление на бюджета. Сред най-вероятните промени са още нов баланс на отговорностите между Брюксел и страните членки, намаляване на преките плащания над 60 хил. евро и въвеждане на таван от 100 хил. евро, по-целенасочена подкрепа, засилване на амбициите в околната среда и климата, опростяване на правилата.</p>
      <p>Предвиденият бюджет на ОСП за 2021-2027 г. е 365 млрд. евро, което е с 5% по-малко спрямо бюджета през настоящия програмен период. Основната причина за намаляването на финансирането е Brexit и очакваната загуба на 12 млрд. евро от излизането на Великобритания от ЕС, обясни Елисавета Върбанова, експерт в „Правен отдел“ в Дирекция „Земеделие и развитие на селските райони“ на ЕК.</p>
      <p>Приоритет в новия програмен период ще бъде подкрепата за малките и средните стопанства, както и за младите фермери, каза Силвия Резеши, експерт в отдел „Директни плащания“ в Дирекция „Земеделие и развитие на селските райони“ на ЕК. „По отношение на приоритетите имаме заделяне на минимум 2% от националния пакет за директни плащания за младите фермери“, отбеляза тя.</p>
      <p>Петър Петров, председател на Национална асоциация на младите фермери в България, посочи, че някои от прилаганите до момента мерки за привличането на млади хора в земеделието са неефективни. Според него младите фермери трябва да преминават през по-качествени курсове на обучение и да притежават минимум бакалавърска степен, за да могат наистина да работят.</p>
      <p>Очаква се преговорите и одобряването на пакета по ОСП и на Многогодишната финансова рамка да приключат до края на 2020 г., като оптимистичният сценарий е прилагането да започне от 1 януари 2022 г.</p>
      <p>По отношение на цифровизацията в земеделието, експертите се обединиха около мнението, че тя ще помогне на земеделските производители да оптимизират разходите си и да постигнат по-голяма печалба.</p>
      <p>Към момента най-иновативни в България са средните стопанства от 5000 до 10 000 декара. Причината е, че малките стопани не могат да си позволят внедряването на нови технологии, а управителите на големите стопанства все още залагат на обема за печалбата си.</p>
      <p>Според Светлана Боянова, председател на УС на Института за агростратегии и иновации, цифровизацията не може да се случи без помощта на държавата. Нейната задача е да свърже земеделските стопани с IT специалисти, а последните трябва да имат възможност да използват поддържаните от държавата данни, за да направят ефективни приложения за селското стопанство.</p>
      <p>
        <a href="http://www.investor.bg/">
          <b>Още икономически новини четете в Investor.bg</b>
        </a>
      </p>
      <p>Клуб Investor „Агробизнес 2020“ се осъществи с подкрепата на Пощенска банка и ИНТЕРНАЦИОНАЛ Хотел Казино &amp; Тауър Суитс. Институционални партньори: Agro Hub, Национална асоциация на зърнопроизводителите, Национална асоциация на младите фермери в България, Аграрен университет - Пловдив. Медийни партньори: Bloomberg TV Bulgaria, Dnes.bg, Trafficnews.bg, Agri.bg, Sinor.bg, AGRO TV, Agro.bg, Nivabg.com, Plovdiv-online.com, AgroPlovdiv.bg, GustoNews.bg, PlovdivskiNovini.bg. </p>
    </article>
  </body>
</html>