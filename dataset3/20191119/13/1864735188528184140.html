<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/luis-enrique-spagna-figlia-1.4895419"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T13:47:22+00:00"/>
    <meta property="og:title" content="Spagna, Luis Enrique torna commissario tecnico dopo la tragedia della figlia"/>
    <meta property="og:description" content="A cinque mesi esatti dal suo addio per gravi problemi personali, l'ex allenatore della Roma si riprende il proprio posto"/>
  </head>
  <body>
    <article>
      <h1>Spagna, Luis Enrique torna commissario tecnico dopo la tragedia della figlia</h1>
      <h2>A cinque mesi esatti dal suo addio per gravi problemi personali, l'ex allenatore della Roma si riprende il proprio posto</h2>
      <address><time datetime="2019-11-19T13:47:22+00:00">19 Nov 2019, 13:47</time> by <a rel="author">FRANCESCO BOCCHINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4895418.1574171242!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Lusi Enrique</figcaption>
      </figure>
      <p>Milano, 19 novembre 2019 - <b>Luis Enrique torna al suo posto</b>. A distanza di cinque mesi esatti dall'addio alla panchina della <b>Nazionale spagnola</b>, causato da gravi problemi personali, l'ex allenatore della Roma si riprende il ruolo di <b>commissario tecnico</b> delle Furie Rosse, "traghettate" verso <b>Euro 2020 </b>dal vice di Luis Enrique, quel <b>Robert Moreno </b>che chiude la sua avventura alla guida di Ramos e compagni con un bottino di sette vittorie e due pareggi.</p>
      <p>Ad annunciare il rientro di Luis Enrique è stato Il presidente della RFEF (la Federcalcio spagnola), <b>Luis Rubiales</b>. "E' stato chiaro a tutti fin da subito che la porta per Luis Enrique sarebbe sempre rimasta aperta. Era pure scritto nel contratto con Robert Moreno: qualora Luis Enrique avesse voluto, sarebbe tornato ct - ha detto il numero uno - Abbiamo parlato con Luis Enrique tre volte dal suo lutto (la <b>morte della figlia</b>, ndr): la prima il 29 agosto, una telefonata per trasmettergli l'affetto della gente che era al suo fianco, mentre le altre due sono state riunioni, di cui una a fine ottobre e l'altra ieri".</p>
      <p>Nel rispedire al mittente le critiche per la gestione della panchina della Roja, Rubiales ha svelato come sia stato proprio Moreno a riferirgli del desiderio di 'Lucho' di tornare. "A quel punto lo abbiamo avvisato che dovevamo parlare con Luis Enrique perché avevamo una parola da mantenere. Da qui si è arrivati alla riunione del 31 ottobre a Saragozza. Domenica scorsa abbiamo riferito a Moreno che stavamo soltanto valutando il ritorno di Luis Enrique e lui il giorno dopo mi ha chiesto di andare via. Allora ci siamo visti costretti a contattare Luis Enrique per definire la sua disponibilità a tornare - la precisazione del presidente della RFEF - Noi comunque ci siamo sempre mossi con rispetto, integrità, trasparenza e rigore. La Federazione è rimasta leale sia con Luis Enrique sia con Moreno. Luis Enrique è il leader di questo progetto sportivo, che andrà avanti fino al Mondiale in Qatar nel 2022".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>