<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/prawie-270-gmin-przyjaznych-pszczolom,135186.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T13:41:00+00:00"/>
    <meta property="og:title" content="Prawie 270 gmin przyjaznych pszczołom"/>
    <meta property="og:description" content="W działania na rzecz poprawy warunków życia owadów zapylających w Polsce zaangażowało się tym razem aż 269 gmin ze wszystkich województw. Najwięcej gmin podpisało Manifest w województwie dolnośląskim, wielkopolskim oraz w kujawsko-pomorskim."/>
  </head>
  <body>
    <article>
      <h1>Prawie 270 gmin przyjaznych pszczołom</h1>
      <address><time datetime="2019-11-19T13:41:00+00:00">19 Nov 2019, 13:41</time> by <a rel="author">aw  </a></address>
      <h4>W działania na rzecz poprawy warunków życia owadów zapylających w Polsce zaangażowało się tym razem aż 269 gmin ze wszystkich województw. Najwięcej gmin podpisało Manifest w województwie dolnośląskim, wielkopolskim oraz w kujawsko-pomorskim.</h4>
      <hr/>
      <ul>
        <li>
          <b>Trzeci rok inicjatywy „Manifest Gmin Przyjaznych Pszczołom”, realizowanej w ramach programu „Z Kujawskim pomagamy pszczołom”, przyniósł blisko 27 proc. wzrost uczestników w stosunku do poprzedniej edycji.</b>
        </li>
        <li>
          <b>W tym roku dzięki działaniom podjętym przez gminy sygnatariuszki "Manifestu Gmin Przyjaznych Pszczołom" posadzono w Polsce blisko 450 000 roślin przyjaznych pszczołom, ponad 100 000 krzewów, blisko 30 000 drzew oraz około 23 mln m2 łąk kwietnych.</b>
        </li>
      </ul>
      <p>Jak podkreślają organizatorzy akcji, gminy angażowały się m.in. w takie przedsięwzięcia jak organizacja warsztatów i zajęć edukacyjnych dla dzieci i młodzieży dotyczących ochrony pszczół; pikników i festynów dla mieszkańców, spotkań z przyrodnikiem lub pszczelarzem na temat ochrony przyrody i pszczół czy konferencji dla rolników oraz miłośników ogrodnictwa na temat ochrony pszczół i sadzenia roślin przyjaznych pszczołom. Najwięcej gmin podpisało Manifest w województwie dolnośląskim (46), wielkopolskim (42) oraz w kujawsko-pomorskim (32). Najciekawsze, wyróżniające się aktywności zrealizowano w Białymstoku, Elblągu, Poznaniu, Pszczółkach, Gostycynie, Legnicy, Lubinie, Szczańcu, Świeradowie-Zdroju oraz w Wołominie.</p>
      <p>- Gminy odgrywają bardzo ważną rolę w zapewnieniu pszczołom odpowiednich warunków życia – zadbaniu o ich bazę pokarmową, czyli roślinność bogatą w nektar i pyłek oraz miejsca do gniazdowania. Samorządy dysponują terenami, z których na co dzień korzystają mieszkańcy, ale które równocześnie mogą być cenne dla pszczół. Łąki kwietne na niezagospodarowanych do tej pory obszarach, parki, skwery i ulice obsadzone roślinami przyjaznymi pszczołom – kwitnące i pachnące będą cieszyć wszystkich - komentuje Katarzyna Dytrych przyrodniczka, ekspertka programu „Z Kujawskim pomagamy pszczołom”.</p>
      <p>Czytaj też: <a href="https://www.portalsamorzadowy.pl/ochrona-srodowiska/bialystok-stawia-na-laki-prezydent-argumentow-za-jest-bardzo-duzo,129149.html">Białystok stawia na łąki. Prezydent: argumentów za jest bardzo dużo</a></p>
      <p>„Manifest Gmin Przyjaznych Pszczołom" to inicjatywa, która jest częścią pierwszego ogólnopolskiego programu poświęconego pszczołom - „Z Kujawskim pomagamy pszczołom”, realizowanego od 2011 roku przez ZT Kruszwica.</p>
      <p>Celem programu jest inspirowanie lokalnych społeczności do podejmowania długofalowych działań na rzecz poprawy warunków życia pszczół w Polsce poprzez sadzenie kwiatów bogatych w nektar i pyłek. Program rozwija również świadomość społeczną w zakresie relacji pomiędzy pszczołami a bioróżnorodnością. Natomiast inicjatywa Gmina Przyjazna Pszczołom i Manifest ma za zadanie poprzez samorządy angażować mieszkańców do podejmowania realnych działań na rzecz pszczół.</p>
      <p>W pierwszym roku Manifest podpisało 80 gmin, w kolejnym już 214. W 2019 liczba gmin zwiększyła się o kolejne 27 proc.. Gminy, które poprą manifest oraz zrealizują działania na rzecz pszczół, otrzymują prawo posługiwania się tytułem i logotypem Gminy Przyjaznej Pszczołom. Do Manifestu może przystąpić każda gmina w Polsce, która dostrzega kluczową rolę pszczół dla ekosystemów i konieczność dbania o zachowanie bioróżnorodności oraz aktywnie działa w tych obszarach.</p>
      <p>Okazuje się też, że pszczoły w miastach często radzą sobie lepiej, niż na wsi. Ponad 60 proc. powierzchni Polski zajmują bowiem tereny rolnicze, które jednak są coraz mniej przyjazne pszczołom. Z jednej strony owadom szkodzą tam różnego rodzaju pestycydy, z drugiej nie sprzyja im monokulturowy charakter upraw. Tymczasem w miastach różnego rodzaju kwiaty kwitną w zasadzie przez cały sezon, czyli od marca do września. Mowa tu o roślinach rosnących na balkonach, skwerach, parkach czy cmentarzach.</p>
      <p>
        <a href="https://www.portalsamorzadowy.pl/ochrona-srodowiska/pszczoly-w-miastach-czesto-radza-sobie-lepiej-niz-na-wsi,121347.html">- Miody z pasiek miejskich nie ustępują pod względem jakości tym z terenów wiejskich. Poziom szkodliwych substancji w nich zawartych jest niski i jako taki często nie pozwala odróżnić miejsca produkcji miodu - opowiada biolog z Uniwersytetu Rolniczego w Krakowie, dr Hajnalka Szentgyörgyi.</a>
      </p>
    </article>
  </body>
</html>