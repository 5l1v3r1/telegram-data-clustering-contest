<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461811/%E0%A6%8F%E0%A7%9F%E0%A6%BE%E0%A6%B0-%E0%A6%85%E0%A7%8D%E0%A6%AF%E0%A6%BE%E0%A6%AE%E0%A7%8D%E0%A6%AC%E0%A7%81%E0%A6%B2%E0%A7%87%E0%A6%A8%E0%A7%8D%E0%A6%B8%E0%A7%87-%E0%A6%B2%E0%A6%A8%E0%A7%8D%E0%A6%A1%E0%A6%A8-%E0%A6%97%E0%A7%87%E0%A6%B2%E0%A7%87%E0%A6%A8-%E0%A6%A8%E0%A6%93%E0%A7%9F%E0%A6%BE%E0%A6%9C-%E0%A6%B6%E0%A6%B0%E0%A6%BF%E0%A6%AB"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T13:17:00+00:00"/>
    <meta property="og:title" content="এয়ার অ্যাম্বুলেন্সে লন্ডন গেলেন নওয়াজ শরিফ"/>
    <meta property="og:description" content="অনলাইন ডেস্ক ॥ জেল থেকে মুক্তি পাওয়ার পর চিকিৎসার জন্য লন্ডনের উদ্দেশে পাকিস্তান ছাড়লেন দেশটির তিনবারের সাবেক প্রধানমন্ত্রী নওয়াজ শরিফ। মঙ্গলবার স্থানীয় সময় সকালের দিকে লাহোর বিমানবন্দর থেকে এয়ার অ্যাম্বুলেন্সে করে লন্ডনের উদ্দেশে উড়াল দেন তিনি। সাবেক এই প্রধানমন্ত্রীর বিদেশযাত্রার সময় লাহোর বিমানবন্দরে উপস্থিত ছিলেন তার ..."/>
  </head>
  <body>
    <article>
      <h1>এয়ার অ্যাম্বুলেন্সে লন্ডন গেলেন নওয়াজ শরিফ</h1>
      <address>
        <time datetime="2019-11-19T13:17:00+00:00">19 Nov 2019, 13:17</time>
      </address>
      <figure>
        <img src="http://www.dailyjanakantha.com/files/201911/1574173058_14.jpg"/>
      </figure>
      <p>অনলাইন ডেস্ক ॥ জেল থেকে মুক্তি পাওয়ার পর চিকিৎসার জন্য লন্ডনের উদ্দেশে পাকিস্তান ছাড়লেন দেশটির তিনবারের সাবেক প্রধানমন্ত্রী নওয়াজ শরিফ। মঙ্গলবার স্থানীয় সময় সকালের দিকে লাহোর বিমানবন্দর থেকে এয়ার অ্যাম্বুলেন্সে করে লন্ডনের উদ্দেশে উড়াল দেন তিনি।</p>
      <p>সাবেক এই প্রধানমন্ত্রীর বিদেশযাত্রার সময় লাহোর বিমানবন্দরে উপস্থিত ছিলেন তার রাজনৈতিক দল পাকিস্তান মুসলিম লীগ- নওয়াজের (পিএমএল-এন) হাজার হাজার নেতাকর্মী। নওয়াজের সঙ্গে অ্যাম্বুলেন্সে চেপে লন্ডনে গেছেন তার ভাই শেহবাজ শরিফও।</p>
      <p>দেশটির দৈনিক ডন বলছে, সাবেক প্রধানমন্ত্রীর লন্ডন যাত্রার জন্য মঙ্গলবার সকালের দিকে দোহা থেকে একটি এয়ার অ্যাম্বুলেন্স এসে পৌঁছায় লাহোর বিমানবন্দরের হজ টার্মিনালে। এই এয়ার অ্যাম্বুলেন্সে আইসিইউ এবং জরুরি অপারেশন থিয়েটার বসানো হয়। নওয়াজ শরিফের সঙ্গে একদল চিকিৎসক ও প্যারামেডিকসও অ্যাম্বুলেন্সে করে লন্ডন যাত্রা করছেন।</p>
      <p>দেশটির অভিবাসন বিভাগ বলছে, এর আগে এয়ার অ্যাম্বুলেন্সে করে নওয়াজের সঙ্গে যারা যাবেন, তাদের হাতে সাবেক এই প্রধানমন্ত্রীর মেডিকেল ফাইল হস্তান্তর করা হয়। বিমানবন্দর থেকে লন্ডন যাত্রা শুরু হওয়ার আগে নওয়াজের আরেক দফা রক্ত পরীক্ষা করা হয়।</p>
      <p>এক্সপ্রেস ট্রিবিউন বলছে, গত ১৬ নভেম্বর নওয়াজ শরীফকে চিকিৎসার জন্য বিদেশে যাওয়ার অনুমতি দিয়ে আদেশ জারি করে লাহোর হাইকোর্ট। এই আদেশে নওয়াজ শরিফ চিকিৎসার জন্য দেশের বাইরে চার সপ্তাহ থাকতে পারবেন বলে জানানো হয়। এ নিয়ে দেশটির আদালতে দুদিনের টানাপড়েন শেষে মঙ্গলবার সকালের দিকে লন্ডন গেলেন সাবেক এই পাক প্রধানমন্ত্রী।</p>
    </article>
  </body>
</html>