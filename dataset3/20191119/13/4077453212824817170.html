<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/19/news/palermo_uomo_del_clan_con_il_reddito_di_cittadinanza_e_la_villa_di_lusso-241417928/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T13:38:00+00:00"/>
    <meta property="og:title" content="Palermo, i cinque del clan di Cosa Nostra col reddito di cittadinanza. Ecco la supervilla"/>
    <meta property="og:description" content="Cinque, su nove fermati, percepivano il contributo mentre si occupavano degli affari di mafia. La residenza con piscina e idromassaggio sequestrata a Ficarazzi"/>
  </head>
  <body>
    <article>
      <h1>Palermo, i cinque del clan di Cosa Nostra col reddito di cittadinanza. Ecco la supervilla</h1>
      <h2>Cinque, su nove fermati, percepivano il contributo mentre si occupavano degli affari di mafia. La residenza con piscina e idromassaggio sequestrata a Ficarazzi</h2>
      <address><time datetime="2019-11-19T13:38:00+00:00">19 Nov 2019, 13:38</time> by <a rel="author">ROMINA MARCECA</a></address>
      <p>Uomini di Cosa nostra ma col reddito di cittadinanza. Cinque dei nove fermati dalla squadra mobile nel <a href="https://palermo.repubblica.it/cronaca/2019/11/19/news/palermo_i_falsi_incidenti_con_gli_spaccaossa_helle_casse_della_mafia_i_maxi_risarcimenti_9_fermi-241391420/">blitz antimafia messo a segno oggi dalla squadra mobile</a>, percepivano il reddito di cittadinanza. Uno di loro è Stefano Marino, uno dei due capi <a href="https://palermo.repubblica.it/cronaca/2019/11/19/news/mafia_chi_sono_i_registi_di_spaccio_e_truffe_alle_assicurazioni-241405184/">della famiglia di Brancaccio</a>. La moglie percepiva 500 euro al mese mentre il marito, con il fratello Michele, si occupava degli affari di Cosa nostra: dalle rapine, al traffico di droga e fino alle truffe alle assicurazioni con la collaborazione degli “spaccaossa”.</p>
      <h3>Mafia, uomo di Brancaccio con il reddito di cittadinanza e la villa di lusso</h3>
      <figure>
        <video src="https://media.gedidigital.it/repubblicatv/file/2019/11/19/673820/673820-video-rrtv-650-whatsapp_video_2019_11_19_at_131.mp4"/>
      </figure>
      <p>La scoperta più eclatante è quella di una villa a Ficarazzi, in provincia di Palermo, del valore di 300mila euro. È di Nicolò Giustiniani, braccio destro dei fratelli Stefano e Michele Marino della famiglia di Brancaccio. Giustiniani percepiva anche il reddito di cittadinanza per 900 euro.<br/><br/><br/>Gli investigatori, coordinati dal capo della Mobile Rodolfo Ruperti e dal funzionario Gianfranco Minissale, dentro alla villa hanno trovato statue di leoni a bordo di una piscina di 6 metri per 10 con idromassaggio. E poi una grande cucina con un tavolo per oltre 20 ospiti. La residenza è stata sequestrata.<br/><br/><br/><br/>Nelle intercettazioni i poliziotti della squadra mobile hanno captato Giustiniani mentre si consigliava con un uomo su dove installare la piscina. “Che dici la metto qua?”. L’altro interlocutore gli riferiva i costi: “E mi diceva che aveva un costo di 5mila euro, poi dice le luci a led quelle che volevi tu, che si cambia di colore mi ha detto che costano 3mila euro e l'acqua calda ci vuole l'impianto che costa 8mila euro”. Altri tre erano beneficiari del contributo erano Ignazio Ficarotta, Pietro Di Paola e Angelo Mangano.</p>
    </article>
  </body>
</html>