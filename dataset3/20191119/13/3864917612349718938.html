<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821257-sumi-zavtra-poprosautsa-z-komandirom-128-brigadi-evgenom-korostelovim.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T13:48:00+00:00"/>
    <meta property="og:title" content="Суми завтра попрощаються з командиром 128 бригади Євгеном Коростельовим"/>
    <meta property="og:description" content="У Сумах у середу, 20 листопада, попрощаються з командиром 128-ї гірсько-штурмової бригади Євгеном Коростельовим, який помер від отриманих ран у Харківському військово-медичному клінічному центрі Північного регіону."/>
  </head>
  <body>
    <article>
      <h1>Суми завтра попрощаються з командиром 128 бригади Євгеном Коростельовим</h1>
      <h2>У Сумах у середу, 20 листопада, попрощаються з командиром 128-ї гірсько-штурмової бригади Євгеном Коростельовим, який помер від отриманих ран у Харківському військово-медичному клінічному центрі Північного регіону.</h2>
      <address>
        <time datetime="2019-11-19T13:48:00+00:00">19 Nov 2019, 13:48</time>
      </address>
      <p>Про це повідомляє прес-служба<a href="https://smr.gov.ua/uk/novini/podiji/16061-u-sumakh-provedut-u-ostannij-put-komandira-128-ji-girsko-shturmovoji-brigadi-evgena-korostilova.html"> Сумської міськради.</a></p>
      <p>Євген Коростельов навчався в артилерійському училищі в Сумах. З початком бойових дій на сході України він, не роздумуючи, вирушив до зони проведення Антитерористичної операції. Всі ці роки офіцер перебував фактично на передовій.</p>
      <figure>
        <img src="https://static.ukrinform.com/photos/2019_11/1574174845-326.jpg"/>
        <figcaption>
          <i>Фото: Сумська міськрада</i>
        </figcaption>
      </figure>
      <p>У 2015 році за особисту мужність і високий професіоналізм, виявлені у захисті державного суверенітету та територіальної цілісності України, вірність військовій присязі Євген Коростельов був нагороджений Орденом Богдана Хмельницького ІІІ ступеня.</p>
      <p>Командиром 128-ої окремої гірсько-штурмової бригади офіцер <a href="https://www.ukrinform.ua/tag-armia">ЗСУ</a> став у вересні цього року, до того служив в 25-й десантній бригаді, де був начальником артилерії та заступником командира.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2820820-u-likarni-pomer-komandir-128-brigadi-akij-otrimav-poranenna-u-zoni-oos.html">У лікарні помер командир 128 бригади, який отримав поранення у зоні ООС</a>
      </blockquote>
      <p>12 листопада, виконуючи чергове завдання у районі проведення ООС, Євген Коростельов отримав множинні вогнепальні осколкові поранення кінцівок.</p>
      <p>Його терміново літаком евакуювали до Харкова. Попри всі старання медиків, захисника країни врятувати не вдалося. Він помер сьогодні, у вівторок, о 4-й годині ранку. У полковника залишилася дружина, донька і син. Йому було 38 років.</p>
      <p>Прощання з Євгеном відбудеться 20 листопада. О 9:00 з ним прощатимуться біля будинку № 43 по пр-ту Курський. Далі тіло перевезуть до Свято-Воскресенського кафедрального собору, там, орієнтовно о 10:00, за загиблим воїном відбудеться заупокійна літія. Опісля траурна процесія рушить до Алеї Героїв на Центральному кладовищі міста, де і знайде вічний спокій Євген Коростельов.</p>
    </article>
  </body>
</html>