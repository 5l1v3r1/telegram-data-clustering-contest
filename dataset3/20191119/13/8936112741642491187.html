<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/hiszpania-luis-enrique-zostanie-ponownie-trenerem-reprezentacji,986521.html"/>
    <meta property="og:site_name" content="TVN24"/>
    <meta property="article:published_time" content="2019-11-19T13:08:00+00:00"/>
    <meta property="og:title" content="Hiszpanie zmieniają selekcjonera. Luis Enrique wraca po śmierci córki"/>
    <meta property="og:description" content="To już informacja oficjalna - Luis Enrique znów trenerem reprezentacji Hiszpanii. Potwierdziły się zatem doniesienia tamtejszych mediów, które w poniedziałek informowały o zmianie selekcjonera."/>
  </head>
  <body>
    <article>
      <h1>Hiszpanie zmieniają selekcjonera. Luis Enrique wraca po śmierci córki</h1>
      <address>
        <time datetime="2019-11-19T13:08:00+00:00">19 Nov 2019, 13:08</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/fe2d37fb-d53c-43b8-8cef-17f2ee395130.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/591d77af-1163-45ab-ae48-44a44464402d-480p.mp4"/>
          <figcaption>Luis Enrique nie jest już trenerm Hiszpanów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d9c4f8c2-28a2-4b35-99b1-3fe5787a6313-480p.mp4"/>
          <figcaption>Hiszpania zdemolowała Maltę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/57b300bf-cdba-47a4-bb04-23af283edb03-480p.mp4"/>
          <figcaption>Szwecja - Hiszpania - eliminacje Euro 2020</figcaption>
        </figure>
        <figcaption>Enrique ponownie trenerem Hiszpanii Video: Getty Images</figcaption>
      </slideshow>
      <h3>To już informacja oficjalna - Luis Enrique znów trenerem reprezentacji Hiszpanii. Potwierdziły się zatem doniesienia tamtejszych mediów, które w poniedziałek informowały o zmianie selekcjonera.</h3>
      <p>49-letni Hiszpan zrezygnował z prowadzenia kadry w czerwcu, po niespełna roku pracy na tym stanowisku. Decyzję argumentował problemami osobistymi. Jak się później okazało, konkretnym powodem była choroba jego córeczki Xany, która niestety dwa miesiące później zmarła.</p>
      <related>
        <a href="https://eurosport.tvn24.pl/pilka-nozna,105/demolka-komplet-zwyciestw-i-wysrubowany-rekord-wloski-ideal-na-koniec-eliminacji,986473.html"/>
      </related>
      <p>Obowiązki Enrique przejął jego asystent Robert Moreno. Najpierw tymczasowo, potem jako trener na stałe.</p>
      <h3>5:0 na koniec</h3>
      <p>Moreno ma 42 lata. Nigdy nie był piłkarzem, a jego kariera trenerska polegała głównie na pracy pomocnika głównego szkoleniowca. M.in. z Enrique wspólnie prowadzili FC Barcelona w latach 2014-2017. Asystentem w reprezentacji został w 2018 roku.</p>
      <p>Teraz pod jego wodzą hiszpańska kadra walczyła w eliminacjach do przyszłorocznych mistrzostw Europy. Awans uzyskała z pierwszego miejsca w grupie. W ostatnim meczu, w poniedziałek, pokonała na swoim boisku Rumunię 5:0.</p>
      <p>Zaraz po spotkaniu Moreno zrezygnował z udziału w tradycyjnej konferencji prasowej i nie rozmawiał z żadnymi przedstawicielami mediów. Według "El Mundo", doszło za to do jego wzruszającego pożegnania z zawodnikami w szatni.</p>
      <p>Hiszpańska federacja początkowo nie odnosiła się do podawanych informacji na temat powrotu Enrique, zwołała jednak spotkanie z dziennikarzami, na którym pojawił się prezes Luis Rubiales oraz dyrektor sportowy kadry Jose Francisco Molina. Właśnie wtedy informację potwierdzono oficjalnie.</p>
      <p> </p>
      <h3>Był gotów ustąpić</h3>
      <p>Wątpliwości co do dalszej pracy Moreno w reprezentacji pojawiły się po październikowych remisach z Norwegią i Szwecją. Wydaje się, że sam niedoświadczony szkoleniowiec, dla którego było to największe wyzwanie w karierze, nie spodziewał się, że pozostanie na stanowisku. We wrześniu, niedługo po rodzinnej tragedii w rodzinie Enrique, przyznał, że w każdej chwili jest gotów ustąpić, jeśli jego poprzednik wyrazi chęć powrotu na ławkę.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/11108a3dbfe4636cb40b84b803b2fff6/ae24a31f-d779-4ab9-a9e0-e66869fdce6e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Robert Moreno (drugi od prawej) przejął kadrę po Luisie Enrique (w środku)<cite>Źródło: Getty Images</cite></figcaption>
      </figure>
      <p>Autor: TG / Źródło: Eurosport.pl/Reuters</p>
    </article>
  </body>
</html>