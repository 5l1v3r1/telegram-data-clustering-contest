<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/19/news/chiellini_rientro-241416429/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T13:13:00+00:00"/>
    <meta property="og:title" content="Juventus, Chiellini: ''Torno tra febbraio e marzo. Mancini artefice della rinascita dell'Italia''"/>
    <meta property="og:description" content="Il difensore pianifica il suo ritorno: ''L'obiettivo è rientrare in primavera&quot;. Applausi ai compagni (&quot;stanno facendo benissimo,"/>
  </head>
  <body>
    <article>
      <h1>Juventus, Chiellini: ''Torno tra febbraio e marzo. Mancini artefice della rinascita dell'Italia''</h1>
      <h2>Il difensore pianifica il suo ritorno: ''L'obiettivo è rientrare in primavera". Applausi ai compagni ("stanno facendo benissimo, per vedere le idee di Sarri applicate in campo serve pazienza'') e al ct della Nazionale</h2>
      <address><time datetime="2019-11-19T13:13:00+00:00">19 Nov 2019, 13:13</time> by <a rel="author">DOMENICO MARCHESE</a></address>
      <p>Tra una visita a Disneyland e le sedute di fisioterapia, Giorgio Chiellini si gode la <a href="https://www.repubblica.it/sport/calcio/serie-a/juventus/2019/11/12/news/emre_demiral_rabiot-240954258/">Juventus di Sarri</a> e pianifica il suo ritorno alla guida della difesa bianconera. "Spero di tornare in primavera, domani torno a fare fisioterapia che sta andando molto bene ma ci vuole molta pazienza: penso che tra febbraio e marzo potrò tornare in campo ma manca ancora tanto purtroppo" ha raccontato il capitano bianconero nell'intervento telefonico durante la cerimonia del "Premio Maestrelli" di Montecatini. Occasione per tracciare un bilancio della nuova Juventus, passata dal quinquennio di Allegri alla <a href="https://www.repubblica.it/rubriche/visti-dallala/2019/11/10/news/commento_mauro-240811692/">rivoluzione di Sarri</a>: "I compagni stanno andando benissimo anche senza di me - ha proseguito -. Dopo tanti anni con Allegri, qualunque allenatore sarebbe stato una novità. I risultati sono dalla nostra parte, ma servirà pazienza per vedere le idee del mister applicate in campo: l'importante, nel frattempo, era fare punti e i miei compagni stanno seguendo questa strada".</p>
      <h3>Palcoscenico Europeo</h3>
      <p>Il 2020 sarà un anno importante per Chiellini, pronto al rientro nel momento chiave della stagione, quello in cui inizia il rush finale per la Champions League: "L'anno buono? Diciamo che le speranze le abbiamo sempre, ci siamo andati vicino negli anni scorsi. Speriamo di arrivare in primavera nelle migliori condizioni possibili, che è quello che conta". Appuntamento anche con l'Europeo, a cui l'Italia si è qualificata chiudendo il percorso con il <a href="https://www.repubblica.it/sport/calcio/nazionale/2019/11/18/news/euro_2020_italia-armenia_9-1_gli_azzurri_centrano_l_11_successo_di_fila-241379678/">roboante 9-1 di ieri con l'Armenia</a>: "Risultato abbastanza sorprendente ma ho fatto i complimenti al mister anche dopo la <a href="https://www.repubblica.it/sport/calcio/nazionale/2019/11/15/news/euro_2020_bosnia-italia_0-3_mancini_nella_storia_decima_vittoria_di_fila-241220846/">grande vittoria contro la Bosnia</a>. Mancini ha cambiato in pochissimo tempo l'andamento della squadra e ha capito gli accorgimenti che servivano per ripartire. Tanti meriti vanno a lui perché è il vero artefice di questa rinascita".</p>
    </article>
  </body>
</html>