<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/teatris-un-deja/rezisors-martins-eihe-rezekne-iestude-rudens-sonati.a338900/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T13:18:00+00:00"/>
    <meta property="og:title" content="Režisors Mārtiņš Eihe Rēzeknē iestudē «Rudens sonāti»"/>
    <meta property="og:description" content="Uz Rēzeknes teātra &quot;Joriks&quot; skatuves režisora Mārtiņa Eihes vadībā top iestudējums, kura pamatā ir slavenā zviedru kinorežisora Ingmara Bergmana darbs “Rudens sonāte”. Pirmizrāde notiks trešdien, 20. novembrī, paziņojumā medijiem informē teātra pārstāvji."/>
  </head>
  <body>
    <article>
      <h1>Režisors Mārtiņš Eihe Rēzeknē iestudē «Rudens sonāti»</h1>
      <address><time datetime="2019-11-19T13:18:00+00:00">19 Nov 2019, 13:18</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Uz Rēzeknes teātra "Joriks" skatuves režisora Mārtiņa Eihes vadībā top iestudējums, kura pamatā ir slavenā zviedru kinorežisora Ingmara Bergmana darbs “Rudens sonāte”. Pirmizrāde notiks trešdien, 20. novembrī, paziņojumā medijiem informē teātra pārstāvji.</b>
      </p>
      <p>Zviedru režijas klasiķis Ingmars Bergmans, kino un teātra režisors, dramaturgs, scenāriju autors, “Rudens sonāti” uzrakstīja pagājušā gadsimta 70. gados, uz kino ekrāniem filma iznāca 1978. gadā, taču, kā uzsver izrādes veidotāji, tās varoņu stāsti, sāpes, emocijas ir aktuāli pāri laikiem. Rēzeknē mātes un meitas attiecību līkločus uzņēmies šķetināt Mārtiņš Eihe, kura smeldzīgo attiecību drāmu “Divi brāļi” jorikieši izspēlēja aizpagājušajā sezonā.</p>
      <p>“Tas būs stāsts par attiecībām ar vecākiem. Skatītājiem būs iespēja saskatīt sevi dažādās dzīves situācijās, pārdzīvot kopā ar varoņiem strīdus, nesaprašanos un, iespējams, rast atbildes uz svarīgiem jautājumiem,” par izrādi stāsta režisors Mārtiņš Eihe.</p>
      <p>Pēc septiņu gadu ilga pārtraukuma Eva uzaicina ciemos savu māti Šarloti, pasaulslavenu pianisti.</p>
      <blockquote>Neskatoties uz panākumiem, Šarlote patiesībā ir dziļi vientuļa, viņas vienīgā, patiesā aizraušanās ir mūzika, ar tās palīdzību viņa pauž savu pasaules izjūtu. Eva, ciema mācītāja sieva, divu grāmatu autore un mūzikas pasniedzēja, ir izvēlējusies ziedot savu dzīvi rūpēm par slimo māsu Helēnu.</blockquote>
      <p>Uz “Jorika” skatuves pirmo reizi kāps lieliskā Dailes teātra aktrise Esmeralda Ermale, pārējās lomās – jaunie aktieri Sandija Dovgāne un Māris Skrodis, kuri šosezon jau paspējuši pārsteigt skatītājus ar savu sniegumu iestudējumā “Otello”, un Kārlis Tols, kurš spēlē “Jorikā” kopš latviešu trupas dibināšanas pirms trim gadiem.</p>
      <p>Iestudējuma radošā komanda:</p>
      <p>Režisors: Mārtiņš Eihe.</p>
      <p>Lomās: Esmeralda Ermale, Sandija Dovgāne, Māris Skrodis un Kārlis Tols.</p>
      <p>Tulkojums no zviedru valodas: Imants Jaunzems.</p>
      <p>Izrāde latviešu valodā.</p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/teatris-un-deja/kvadrifrona-izrade-fake-news-izaicinajusi-pirmo-skatitaju-modribu.a338917/"/>
        <a href="https://www.lsm.lv/raksts/kultura/teatris-un-deja/skatitaju-vertejumam-nodots-senkova-asinainais-trilleris-sekspirs-liepaja.a338912/"/>
        <a href="https://www.lsm.lv/raksts/kultura/teatris-un-deja/tapusi-horeografes-alises-madaras-bokalderes-kustibu-izrade-lolojums.a338879/"/>
        <a href="https://www.lsm.lv/raksts/zinas/latvija/latgales-lielajas-slimnicas-paliativa-aprupe-pieprasita-bet-naudas-trukst.a338281/"/>
        <a href="https://www.lsm.lv/raksts/kultura/teatris-un-deja/foto-latviesu-originaloperas-suitu-saga-pirmizrade.a338045/"/>
        <a href="https://www.lsm.lv/raksts/zinas/latvija/drosibas-audits-rezekne-problemas-rada-spelu-zales-un-neizgaismotie-pagalmi.a337959/"/>
        <a href="https://www.lsm.lv/raksts/zinas/latvija/rezekne-loka-valsts-svetku-lentites.a337881/"/>
        <a href="https://www.lsm.lv/raksts/zinas/latvija/lacplesa-diena-ari-arpus-rigas-daudzviet-pasakumi-un-lapu-gajieni.a337783/"/>
      </related>
    </article>
  </body>
</html>