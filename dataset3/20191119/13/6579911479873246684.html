<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23500646-luis-enrique-selectionerul-spaniei-euro-2020.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T13:39:00+00:00"/>
    <meta property="og:title" content="Luis Enrique va fi selecționerul Spaniei la Euro 2020"/>
    <meta property="og:description" content="Luis Rubiales (președintele Federației Spaniole de Fotbal) a anunțat, marți, într-o conferință de presă, că naționala iberică va fi condusă de pe banca tehnică la Euro 2020 de Luis Enrique."/>
  </head>
  <body>
    <article>
      <h1>Luis Enrique va fi selecționerul Spaniei la Euro 2020</h1>
      <address><time datetime="2019-11-19T13:39:00+00:00">19 Nov 2019, 13:39</time> by <a rel="author">A.I.</a></address>
      <p><b>Luis Rubiales (președintele Federației Spaniole de Fotbal) a anunțat, marți, într-o conferință de presă, că naționala iberică va fi condusă de pe banca tehnică la Euro 2020 de Luis Enrique.<br/></b><b><br/></b>Spania s-a calificat fără emoții (și fără nicio înfrângere) la Euro 2020, dintr-o grupă în care tricolorii au încheiat pe 4. <br/><br/>După victoria cu 5-0 reușită împotriva României la Madrid (pe Wanda Metropolitano), Robert Moreno (cel care i-a ținut locul lui Enrique în preliminarii) a anunțat cu lacrimi în ochi despărțirea de "La Roja". <br/><br/>Ceea ce se specula deja de câteva zile în presa iberică a fost confirmat oficial marți: Luis Enrique revine pe banca naționalei Spaniei. <br/><br/>Fostul antrenor al Barcelonei a fost nevoit să plece (pe 26 martie 2019) de la prima reprezentativă a Spaniei din motive personale. Pe 30 august s-a aflat de-abia motivul pentru care Enrique a făcut un pas înapoi: fetița sa, Xana, a murit la doar 9 ani din cauza unei forme de cancer osos cu care copila s-a luptat preț de cinci luni. <b><br/></b><b><br/></b><b>Ce spune Rubiales despre soarta lui Moreno </b><br/><br/>"Luis Enrique a plecat doar pentru că a trecut prin cea mai groaznică situație în calitate de tată. Luis Enrique este liderul acestui proiect. Noi l-am angajat pe el și pe staff-ul său. I-am promis că va avea ușile deschise. Proiectul său continuă până la Campionatul Mondial din Qatar. Luis Enrique își va decide staff-ul, nu putem interveni în acest caz" -<b> Luis Rubiales</b>, într-o conferință de presă.<br/><br/>Robert Moreno și Luis Enrique au avut o colaborare îndelungată: AS Roma (2011-2012), Celta Vigo (2013-2014), FC Barcelona (2014-2017), iar apoi la naționala Spaniei.<br/><br/>Spania va fi cap de serie la tragerea la sorți a grupelor pentru Euro 2020, eveniment care va fi găzduit de București pe 22 noiembrie, de la ora 13:00.<br/><br/><br/> </p>
    </article>
  </body>
</html>