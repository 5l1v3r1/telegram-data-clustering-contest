<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/politics/syntagmatiki-anatheorisi-oi-protaseis-tou-kinal/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T13:41:11+00:00"/>
    <meta property="og:title" content="Συνταγματική Αναθεώρηση : Οι προτάσεις του ΚΙΝΑΛ"/>
    <meta property="og:description" content="Προσθήκη εδαφίου στο άρθρο 21 (προστασία οικογένειας, γάμου, μητρότητας και παιδικής ηλικίας, δικαιώματα ατόμων με αναπηρίες) του Συντάγματος, προτείνει το Κίνημα Αλλαγής"/>
  </head>
  <body>
    <article>
      <h6 class="kicker">Δια στόματος Λοβέρδου</h6>
      <h1>Συνταγματική Αναθεώρηση : Οι προτάσεις του ΚΙΝΑΛ</h1>
      <h2>Προσθήκη εδαφίου στο άρθρο 21 (προστασία οικογένειας, γάμου, μητρότητας και παιδικής ηλικίας, δικαιώματα ατόμων με αναπηρίες) του Συντάγματος, προτείνει το Κίνημα Αλλαγής</h2>
      <address><time datetime="2019-11-19T13:41:11+00:00">19 Nov 2019, 13:41</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Προσθήκη εδαφίου στο άρθρο 21 (προστασία οικογένειας, γάμου, μητρότητας και παιδικής ηλικίας, δικαιώματα ατόμων με αναπηρίες) του Συντάγματος, προτείνει το Κίνημα Αλλαγής.</p>
      <p>«Το κράτος μεριμνά για τη διασφάλιση ενός ελάχιστου αξιοπρεπούς επιπέδου διαβίωσης, για όλους τους πολίτες που έχουν ανάγκη, καθώς και για την ελεύθερη και ακώλυτη πρόσβαση όλων στα κοινωνικά αγαθά», είναι η διατύπωση που προτείνει το Κίνημα Αλλαγής και -όπως έσπευσε να υπογραμμίσει ο εισηγητής Ανδρέας Λοβέρδος- στόχος είναι «να διαμηνυθεί στα όργανα του κράτους η σημασία που προσδίδει ο συνταγματικός νομοθέτης στη συγκεκριμένη κρατική υποχρέωση».</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Το Κίνημα Αλλαγής ψηφίζει τη ρύθμιση της ίσης αμοιβής για ίση εργασία, καθώς και εκείνη για την υγεία. Θετικά τοποθετείται και στην πρόταση αναθεώρησης του άρθρου 5 που αφορά το ατομικό δικαίωμα του σεξουαλικού προσδιορισμού.</p>
      <p>O κ. Λοβέρδος αναφερόμενος στη θεματική ενότητα των δικαιωμάτων, η οποία συζητείται σήμερα στην Ολομέλεια, έσπευσε να επισημάνει «πως όταν αρθρώνεται λόγος περί δικαιωμάτων, ειδικά μάλιστα στην αναθεωρητική Βουλή, εκάστοτε ομιλών ελέγχεται με κριτήριο τι έπραξε το κόμμα του, όταν ο λαός τού έδωσε εντολή διακυβέρνησης της χώρας».</p>
      <p>Οι κυβερνητικές επιλογές, ο τρόπος διοίκησης και οι συμπεριφορές φωτογραφίζουν τις πραγματικές προθέσεις περί δικαιωμάτων, ανέφερε ο κ. Λόβερδος και αναρωτήθηκε ποια αξιοπιστία έχει η πρόταση περί του πολιτικού δικαιώματος του δημοψηφίσματος εκείνου που «οργάνωσε το νόθο και παράνομο δημοψήφισμα του 2015».</p>
      <p>Αναφορικά με τις σχέσεις Κράτους-Εκκλησίας, ο κ. Λοβέρδος είπε ότι το Κίνημα Αλλαγής προτείνει την προσθήκη στο άρθρο 3 ερμηνευτικής δήλωσης, σύμφωνα με την οποία «η αναφορά στην επικρατούσα θρησκεία δεν επηρεάζει τον διακριτό ρόλο Κράτους και Εκκλησίας και δεν αντίκειται στο άρθρο 13 παρ.1.</p>
      <p>«Είμαστε σοβαροί, χωρίς να δημαγωγούμε και πρέπει να σκεφτούν όσοι επιλέγουν τη δημαγωγία, γιατί αρνήθηκαν την πρότασή μας να αναθεωρηθεί και το άρθρο 16 παρ.2, περί της θρησκευτικής ελευθερίας στην εγκύκλιο εκπαίδευση», είπε ο εισηγητής του Κινήματος Αλλαγής.</p>
      <p>Ο Ανδρέας Λοβέρδος αναφέρθηκε και στο άρθρο 16 του Συντάγματος, λέγοντας: «Τα μη κρατικά και μη κερδοσκοπικά πανεπιστήμια είναι μια απαραίτητη λύση για την πανεπιστημιακή εκπαίδευση. Δυστυχώς χάνουμε εννιά ολόκληρα χρόνια, αλλά θα πρέπει να βρούμε μια ενδιάμεση λύση έως τότε».</p>
      <p>Πηγή: ΑΜΠΕ</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
    </article>
  </body>
</html>