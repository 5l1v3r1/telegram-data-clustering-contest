<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/kremenchucka-tragediya-z-dvoma-zagiblimi-vid-chadnogo-gazu-otrimala-rozgolosu-na-vsyu-ukrayinu"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T13:55:00+00:00"/>
    <meta property="og:title" content="Кременчуцька трагедія з двома загиблими від чадного газу отримала розголосу на всю Україну"/>
    <meta property="og:description" content="За попередніми даними, під час обстеження виявили порушення експлуатації газового обладнання."/>
  </head>
  <body>
    <article>
      <h1>Кременчуцька трагедія з двома загиблими від чадного газу отримала розголосу на всю Україну</h1>
      <address>
        <time datetime="2019-11-19T13:55:00+00:00">19 Nov 2019, 13:55</time>
      </address>
      <p>
        <b>За попередніми даними, під час обстеження виявили порушення експлуатації газового обладнання.</b>
      </p>
      <p>12 листопада у приватному будинку у Кременчуці по пров. Сорочинському знайшли тіла двох літніх людей. Слідство ще триває, однак, за попередніми даними, мешканці отруїлися чадним газом. Його називають «тихим убивцею», оскільки отруєння настає непомітно – оксид вуглецю (СО) не має ні кольору, ні запаху, ні смаку.</p>
      <p>Відеосюжети про цей випадок вийшли на всеукраїнських каналах. Зокрема, на <b><u><a href="https://www.facebook.com/plugins/video.php?href=https%3A%2F%2Fwww.facebook.com%2Fsvidok.ntn%2Fvideos%2F958231541208773%2F&amp;show_text=0&amp;width=560">НТН</a></u></b> та <b><u><a href="https://www.youtube.com/watch?v=zZ_1_Yq2u-8&amp;t=3s">ICTV</a></u></b>.</p>
      <blockquote><i>«Кременчуцька трагедія стала останньою крапкою у низці повідомлень про отруєння чадним газом із початку нинішнього опалювального сезону. Лише на Полтавщині протягом останнього місяця до реанімації потрапили кілька родин, в тому числі маленькі діти. У всіх випадках причиною отруєння стало газове обладнання, а точніше, відсутність угод на його технічне обслуговування, і як наслідок, несправність або неправильне користування. Так трапилося і в нашому міст», </i>- йдеться у повідомленні <a href="http://kgaz.com.ua/novyny/Zhertvi-%C2%ABtihogo-vbivc%D1%96%C2%BB?fbclid=IwAR2r-hqYAG6tlXXXcOfGSDNvzhIc7fGj0wDqCFQn-xVeojVnziklfTvZ_4U">ПрАТ «Кременчукгаз».</a></blockquote>
      <p>Фахівцям ПрАТ «Кременчукгаз» дали доступ до місця пригоди наступного дня після трагедії – 13 листопада.</p>
      <p>Наразі є попередня інформація за підсумками обстеження технічного стану газових приладів, встановлених у вказаному вище будинку в пров. Сорочинському. Як виявилося, споживачі не мали угоди на техобслуговування газового обладнання. В 2018 та 2019 роках не проводили перевірку та прочищення димових і вентиляційних каналів.</p>
      <p>За попередніми даними, під час обстеження виявили порушення експлуатації газового обладнання: газовий котел не був з’єднаний з димоходом димовідвідним патрубком, димовідвідний патрубок знаходився осторонь від самого котла та мав незадовільний стан, оскільки виготовлений із алюмінієвої гофри. Під час довготривалої експлуатації на ній утворилися наскрізні отвори. Датчик тяги автоматики безпеки був відключений.</p>
      <p>Крім того, димові та вентиляційні канали будинку мають значні внутрішні й зовнішні руйнування, очисні кишені частково забиті продуктами руйнування, місця приєднання димовідвідних патрубків до димових та вентиляційних каналів щільно забиті пилом та павутинням, тому під час перевірки тяга в димових та вентиляційних каналах була відсутня.</p>
      <p>У зв’язку із порушеннями в роботі газових приладів з відводом продуктів згорання в димохід та порушень при експлуатації димових вентиляційних каналів, газові прилади в будинку були опломбовані.</p>
      <blockquote><i>«За попередніми даними, внаслідок порушень експлуатації газового обладнання, відбувалося неповне згорання газової суміші, відповідно спостерігався викид чадного газу в приміщення.Мешканці будинку стали жертвами невиконання законів – техобслуговування газового обладнання не виконувалося, фахівці не перевіряли його роботу. Ніхто не перевіряв та не чистив вентканали та димоходи. Результатом стала трагедія. Аби запобігти тяжким наслідкам, люди мусять знати, що слід укладати угоди на техобслуговування газових приладів та кожен рік перевіряти димовентиляційні канали», </i>- пояснив керівник Департаменту ОГРМ та С ПрАТ «Кременчукгаз» Євген Козлов.</blockquote>
      <p>Нагадаємо, <b><a href="https://kg.ua/news/u-pomeshkanni-kremenchuka-na-lizhku-viyavili-dvoh-pomerlih-gromadyan">У помешканні Кременчука на ліжку виявили двох померлих громадян</a>.</b></p>
      <p> </p>
      <p> </p>
      <p> </p>
      <p>Світлана Павленко</p>
      <p>
        <i>На фото: у цьому будинку загинули чоловік і жінка, за попередніми даними, від отруєння чадним газом</i>
      </p>
    </article>
  </body>
</html>