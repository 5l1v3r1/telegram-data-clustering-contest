<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560747/pagreatikos-karkinos-ta-subtomata-einai-duskola-anagnorisima/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T13:33:00+00:00"/>
    <meta property="og:title" content="Παγκρεατικός Καρκίνος: Τα συμπτώματα είναι δύσκολα αναγνωρίσιμα"/>
    <meta property="og:description" content="Δράσεις ευαισθητοποίησης και ενημέρωσης από την Περιφέρεια Κρήτης και τον σύλλογο «Ευ Ζω με τον καρκίνο»"/>
  </head>
  <body>
    <article>
      <h1>Παγκρεατικός Καρκίνος: Τα συμπτώματα είναι δύσκολα αναγνωρίσιμα</h1>
      <address>
        <time datetime="2019-11-19T13:33:00+00:00">19 Nov 2019, 13:33</time>
      </address>
      <p>
        <b>Δράσεις ευαισθητοποίησης και ενημέρωσης από την Περιφέρεια Κρήτης και τον σύλλογο «Ευ Ζω με τον καρκίνο»</b>
      </p>
      <p>Ο Σύλλογος «<a href="https://www.efzo.gr/">Ευ Ζω με τον καρκίνο</a>», με την συνδιοργάνωση της <a href="https://www.crete.gov.gr/">Περιφέρειας Κρήτης</a> πραγματοποιεί δράση ενημέρωσης και ευαισθητοποίησης των πολιτών για τον Παγκρεατικό Καρκίνο την Τετάρτη 20 Νοεμβρίου, όπου μάλιστα στις 19:30 πρόκειται να φωταγωγηθεί το κτίριο της Περιφέρειας σε χρώμα μωβ.</p>
      <p>Η δράση πραγματοποιείται στο πλαίσιο της Παγκόσμιας Ημέρας του Παγκρεατικού Καρκίνου -21 Νοεμβρίου 2019- όπου η Κρήτη συμμετέχει στο παγκόσμιο κίνημα που συσπειρώνει περισσότερες από 80 οργανώσεις καρκίνου, από 30 χώρες και έξι ηπείρους για να ευαισθητοποιήσει για την πρόληψη του Παγκρεατικού καρκίνου.</p>
      <p>Όπως τονίστηκε σε συνέντευξη τύπου που πραγματοποιήθηκε την Τρίτη 19 Νοεμβρίου στη Περιφέρεια, στόχος της δράσης είναι η ενημέρωση σχετικά με τα πρώιμα συμπτώματα και τους κινδύνους του καρκίνου του παγκρέατος και την επείγουσα ανάγκη για έγκαιρη διάγνωση, η οποία τελικά μπορεί να σώσει ζωές.</p>
      <p>Συγκεκριμένα σε δηλώσεις που έγιναν στα ΜΜΕ αναφέρθηκαν:</p>
      <p>Ο Αντιπεριφερειάρχης Δημόσιας Υγείας-Κοινωνικής Πολιτικής Λάμπρος Βαμβακάς: «Το κεντρικό μήνυμα είναι ότι η πρόληψη, η έγκαιρη διάγνωση σώζει ζωές. Ο καρκίνος του παγκρέατος για τον οποίο γίνεται η δράση, είναι ένας από τους πιο θανατηφόρους καρκίνους παγκοσμίως. Είναι η έβδομη συχνότητα καρκίνου και η τέταρτη αιτία θανάτου. Όμως είναι σημαντικό ότι όλα αυτά τα χρόνια δεν έχουμε καταφέρει να αυξήσουμε τα ποσοστά επιβίωσης.</p>
      <p>Τα ποσοστά επιβίωσης των ασθενών με καρκίνο του παγκρέατος παραμένουν σε μονοψήφιο αριθμό. Για αυτό το λόγο είναι πολύ σημαντικό επειδή δεν δίνει εύκολα συμπτώματα να γίνει έγκαιρα και νωρίς η διάγνωση γιατί έτσι θα σωθούν οι ζωές, θα αυξηθεί η επιβίωση αυτών των ασθενών που διαγιγνώσκονται με καρκίνο του παγκρέατος.</p>
      <p>Το μήνυμα σε όλο τον κόσμο για την παγκόσμια ημέρα τον καρκίνου του παγκρέατος είναι να «ακούμε» το σώμα μας να βλέπουμε τα συμπτώματα, να πηγαίνουμε στο γιατρό, και έτσι να γίνει η διάγνωση του καρκίνου του παγκρέατος έγκαιρα για να σωθούν ζωές, γιατί αυτή τη στιγμή δεν υπάρχει κάποιος προσυμπτωματικός έλεγχος για τον καρκίνο του παγκρέατος όπως υπάρχει σε άλλους καρκίνους».</p>
      <p>Η Εντεταλμένη Περιφερειακή Σύμβουλος για θέματα διασύνδεσης Περιφέρειας με εθελοντικές οργανώσεις-φορείς Γεωργία Μηλάκη: «Ο καρκίνος του παγκρέατος είναι ένα από τα πιο επιθετικά νεοπλάσματα που έχουμε σήμερα και δυστυχώς η επίπτωση του αυξάνεται συνεχώς.</p>
      <p>Έχει υπολογιστεί ότι την επόμενη πενταετία θα αποτελεί τη δεύτερη αιτία θανάτου από καρκίνο και τα συμπτώματα του δυστυχώς δεν είναι τόσο εύκολα αναγνωρίσιμα για να βγάλουμε μία έγκαιρη διάγνωση, αφορούν κυρίως κοιλιακό άλγος, ίκτερος, ο οποίος μπορεί να εμφανιστεί σε προχωρημένα στάδια της νόσου, και γενικώς είναι συμπτωματολογία η οποία την βρίσκουμε πολύ συχνά σε πολύ απλές παθολογικές καταστάσεις. Εμείς θέλουμε να ευαισθητοποιήσουμε τον κόσμο για να αναγνωρίζει συμπτώματα που μπορεί να είναι καινούργια, να εμφανίζονται για πρώτη φορά και να απευθύνεται στο γιατρό του προκειμένου να γίνεται μία διερεύνηση».</p>
      <p>Εντεταλμένος Περιφερειακός Σύμβουλος για την λειτουργία των κινητών μονάδων για την πρόληψη και προαγωγή της Δημόσιας Υγείας Γιώργος Πιτσούλης: «Η πρόληψη είναι βασικός άξονας της στρατηγικής μας. Υποχωρήσεις και εκπτώσεις δεν γίνονται. Αντιθέτως ενδυναμώνουμε την προσπάθεια μας συντονισμένα με όλους τους φορείς».</p>
      <p>Πρόεδρος του συλλόγου στήριξης ασθενών που πάσχουν από νεοπλασματική νόσο «Ευ Ζω με τον καρκίνο» Καίτη Κουναλάκη: «Επικίνδυνος για την υγεία και τη ζωή. Ο δεύτερος καρκίνος σε θνησιμότητα . Είναι ανάγκη να γνωρίζουμε τα συμπτώματα, τα οποία είναι συνήθως ασαφή και ήπια. Να ενημερώνουμε τον γιατρό μας, αν εμφανίζονται συχνά δύο ή περισσότερα από αυτά: Ναυτία, ανεξήγητο αδυνάτισμα, πόνοι στην κοιλιά ή την πλάτη, διάρροια στεατόρροια, εμφάνιση διαβήτη ή σημείων ίκτερου, κατάθλιψη και θρόμβωση. Ο Σύλλογος «Ευ Ζω με τον καρκίνο», ευχαριστεί θερμά την Περιφέρεια Κρήτης για την συνεισφορά της στην διάχυση αυτής της πληροφορίας, με στόχο την ευαισθητοποίηση και ενημέρωση του κοινού για τον Παγκρεατικό καρκίνο, γιατί η πρόληψη σώζει ζωές».</p>
      <p>Αντιπρόεδρος του «ΕΥ ΖΩ με τον καρκίνο» Μαρία Θεοδωρίδου: «Ο Ευ Ζω, ως μέλος της Ελληνικής Ομοσπονδίας Καρκίνου συμμετέχει στο παγκόσμιο κίνημα και με αρωγό την Περιφέρεια Κρήτης θα ενώσει την φωνή της Κρήτης με την υπόλοιπη Ελλάδα και όλο τον κόσμο και από κοινού θα “φωνάξουμε” την ανάγκη για μεγαλύτερη ευαισθητοποίηση, έγκαιρη διάγνωση και περισσότερη χρηματοδότηση στην έρευνα για τον παγκρεατικό καρκίνο. Η δράση μας έχει ως στόχο την αύξηση της ευαισθητοποίησης στην Κρήτη, τόσο της κοινής γνώμης όσο και των παθολόγων, γενικών γιατρών, οικογενειακών γιατρών και γαστρεντερολόγων σχετικά με τα συμπτώματα και τους κινδύνους του παγκρεατικού καρκίνου και την επείγουσα ανάγκη για έγκαιρη διάγνωση, η οποία τελικά μπορεί να σώσει ζωές».</p>
      <figure>
        <img src="https://www.neakriti.gr/files/2019-11-19/pagreatikos_karkinos__1_.jpg"/>
      </figure>
      <figure>
        <img src="https://www.neakriti.gr/files/2019-11-19/pagreatikos_karkinos__3_.jpg"/>
      </figure>
      <figure>
        <img src="https://www.neakriti.gr/files/2019-11-19/pagreatikos_karkinos__2_.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560538/pagosmia-imera-pagreatikou-karkinou-sta-mov-to-ktirio-tis-perifereias/"/>
        <a href="https://www.neakriti.gr/article/kriti/irakleio/1559285/giati-egine-i-perifereia-roz/"/>
      </related>
    </article>
  </body>
</html>