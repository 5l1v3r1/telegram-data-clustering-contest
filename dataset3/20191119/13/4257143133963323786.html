<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/gy-nemeth-erzsebet-kiteritette-a-fovaros-lapjait-a-fesztivalzenekar-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-19T13:27:00+00:00"/>
    <meta property="og:title" content="Gy. Németh Erzsébet kiterítette a főváros lapjait a Fesztiválzenekar ügyében"/>
    <meta property="og:description" content="Programokat, turnékat mond le és munkatársakat is elbocsát a Budapesti Fesztiválzenekar a megszűnt tao-támogatás miatt. Gy. Németh Erzsébet főpolgármester-helyettes az InfoRádiónak azt mondta: a főváros egyeztetést kezd az ügyben."/>
  </head>
  <body>
    <article>
      <h1>Gy. Németh Erzsébet kiterítette a főváros lapjait a Fesztiválzenekar ügyében</h1>
      <address><time datetime="2019-11-19T13:27:00+00:00">19 Nov 2019, 13:27</time> by <a rel="author">Infostart / InfoRádió - Varga Mónika</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kultura/2019/11/18/oriasi-ervagas-a-budapesti-fesztivalzenekarnak"/>
      </related>
      <h3>Programokat, turnékat mond le és munkatársakat is elbocsát a Budapesti Fesztiválzenekar a megszűnt tao-támogatás miatt. Gy. Németh Erzsébet főpolgármester-helyettes az InfoRádiónak azt mondta: a főváros egyeztetést kezd az ügyben.</h3>
      <p>A fővárosnak fontos, hogy a Budapesti Fesztiválzenekar támogatása rendben legyen – fogalmazott az InfoRádiónak Gy. Németh Erzsébet főpolgármester-helyettes, aki szerint azt a pénzt, amelyet a tao-támogatásból most elveszít a zenekar, az államnak valamilyen formában muszáj lenne visszapótolnia.</p>
      <p>A politikus ígérete szerint mindenkivel tárgyalóasztalhoz ülnek, akivel az ügy kapcsán csak lehet, miután fontosnak tartják, hogy a fesztiválzenekar azokat a programokat, amelyeket a budapestiek megelégedésére korábban biztosítottak, továbbra is megrendezzék, példaként az esélyegyenlőséget biztosító, beavató, vagy kakaókoncerteket említette, illetve a gyermek- és idősotthonokban megtartott ingyenes előadásokat, amelyekhez szeretnék, ha az állam is hozzájárulna.</p>
      <p>Gy. Németh Erzsébet úgy látja, hogy a tao-támogatás nemcsak a Budapesti Fesztiválzenekart fogja érinteni, hanem elképzelhető, hogy a jövőben a fővárosi színházakat is. Sajnálatát fejezte ki továbbá, hogy mint fogalmazott, az állam nem méri föl, hogy egy jól bevált támogatási rendszert egyik napról a másikra módosít. Otthon, a családban sem tudjuk megtenni, hogy ha valamire pénzt fordítunk, ha valamit közösen elhatároztunk, azt egyik napról a másikra teljes mértékben kivonjuk a büdzséből.</p>
      <p>A főpolgármester-helyettes nem kívánt ígérgetésbe belemenni, azt azonban megismételte, hogy a főváros számára fontos, hogy a Budapesti Fesztiválzenekar továbbra is tudja biztosítani az együttműködési szerződésük alapján az abban vállalt koncerteket és rendezvényeket.</p>
      <p>A zenekar hétfőn közölte, hogy csak úgy tudja stabil működését biztosítani, hogy azokból <a href="https://infostart.hu/kultura/2019/11/18/oriasi-ervagas-a-budapesti-fesztivalzenekarnak">számos projektet elhagy,</a> mert a kieső tao-támogatásnak kevesebb, mint a flét kapja csak meg kompenzációként. A jövő évtől szünetelnek az operaprodukciók, elmarad egy négyéves együttműködés a genfi operaházzal, és egy a balti államokba tervezett turné is. A hazai közösségi programok közül szintén szünetelnek a zenekar partneriskoláit szolgáló Hangszerkóstolók, a Lásd, amit hallasz! filmverseny, a BFZ bekopog! program, a templomi koncertek, az idősotthonokba szervezett kamarakoncertek és a kisgyermekeknek létrehozott Zenevár koncertek is.A BFZ stábját is szűkíti, számos munkatársától kényszerül megválni.</p>
      <p>
        <i>Nyitókép: MTI/Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>A főváros tárgyalna a fesztiválzenekarról – Gy. Németh Erzsébet</p>
      <figure>
        <audio src="https://infostart.hu/audio/00005/000052b7b.mp3"/>
      </figure>
      <p> </p>
    </article>
  </body>
</html>