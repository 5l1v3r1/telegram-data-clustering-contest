<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/napadalcu-na-ekipo-rtvs-v-novi-gorici-pogojna-kaze"/>
    <meta property="og:site_name" content="Primorske novice"/>
    <meta property="article:published_time" content="2019-11-19T13:21:00+00:00"/>
    <meta property="og:title" content="Če ne bi odskočila, bi ju napadalec zbil"/>
    <meta property="og:description" content="Dobro leto dni po napadu na novinarko RTV Slovenija Mojco Dumančič in snemalca Darka Humarja na Trgu Evropa so na novogoriškem okrajnem sodišču danes zaradi poškodovanja tuje stvari in grožnje na pogojno kazen obsodili 41-letnega Denisa Koršiča. “S tem procesom bi radi pokazali, da je naše delo lahko tudi tvegano,” je dejala Mojca Dumančič."/>
  </head>
  <body>
    <article>
      <h1>Če ne bi odskočila, bi ju napadalec zbil</h1>
      <address><time datetime="2019-11-19T13:21:00+00:00">19 Nov 2019, 13:21</time> by <a rel="author">Ana Cukijati</a></address>
      <p>
        <b>Dobro leto dni po napadu na novinarko RTV Slovenija Mojco Dumančič in snemalca Darka Humarja na Trgu Evropa so na novogoriškem okrajnem sodišču danes zaradi poškodovanja tuje stvari in grožnje na pogojno kazen obsodili 41-letnega Denisa Koršiča. “S tem procesom bi radi pokazali, da je naše delo lahko tudi tvegano,” je dejala Mojca Dumančič.</b>
      </p>
      <figure>
        <img src="https://static.primorske.si/foto/highres/kronika/720361_267-sodisce_rtv_napad_080.jpg"/>
        <figcaption>Na Okrajnem sodišču v Novi Gorici je danes potekala glavna obravnava zoper Denisa Koršiča, obtoženega groženj in poškodovanja tuje stvari ob napadu na ekipo Radiotelevizije Slovenija (RTVS). Foto: Leo Caharija</figcaption>
      </figure>
      <p><b>NOVA GORICA</b> &gt; <b>Denis Koršič</b>, ki živi v Gorici, se ni udeležil obravnave na novogoriškem okrajnem sodišču, na kateri bi se lahko izrekel o krivdi za poškodovanje tuje stvari in grožnje. “Nimam več kaj povedati,” je zapisal v elektronskem sporočilu in se strinjal, da sojenje opravijo brez njega.</p>
      <h3>Ker naj bi mu prisluškovali, je želel le poškodovati kamero</h3>
      <p>Ko je sodnica <b>Jožica Živec Umek</b> prebrala njegov zagovor iz preiskave, je bilo končno jasno, zakaj je Denis Koršič 8. avgusta lani na Trgu Evropa z belim fiat puntom z večjo hitrostjo zapeljal v RTV ekipo, pri tem pa novinarko in snemalca zmerjal v italijanskem jeziku (prosti prevod): “Prekleti, kreteni, vrzite tisto kamero proč.”</p>
      <p>Februarja je na zaslišanju povedal, da je želel namenoma podreti kamero, da bi s tem opozoril tiste, ki mu po njegovem mnenju prisluškujejo. Opisal je tudi posle z nedovoljenimi substancami iz preteklosti in domneve, da naj bi mu zato prisluškovali. “Nič nimam proti novinarjem in nikogar nisem želel poškodovati ali ogroziti. Šel sem počasi, saj sem se z avtom le dotaknil kamere, moj avto pri tem ni bil poškodovan,” je še povedal.</p>
      <p><b>Sabina Muratović</b>, pravna zastopnica RTV Slovenija, je nato pojasnila, da je bila kamera z objektivom in stativom povsem uničena, škoda je bila ocenjena na dobrih 75oo evrov.</p>
      <h3>Zahvala ruskemu turistu za ukrepanje</h3>
      <p>Dogodek, ki je lani poleti precej razburil javnost in novinarje, sta obnovila tudi oškodovanca. “Če me ruski turist, s katerim sem imela intervju, ne bi zagrabil in povlekel k sebi, bi me napadalec zadel z avtomobilom,” je dejala <b>Mojca Dumančič</b>. “Moj sogovornik je namreč videl celotno dogajanje, ki se je dogajalo za mojim in Darkovim hrbtom.” Dodala je še, da je to bila zelo nevarna situacija, ki se je zgodila bliskovito. “Začetnih groženj in žalitev iz avtomobila, ko se je dvakrat hitro peljal mimo, nismo niti jemali resno,” je še povedala.</p>
      <p>“Če ne bi tudi sam odskočil, bi me povozil,” pa je dejal snemalec <b>Darko Humar</b>, ki je odskočil v trenutku, ko je Rus potegnil novinarko k sebi, na svoji desni pa je že videl bel avto. “Kamera je padla z 1,5 metra višine na tla. Vsa snemalna oprema je bila tako poškodovana, da se kamera ni vžgala več,” je še opisal.</p>
      <p>Očividec, ki si je zapisal registrsko številko voznika belega fiat punta in jo predal policistom, je danes povedal, da je voznik “dirkal gor in dol po Kolodvorski cesti mimo železniške postaje, tudi med drevesi je vijugal in vozil po travi. Že po zvoku motorja sem vedel, da se to ne bo dobro končalo”.</p>
      <h3>Pogojna kazen za dve kaznivi dejanji</h3>
      <p>Tožilka<b> Petra Poberaj</b> je za obtoženega predlagala pogojno obsodbo. “Njegov zagovor, da je želel zadeti le kamero, ne drži, naklepno je storil kaznivi dejanji. Če oškodovanca ne bi odskočila, bi ju zagotovo zadel. Dejanje ju je vznemirilo in prestrašilo,” je še poudarila. Sodnica je sledila njenemu predlogu in Denisu Koršiču, ki ima prazno kazensko evidenco, izrekla trimesečno zaporno kazen za poškodovanje tuje stvari in štirimesečno za grožnjo, nato pa mu je izrekla enotno polletno zaporno kazen z dveletno preizkusno dobo. Sodba še ni pravnomočna.</p>
      <p>“Z izidom smo zadovoljni. RTVS je uveljavljala premoženjskopravni zahtevek, a nam je škodo povrnila zavarovalnica. Neodvisno od navedb obdolženca gre za dejanje, ki ga najostreje obsojamo. Napadena sta bila naša novinarka in snemalec, vztrajali smo pri pregonu do konca, ker ne dopuščamo tega proti novinarskemu poklicu in našim zaposlenim,” je sodbo komentirala Muratovićeva.</p>
      <p>Mojca Dumančič pa je povedala: “Vesela sem, da je zadeva sedaj zaključena, saj je bila to kot neka travma v našem novinarskem procesu. Vseeno pa to ni olajšanje ne zadovoljstvo po taki razsodbi. S tem procesom bi radi pokazali, da je naše delo lahko tudi tvegano na tak način, da gremo nekomu na živce ne kot Mojca in Darko, ampak s poslanstvom novinarja na terenu,” je sklenila.</p>
    </article>
  </body>
</html>