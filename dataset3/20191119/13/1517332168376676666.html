<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-lappello-di-mediterranea-liberate-le-nostre-navi-e-un-sequestro-politico/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T13:52:24+00:00"/>
    <meta property="og:title" content="Migranti, l’appello di Mediterranea: “Liberate le nostre navi. È un sequestro politico”"/>
    <meta property="og:description" content="'È solo una precisa scelta politica a tenerci fermi in banchina, svuotando il mare di testimoni e soccorsi. Ogni giorno che si tiene una nave della società civile ferma in un porto ci si rende complici delle morti e delle torture di centinaia di donne, uomini e bambini': con queste parole Mediterranea Saving Humans lancia un appello al governo italiano per chiedere l'immediata liberazione delle sue navi, la Mare Jonio e il veliero Alex, affinché possano riprendere la rotta del Mediterraneo centrale."/>
  </head>
  <body>
    <article>
      <h1>Migranti, l’appello di Mediterranea: “Liberate le nostre navi. È un sequestro politico”</h1>
      <h2>“È solo una precisa scelta politica a tenerci fermi in banchina, svuotando il mare di testimoni e soccorsi. Ogni giorno che si tiene una nave della società civile ferma in un porto ci si rende complici delle morti e delle torture di centinaia di donne, uomini e bambini”: con queste parole Mediterranea Saving Humans lancia un appello al governo italiano per chiedere l’immediata liberazione delle sue navi, la Mare Jonio e il veliero Alex, affinché possano riprendere la rotta del Mediterraneo centrale.</h2>
      <address><time datetime="2019-11-19T13:52:24+00:00">19 Nov 2019, 13:52</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><b>Mediterranea Saving Humans,</b> la piattaforma che si occupa di missioni di monitoraggio nel Mediterraneo, lancia un appello. Chiedendo che le sue navi, <b>la Mare Jonio e il veliero Alex</b>, possano riprendere la rotta del Mediterraneo centrale, la Ong denuncia: "<i>Il sequestro delle nostre navi è politico, non giudiziario</i>". Le navi di Mediterranea si trovano sotto sequestro da mesi, a causa delle norme varate dal governo gialloverde che hanno criminalizzato le azioni di salvataggio in mare.</p>
      <p>"<i>Nel 2019 Mediterranea ha salvato nel Mediterraneo 237 persone, tra cui decine di bambini piccolissimi. Lo ha fatto con la nave Mare Jonio e con il veliero Alex, sfidando le regole illegali e violente imposte da un governo che ha fatto della criminalizzazione del soccorso in mare e del disprezzo della vita umana la sua cifra distintiva. Oggi quel governo è caduto, ed è stato sostituito da chi ha dichiarato, fin dal primo giorno, di volere agire nel segno di una discontinuità. Mare Jonio e Alex, però, così come Sea Watch 3 e la nave Eleonore di Lifeline, sono ancora sotto sequestro, bloccate nelle banchine dei porti siciliani, mentre le persone che attraversano il Mediterraneo continuano a morire o a venire catturate dalle milizie libiche finanziate ed addestrate dall’Italia e dall’Unione europea per essere riportate alle torture e restituite ai trafficanti</i>", scrive in un post la rete di associazioni italiane.</p>
      <h3>Sequestro politico</h3>
      <p>Il sequestro delle navi, continua Mediterranea, "<i>non è un sequestro giudiziario perché non è stato disposto da alcuna procura: si tratta di un sequestro politico, di una presa d’ostaggi, a seguito di provvedimenti firmati congiuntamente dai Ministri italiani dell’Interno, della Difesa e dei Trasporti, applicando le norme incostituzionali del decreto sicurezza bis. Quei provvedimenti potrebbero essere revocati, anche domattina, da una firma dei Ministri oggi in carica, permettendoci immediatamente di tornare a fare quello per cui siamo nati: essere nel Mediterraneo centrale per monitorare e denunciare le violazioni dei diritti umani senza mai sottrarci all’obbligo di salvare chi è in pericolo</i>".</p>
      <p><b>E ricostruisce il susseguirsi degli eventi che hanno portato al sequestro delle imbarcazioni</b>. Il veliero Alex, racconta, è stato posto sotto sequestro lo scorso 7 luglio 2019 dopo aver salvato 59 persone in mare, tra cui 4 neonati, e averle condotte a Lampedusa, il porto sicuro più vicino. L'ordine di sequestro è arrivato in quanto, dopo 50 ore di stallo in mare, Alex ha dichiarato lo stato di necessità a causa delle precarie condizioni igienico-sanitarie e di sicurezza che hanno di fatto messo a rischio la vita dei naufraghi e dell’equipaggio, e ha violato il divieto di sbarco in un porto italiano, emesso dall'allora ministro dell'Interno Matteo Salvini. In quell'occasione è stata anche imposta una multa da 66mila euro. La Mare Jonio, invece, è stata sequestrata il 3 settembre scorso: aveva soccorso 98 persone, fra cui 22 bambini molto piccoli. Non ci sono indagini penali a carico del comandante o dell'equipaggio, fattore che rende la vicenda ancora più paradossale secondo Mediterranea. Inoltre, i migranti sono stati trasferiti su imbarcazioni della Guardia costiera italiana prima di entrare in acque territoriali e sbarcare. Solo in seguito è approdata anche la Mare Jonio, come autorizzato da autorità marittime. In quel caso la sanzione è stata di 300mila euro, informa la Ong.</p>
      <h3>"Una scelta politica ci tiene bloccati a una banchina"</h3>
      <p>"<i>Abbiamo pochi dubbi che in sede giudiziaria la verità verrà affermata, le nostre navi saranno liberate, e i danni subiti da Mediterranea verranno riconosciuti. Ma i tempi della giustizia amministrativa sono lunghi, e nel frattempo è solo una precisa scelta politica a tenerci fermi in banchina, svuotando il mare di testimoni e soccorsi e lasciando ai libici – con i quali intanto è stato tacitamente rinnovato il criminale accordo voluto nel 2017 dal governo Gentiloni – di esercitare potere di vita e di morte nel Mediterraneo</i>", continua Mediterranea.</p>
      <p>E accusa: "<i>Ogni giorno che si tiene una nave della società civile ferma in un porto ci si rende complici delle morti e delle torture di centinaia di donne, uomini e bambini. Niente può giustificare una scelta simile</i>". In conclusione, si chiede alla ministra dell’interno Luciana Lamorgese, alla ministra delle Infrastrutture e dei Trasporti Paola De Micheli e al ministro della Difesa Lorenzo Guerini di restituire immediatamente le navi sequestrate.</p>
      <figure>
        <iframe data-src="https://twitter.com/RescueMed/status/1196363578795864064" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>