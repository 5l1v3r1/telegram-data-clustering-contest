<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622324/%DA%AF%D8%A7%D8%B2%DA%AF%D8%B1%D9%81%D8%AA%DA%AF%DB%8C-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2%D8%A7%D9%86-%D9%85%D8%AF%D8%B1%D8%B3%D9%87%E2%80%8C%D8%A7%DB%8C-%D8%AF%D8%B1-%D8%AE%D8%A7%D9%88%D8%B1%D8%A7%D9%86-%D9%85%D8%B5%D8%AF%D9%88%D9%85%DB%8C%D8%AA-%DB%B6-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T13:26:00+00:00"/>
    <meta property="og:title" content="گازگرفتگی دانش‌آموزان مدرسه‌ای در خاوران/ مصدومیت ۶ دانش‌آموز"/>
    <meta property="og:description" content="سخنگوی آتش‌نشانی تهران از گازگرفتگی در یک مدرسه و مصدومیت ۶ دانش‌آموز در پی این حادثه خبر داد."/>
  </head>
  <body>
    <article>
      <h1>گازگرفتگی دانش‌آموزان مدرسه‌ای در خاوران/ مصدومیت ۶ دانش‌آموز</h1>
      <address>
        <time datetime="2019-11-19T13:26:00+00:00">19 Nov 2019, 13:26</time>
      </address>
      <p>
        <i>سخنگوی آتش‌نشانی تهران از گازگرفتگی در یک مدرسه و مصدومیت ۶ دانش‌آموز در پی این حادثه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید جلال ملکی با اعلام خبر گازگرفتگی در یک مدرسه در شرق تهران درباره جزئیات این خبر اظهار کرد: ساعت ۱۰:۵۳ حادثه گازگرفتگی در یک مدرسه در خیابان خاوران، خیابان بنی‌صبا به سامانه ۱۲۵ اعلام شد که به سرعت آتش‌نشانان یک ایستگاه آتش‌نشانی به محل حادثه اعزام شدند.</p>
      <p>سخنگوی سازمان آتش‌نشانی و خدمات ایمنی تهران ادامه داد: محل حادثه یک مدرسه سه طبقه در مقطع ابتدایی بود و در طبقه همکف آن یک موتورخانه به وسعت حدود ۲۰ متر وجود داشت.</p>
      <p>وی تصریح کرد: در یکی از کلاسها گاز مونوکسید کربن منتشر شده بود و حدود ۱۵ دانش‌آموز در این کلاس حضور داشتند.</p>
      <p>ملکی افزود: آتش‌نشانان تمام این دانش‌آموزان را به فضای باز انتقال دادند، ۶ نفر از آنها پیش از رسیدن آتش‌نشانان به مراکز درمانی انتقال یافته و مابقی با حضور در فضای باز وضعیت مناسب‌تری پیدا کردند.</p>
      <p>سخنگوی آتش‌نشانی تهران خاطرنشان کرد: با بررسی توسط کارشناس آتش‌نشانی مشخص شد نقص در دودکشهای موتورخانه باعث انتشار گاز مونوکسید کربن در این کلاس شده است.</p>
      <p>به گفته وی، عملیات آتش‌نشانان در ساعت ۱۱:۱۱ پایان یافت.</p>
    </article>
  </body>
</html>