<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/natsional-napuska-karabakh-zaradi-levski-407112.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T13:38:37+00:00"/>
    <meta property="og:title" content="Национал напуска Карабах заради Левски"/>
    <meta property="og:description" content="Симеон Славчев подсилва &quot;сините&quot; от 1 януари 2020"/>
  </head>
  <body>
    <article>
      <h1>Национал напуска Карабах заради Левски</h1>
      <address><time datetime="2019-11-19T13:38:37+00:00">19 Nov 2019, 13:38</time> by <a rel="author">Пламен Вълков</a></address>
      <p>Българският национал Симеон Славчев има договорка с азербайджанския си клуб Карабах да разтрогне контракта си до края на годината. Новината е на авторитетното местно издание APA и е цитирано от останалите водещи медии в страната. </p>
      <p>Според информацията, този ход на полузащитника е станал факт, тъй като вече имал принципна договорка къде да продължи кариерата си от началото на 2020 г. Изданието твърди, че той ще заиграе в Левски от 1 януари. </p>
      <p>По негова информация, на практика вече двете страни са се разбрали за детайлите по контракта и той се очаква да влезе в сила с отварянето на зимния трансферен прозорец. Други подробности засега не се съобщават от Азербайджан. </p>
      <p>Симеон Славчев играе в Карабах от година и половина, като за това време има 39 мача и два гола за клуба. През настоящата кампания обаче не играе много често и това със сигурност не го прави доволен. До края на годината му предстоят още три мача за първенството на Азербайджан, два за Купата на страната, както и още два от груповата фаза на Лига Европа. </p>
    </article>
  </body>
</html>