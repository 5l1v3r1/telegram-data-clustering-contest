<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259831/gallia-dimopsifisma-gia-to-airbnb-yposxetai-i-dimarxos-toy-parisioy"/>
    <meta property="og:site_name" content="LiFO"/>
    <meta property="article:published_time" content="2019-11-19T13:39:00+00:00"/>
    <meta property="og:title" content="Γαλλία: Δημοψήφισμα για το Airbnb υπόσχεται η δήμαρχος του Παρισιού"/>
    <meta property="og:description" content="Η δήμαρχος του Παρισιού δεσμεύτηκε να διοργανώσει δημοψήφισμα αμέσως μετά την επανεκλογή της, για τις σωστές συνθήκες χρήσης των βραχυχρόνιων μισθώσεων"/>
  </head>
  <body>
    <article>
      <h1>Γαλλία: Δημοψήφισμα για το Airbnb υπόσχεται η δήμαρχος του Παρισιού</h1>
      <h2>Η δήμαρχος του Παρισιού δεσμεύτηκε να διοργανώσει δημοψήφισμα αμέσως μετά την επανεκλογή της, για τις σωστές συνθήκες χρήσης των βραχυχρόνιων μισθώσεων</h2>
      <address><time datetime="2019-11-19T13:39:00+00:00">19 Nov 2019, 13:39</time> by <a rel="author">NEWSROOM</a></address>
      <p>
        <b>Δημοψήφισμα για τις σωστές συνθήκες χρήσης της <a href="https://www.lifo.gr/tags/Airbnb">Airbnb </a>δεσμεύεται να διοργανώσει η δήμαρχος του <a href="https://www.lifo.gr/tags/%CE%A0%CE%B1%CF%81%CE%AF%CF%83%CE%B9">Παρισιού</a>, Αν Ινταλγκό.</b>
      </p>
      <p>Ειδικότερα, η δήμαρχος του Παρισιού Αν Ινταλγκό, που βρίσκεται σε προεκλογική εκστρατεία για την επανεκλογή της το 2020, δεσμεύεται να «διοργανώσει αμέσως μετά τις εκλογές δημοψήφισμα για να καθοριστούν οι σωστές συνθήκες χρήσης της Airbnb», δήλωσε ο αντιδήμαρχος της πόλης Εμανουέλ Γκρεγκουάρ αργά χθες στο γαλλικό ραδιόφωνο.</p>
      <p>«Η δήμαρχος αναλαμβάνει τη δέσμευση να διοργανώσει ένα δημοψήφισμα για τους Παριζιάνους, αμέσως μετά τις εκλογές, πιθανόν το καλοκαίρι, προκειμένου, σε διαβούλευση με αυτούς, να καθοριστούν οι σωστές συνθήκες χρήσης της Airbnb. Και το ερώτημα θα τεθεί σε κάθε διοικητικό διαμέρισμα, διότι προφανώς η πραγματικότητα δεν είναι η ίδια σε κάθε διαμέρισμα», διευκρίνισε ο Γκρεγκουάρ στον γαλλικό ραδιοφωνικό σταθμό franceinfo. «Δεν είμαστε επί της αρχής αντίθετοι στην Airbnb αλλά η δήμαρχος είναι αποφασισμένη να το καταστήσει κεντρικό ζήτημα της εκστρατείας», πρόσθεσε.</p>
      <p>Η δήμαρχος του Παρισιού αναφέρθηκε στο ζήτημα της συμφωνίας χορηγίας μεταξύ των Ολυμπιακών Αγώνων και της Airbnb, λέγοντας ότι η εταιρία βραχυπρόθεσμης μίσθωσης οδηγεί τους εργαζομένους έξω από την αγορά κατοικίας, όπως μετέδωσαν σήμερα γαλλικά μέσα ενημέρωσης. Η Ινταλγκό έγραψε επιστολή στον πρόεδρο της Διεθνούς Ολυμπιακής Επιτροπής Τόμας Μπαχ αναφορικά με την 9ετή συμφωνία βάσει της οποίας η Airbnb θα προσφέρει καταλύματα για πέντε Ολυμπιακούς και Παραολυμπιακούς Αγώνες.</p>
      <p>Η Ινταλγκό είπε στον Μπαχ ότι του γράφει για να ενημερώσει την ΔΟΕ για τους «κινδύνους και τις επιπτώσεις» της συμφωνίας με την Airbnb, σύμφωνα με την γαλλική εφημερίδα Le Monde, που επικαλείται το περιεχόμενο της επιστολής.</p>
      <p>«Με το αποκλείει ένα σημαντικό αριθμό ακινήτων στο Παρίσι, η Airbnb συμβάλλει στην αύξηση των τιμών για στέγαση και επιδεινώνει την έλλειψη στέγασης στην αγορά ακινήτων προς ενοικίαση, τιμωρώντας όλους τους Παριζιάνους και ιδιαίτερα τη μεσαία τάξη», ανέφερε η Ινταλγκό στην επιστολή της σύμφωνα με την εφημερίδα Le Monde. Τα βραχυπρόθεσμα ενοικιαστήρια μέσω της Airbnb μπορούν να «προκαλέσουν ενόχληση για τους κατοίκους, να αποσταθεροποιήσουν το τοπικό εμπόριο και να αποτελέσουν σκληρό ανταγωνισμό για τα παραδοσιακά ξενοδοχεία», ανέφερε η Ινταλγκό στην επιστολή της.</p>
      <p>Η Airbnb που εδρεύει στο Σαν Φρανσίσκο έχει καταγράψει ταχείς ρυθμούς ανάπτυξης και έχει γίνει ένας από τους βασικούς παίκτες στην ενοικίαση καταλυμάτων. Ωστόσο σε κάποιες πόλεις συναντά αντιδράσεις, με τους τοπικούς αξιωματούχους να υποστηρίζουν ότι μπορεί να οδηγήσει σε άνοδο τις τιμές και να μετατρέψει σε απλούς κοιτώνες τις άλλοτε ζωντανές γειτονιές της πόλης, όπου πολλά από τα ακίνητα έχουν μετατραπεί σε χώρους βραχυπρόθεσμης μίσθωσης.</p>
      <p>Με πληροφορίες από ΑΠΕ-ΜΠΕ / AFP / Reuters</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/259709/i-airbnb-ypegrapse-symfonia-me-toys-olympiakoys-agones-egine-xorigos-mexri-to-2028"/>
      </related>
    </article>
  </body>
</html>