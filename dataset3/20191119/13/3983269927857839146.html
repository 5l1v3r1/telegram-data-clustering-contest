<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/tv3-present-en-la-17a-edicio-del-festival-zoom-de-continguts-audiovisuals-de-catalunya/nota-de-premsa/2964527/"/>
    <meta property="og:site_name" content="CCMA"/>
    <meta property="article:published_time" content="2019-11-19T13:24:33+00:00"/>
    <meta property="og:title" content="TV3 present en la 17a edició del Festival Zoom de Continguts Audiovisuals de Catalunya"/>
    <meta property="og:description" content="Una àmplia selecció de produccions de TV3 participen en la 17a edició del Festival Zoom de Continguts Audiovisuals de Catalunya, que se celebrarà del 26 de novembre a l'1 de desembre. El Zoom s'inaugurarà amb la coproducció de TV3 &quot;Èxode&quot;, una pel·lícula per a televisió dirigida per Román Parrado, escrita per Eduard Solà i protagonitzada per Marcel Borràs, Roser Tapias i Joan Amargós, entre altres. Dins la secció oficial de ficció del festival també destaca l'estrena la sèrie, coproducció de TV3, &quot;La fossa&quot;, dirigida per Agustí Vila i protagonitzada per Nausicaa Bonnín. TV3, Catalunya Ràdio, el 33 i iCat són mitjans col·laboradors del Festival Zoom."/>
  </head>
  <body>
    <article>
      <h1>TV3 present en la 17a edició del Festival Zoom de Continguts Audiovisuals de Catalunya</h1>
      <h2>Una àmplia selecció de produccions de TV3 participen en la 17a edició del Festival Zoom de Continguts Audiovisuals de Catalunya, que se celebrarà del 26 de novembre a l'1 de desembre. El Zoom s'inaugurarà amb la coproducció de TV3 "Èxode", una pel·lícula per a televisió dirigida per Román Parrado, escrita per Eduard Solà i protagonitzada per Marcel Borràs, Roser Tapias i Joan Amargós, entre altres. Dins la secció oficial de ficció del festival també destaca l'estrena la sèrie, coproducció de TV3, "La fossa", dirigida per Agustí Vila i protagonitzada per Nausicaa Bonnín. TV3, Catalunya Ràdio, el 33 i iCat són mitjans col·laboradors del Festival Zoom.</h2>
      <address><time datetime="2019-11-19T13:24:33+00:00">19 Nov 2019, 13:24</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/7/5/1574173728857.jpg"/>
      </figure>
      <p>Una cinquantena de produccions es projectaran a la 17a edició del Zoom Festival, una edició que pràcticament duplica l'oferta respecte a l'any anterior, degut a l'increment de formats que es presenten a la Secció Oficial. I és que Zoom Festival es converteix enguany en el Festival Internacional de Continguts Audiovisuals de Catalunya, amb la voluntat d'incorporar altres gèneres més enllà de la ficció televisiva. És per això que en aquesta edició del festival Zoom la Secció Oficial compta amb cinc categories: ficció, programes informatius, esportius, culturals &amp; divulgatius i d'entreteniment. En total, dins la Secció Oficial, s'hi veuran 33 produccions. El Zoom Festival se celebrarà del 26 de novembre a l'1 de desembre a Igualada i Barcelona. TV3, Catalunya Ràdio, el 33 i iCat són mitjans col·laboradors del Festival Zoom.</p>
      <p>El dimarts dia 26 de novembre, a les 20.00, tindrà lloc l'acte d'inauguració del Zoom Festival amb l'estrena de la pel·lícula <b>"Èxode"</b>, de Román Parrado i coproduïda per TV3, una història que situa l'espectador a l'Espanya de finals de 1938, quan, després de la derrota de l'exèrcit republicà a la Batalla de l'Ebre, la població civil republicana comença una fugida massiva cap a França. Enmig d'aquest context, la història d'amor del Guillem i la Maria, que formen part del gairebé mig milió de persones que van fugir cap a França per esquivar la repressió franquista.</p>
      <p>"Èxode" és una producció de Set Màgic Audiovisual en coproducció amb TV3 i la col·laboració d'Aragó Televisió, l'ICEC, MHM EBRO 1938 i el CECAAC.</p>
      <p>En la secció oficial de ficció també destaca l'estrena al Zoom de la minisèrie coproducció de TV3 <b>"La fossa"</b>, dirigida per Agustí Vila, una sèrie que explica la història del David Martos, un jove del Penedès que treballa d'amagat en l'exhumació d'una fossa comuna de la Guerra Civil sense catalogar, on creu que pot estar enterrada la seva família.</p>
      <p>"La fossa" és una coproducció de TV3, À Punt Mèdia, Bausan Films i Wise Estudios, amb el suport del Departament de Cultura de la Generalitat, CulturArts i la Generalitat Valenciana.</p>
      <p>L'<b>"<a href="https://www.ccma.cat/tv3/apm/">APM?</a>"</b>, el programa d'entreteniment més veterà de TV3, estarà a la secció oficial  d'entreteniment juntament amb <b>"<a href="https://www.ccma.cat/tv3/katalonski/">Katalonski</a>"</b>. Amb un llenguatge i estil propis, l'"APM?" desgrana l'actualitat amb un ritme trepidant, humor i una alta dosi de mala llet. També és el programa de TV3 amb més seguidors a les xarxes socials.</p>
      <p>Halldór Már, el presentador del programa "Katalonski", que ha estrenat la segona temporada, és un músic islandès resident a Barcelona, viatja a diferents llocs del món per trobar-se amb gent que no és catalana, però que ha après el català i als quals aquesta decisió els ha canviat la vida.</p>
      <p>El programa de TV3 <b>"<a href="https://www.ccma.cat/tv3/quan-arribin-els-marcians/">Quan arribin els marcians</a>"</b>, que està present a la secció oficial Cultural i Divulgatius, té com a missió d'explicar als extraterrestres, i també als terrestres, com, a través de la cultura, es poden entendre els humans i per què fan el que fan. Cada setmana ofereix dos reportatges que parteixen de l'actualitat informativa i cultural.</p>
      <p>Enguany, la Denominació d'Origen (DO) Catalunya, col·laboradora habitual, patrocina el nou premi del Festival Zoom: el premi "DO Catalunya al Millor Format de TV Català", que es decidirà per votació popular. Cinc candidats que opten a aquest premi, entre els quals hi ha tres programes de TV3: L"APM?", "Quan arribin els marcians" i "Katalonski".</p>
      <p>En la secció oficial informatius, s'hi troba <b>"<a href="https://www.ccma.cat/premsa/sense-batec-a-30-minuts/nota-de-premsa/2905678/">Sense batec</a>"</b>, un reportatge d'Irene Blay i Jordi Zorrilla, on es posava llum a una realitat que es viu en silenci. Un treball que explica, gràcies a moltes històries, un dol poc reconegut i compartit: el dol perinatal. Una producció pròpia de TV3 que es va poder veure en l'espai més veterà de la cadena al costat dels informatius, el "30 minuts", que ha celebrat els 35 anys en antena.</p>
      <p>També estan presents en aquesta secció <b>"<a href="https://www.ccma.cat/premsa/els-secrets-de-lexit-de-les-nits-electorals-de-tv3/nota-de-premsa/2925378/">Les nits electorals</a>"</b>. En les eleccions del diumenge 26 de maig, TV3 va aconseguir més de 3 milions d'espectadors acumulats durant les més de 7 hores d'emissió. Les claus de l'èxit de TV3 en la creació de programes electorals es troben, principalment, en l'eficàcia i el rigor informatiu en el tractament de les dades i en l'excel·lència en l'ús de les eines de tecnologia virtual HDVG d'Orad-Avid.</p>
      <p>La secció oficial esports comptarà amb el reportatge<b> "Cursa de muntanya l'olla de Núria"</b> i amb el documental <b>"Spirit de Tel Aviv"</b>. Era la primera vegada que TV3 retransmetia en directe una cursa de muntanya, concretament "L'olla de Núria". Una cursa de 21 km i 1.940 metres de desnivell positiu, amb sortida i arribada al santuari de Núria, al Ripollès, que es va poder veure per TV3.</p>
      <p>El 21 d'abril de 1994, la Penya va fer el cim. 25 anys després, el documental del departament d'esports de TV3 "Spirit of Tel Aviv" reunia els integrants del millor Joventut de Badalona, que va guanyar la Lliga Europea a Tel Aviv, una fita històrica del bàsquet català.</p>
      <p>
        <b>Zoom Km0 i Premi Auguri Sita Murt</b>
      </p>
      <p>L'oferta de la Secció Oficial es complementa amb la d'altres seccions del festival Zoom, com el Zoom Km0, on s'hi podran veure vuit produccions de la comarca de l'Anoia, entre elles <b>"<a href="https://www.ccma.cat/tv3/globus-sonda/">Globus sonda</a>"</b>, una producció de TV3 en col·laboració amb l'agència igualadina Boxcom. Conduït per Francesc Mauri i Candela Figueras, "Globus sonda" oferirà entrevistes personals en uns platós ben especials: el cel i el territori català.</p>
      <p>Precisament, Candela Figueras és una de les finalistes al Premi Auguri Sita Murt, un guardó al talent de joves actrius i comunicadores del món audiovisual amb projecció de futur al costat de Mireia Agramunt, que va debutar a la sèrie de TV3 d'Hèctor Claramunt i Joel Joan "El crac", i Marina Salas, que els espectadors van poder veure a "Cites".</p>
      <p>
        <b>La gala de cloenda</b>
      </p>
      <p>Els premis de la 17a edició del Zoom Festival es lliuraran a la gala de cloenda, que tindrà lloc el dia 30 de novembre a les 22.00 al Teatre Municipal l'Ateneu i que serà transmesa en directe per la Xarxa, i comptarà amb moltes cares conegudes del món de la televisió. La gala també es podrà veure el dijous 5 de desembre, a les 22.00, al canal 33 i en simulcast per la web.</p>
      <p>
        <b>Mari Pau Huguet rep el Premi d'Honor</b>
      </p>
      <p>La presentadora Mari Pau Huguet (Estopanyà, 1963) rep homenatge amb el Premi d'Honor de Zoom Festival per la seva trajectòria professional en el món de la televisió. Huguet es va iniciar l'any 1983 en el periodisme com a locutora del programa "Terraferma" de la Cadena 13. S'incorpora a TV3 un 25 d'abril de 1986, amb només 22 anys. En les més de dues dècades en les que ha sortit a pantalla ha acumulat el rècord de ser la presentadora amb més hores de televisió en directe.</p>
      <p>La presentadora ha passat per programes com "Bon dia, Catalunya", "Com a casa", "L'hora de Mari Pau Huguet", "En directe Mari Pau", "Bojos pel ball", "Crònica d'avui", "Connexions", "Dies de tele", "Zona de ball", "En directe" i "Tvist"; i també ha participat en nombroses transmissions com les Cavalcades de Reis, les Festes de la Mercè, les campanades i Caps d'Any, entre altres. Des del 2012 fins a l'actualitat està al servei del Defensor de l'Audiència de Televisió de Catalunya.</p>
      <p>
        <b>ZoomClass a Barcelona i Igualada</b>
      </p>
      <p>Els formats seleccionats en les categories de no ficció són objecte d'estudi dels estudiants a les ZoomClass de Barcelona i Igualada. Des del 27 al 29 de novembre, el Teatre Ateneu d'Igualada acollirà les Zoom Class de quatre programes entre ells els programes de TV3 "Globus Sonda", amb el director i productor Joan Domènech (dimecres 27 de novembre de 9.30 a 11.00) i "Katalonski", que busca apassionats del català arreu del món, amb el presentador Halldór Már i la seva guitarra i Oriol de Gispert, director del programa (dijous 28 de novembre de 9.30 a 11).</p>
      <p>A Barcelona, les Zoom Class tindran lloc els dies 27 i 28 de novembre a l'Auditori de la Facultat de Comunicació i Relacions Institucionals de Blanquerna. Els estudiants podran rebre les classes magistrals de directors, presentadors i productors de programes de les principals cadenes nacionals i estatals. En total, es faran quatre Zoom Class a Barcelona, on seran presents dos programes de TV3: el cultural "Quan arribin els marcians", amb la directora Esther Rodríguez i altres redactors del programa (dimecres 27 de novembre a les 16.30) i l'"APM?", en una ZoomClass on l'humor català i el basc es trobaran cara a cara: el programa de "APM?" vs el programa d'ETB "Euskoterapia", amb el director de l'APM? Guillem Sans i el guionista Edgar Ballarín, i les productores d'"Euskoterapia" María López i Begoña Atin (dijous 28 de novembre a les 16.30).</p>
      <p>
        <b>El festival</b>
      </p>
      <p>El Zoom Festival va néixer a Igualada l'any 2003 com a aparador de les pel·lícules realitzades per a la televisió, un gènere poc valorat a principis del 2000. El salt qualitatiu de les sèries i les minisèries i el fort augment d'espectadors, sobretot per la influència de la producció americana, ha revaloritzat aquest gènere fins a arribar al nivell de la bona cinematografia. Al llarg dels seus 17 anys de vida, el Festival Zoom ha viscut aquest gran canvi i ha evolucionat a mesura que ho ha fet el sector de la ficció televisiva. El Zoom va ser el primer festival de l'estat espanyol que va apostar pel cinema per a la petita pantalla. Actualment s'ha convertit en un festival de prestigi per a la indústria i en una cita indispensable per als amants de la ficció.</p>
      <p>El festival és una iniciativa organitzada per l'Ateneu Igualadí i compta amb el suport de l'Ajuntament d'Igualada, la Diputació de Barcelona i el Departament Cultura de la Generalitat de Catalunya.</p>
      <p>
        <a href="http://www.tv3.cat/ficcio-i-cinema">tv3.cat/ficcioicinema</a>
      </p>
      <p>
        <a href="http://www.ccma.cat/324/">324.cat</a>
      </p>
    </article>
  </body>
</html>