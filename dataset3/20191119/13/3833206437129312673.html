<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/GERB-v-Yuzhen-otbelyaza-pobedata-na-mestnite-izbori-915049"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T13:02:00+00:00"/>
    <meta property="og:title" content="ГЕРБ в &quot;Южен&quot; отбеляза победата на местните избори"/>
    <meta property="og:description" content="Със специално тържество структурата на ПП ГЕРБ в &quot;Южен&quot; отбеляза победата на местните избори в най-м..."/>
  </head>
  <body>
    <article>
      <h1>ГЕРБ в "Южен" отбеляза победата на местните избори</h1>
      <address>
        <time datetime="2019-11-19T13:02:00+00:00">19 Nov 2019, 13:02</time>
      </address>
      <p>Със специално тържество структурата на ПП ГЕРБ в "Южен" отбеляза победата на местните избори в най-многолюдния пловдивски район. За първи път там партията има избран районен кмет. Това бе подчертано в изказванията на члена на Изпълнителната комисия на ГЕРБ и народен представител от Пловдив-град <a href="https://www.plovdiv24.bg/novini/persons/3650.html">Менда Стоянова</a>, на областния координатор на ГЕРБ инж. <a href="https://www.plovdiv24.bg/novini/persons/1225.html">Иван Тотев</a>, на депутата Атанас Ташков и на новия кмет <a href="https://www.plovdiv24.bg/novini/persons/3633.html">Костадин Язов</a>.</p>
      <p>"След всичките усилия, които положихме, днес можем да се поздравим със страхотната победа в Пловдив. Особено важно е, че имаме кмет на "Южен" – единствения район, в който ГЕРБ нямаше кмет през изминалите четири години. Определено трябва да кажа, че това се дължи на вашите усилия", каза <a href="https://www.plovdiv24.bg/novini/persons/3650.html">Менда Стоянова</a> и предаде поздравите на председателя на ГЕРБ <a href="https://www.plovdiv24.bg/novini/persons/260.html">Бойко Борисов</a>.</p>
      <p>"Жителите на "Южен" гласуваха за районен кмет от ГЕРБ и ангажиментът е много голям. Предстои усилена работа и за това е необходима подкрепата на общинските съветници и на цялата организация, за да можем да направим така, че след 4 години жителите отново да ни гласуват доверие", заяви областният координатор на партията и кмет два мандата <a href="https://www.plovdiv24.bg/novini/persons/1225.html">Иван Тотев</a>.</p>
      <p>"Показахме, че когато работим заедно и сме обединено около една кауза, можем да я постигнем. Положихме много труд през последните 4 години и направихме правилния избор с номинацията на <a href="https://www.plovdiv24.bg/novini/persons/3633.html">Костадин Язов</a>. Той успя да ни обедини около себе си и да постигнем този добър резултат", каза народният представител Атанас Ташков.</p>
      <p>От своя страна кметът на район "Южен" <a href="https://www.plovdiv24.bg/novini/persons/3633.html">Костадин Язов</a> благодари за подкрепата и упоритата работа. "За пореден път доказахме, че синята столица на България отново е Пловдив, а картата на града изцяло е оцветена в синьо", допълни той.</p>
      <p>"След четири години упорит труд успяхме да си спечелим района, успяхме отново да излъчим кмет на Пловдив от ГЕРБ и отново сме най-силната група в Общинския съвет", заяви районният ръководител Георги Василев и поздрави присъстващите от името на кмета <a href="https://www.plovdiv24.bg/novini/persons/335.html">Здравко Димитров</a>.</p>
    </article>
  </body>
</html>