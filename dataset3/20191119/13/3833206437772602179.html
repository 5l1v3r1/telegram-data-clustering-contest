<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915047.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T13:08:00+00:00"/>
    <meta property="og:title" content="Цвети Пиронкова ще сподели с младежи тайните на успеха"/>
    <meta property="og:description" content="Бившата първа ракета на България в женския тенис Цветана Пиронкова ще е специален гост и ще сподели ..."/>
  </head>
  <body>
    <article>
      <h1>Цвети Пиронкова ще сподели с младежи тайните на успеха</h1>
      <address>
        <time datetime="2019-11-19T13:08:00+00:00">19 Nov 2019, 13:08</time>
      </address>
      <p>Бившата първа ракета на България в женския тенис <a href="https://www.plovdiv24.bg/sport/persons/25.html">Цветана Пиронкова</a> ще е специален гост и ще сподели своите тайни за успех с младежи на предстоящото издание на "Жадни за знание: Успехът е пред теб!“. Освен кариера в тениса, чаровната пловдивчанка постига успехи и в други свои начинания и на 21 ноември 2019 г. /четвъртък/ ще вдъхнови следващото поколение успешни млади таланти.</p>
      <p>Събитието е част от образователната програма #YouthEmpowered, която цели да подпомогне развитието на младежите и пълноценната им подготовка за стартиране на кариера и успешна реализация в страната.</p>
      <p>Кариерата на Цвети Пиронкова стартира от 4-годишна възраст. Дебютира през 2005 г. в турнирите от Женската тенис асоциация и стига до полуфинал на турнира от Големия шлем - "Уимбълдън", където губи от своя герой от детството – Винъс Уилямс. Така Цвети се превръща във втория тенисист на България, който стига до полуфиналите на Големия шлем и първата в историята българска тенисистка достигнала до полуфинал на Уимбълдън.</p>
      <p>“Не само в бизнеса, а най-вече в живота, се възползвам от опита, натрупан с годините, в които ежедневно се е налагало да предизвиквам себе си и да се срещам със страховете си. Бизнесът за мен е именно такова предизвикателство, тъй като се захванах с дейност, за която не знаех абсолютно нищо, но пък имам най-важното - желание. Затова и посланието ми към всички, на които сега им предстои да изберат своя път в живота, е да слушат интуицията и сърцето си, да не се страхуват от промяна, да осъзнаят, че това да грешиш е неизменна част от процеса и да се научат да приемат грешките си градивно, а не емоционално“, сподели <a href="https://www.plovdiv24.bg/sport/persons/25.html">Цветана Пиронкова</a>.</p>
    </article>
  </body>
</html>