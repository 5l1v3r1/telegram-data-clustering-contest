<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis"/>
    <meta property="og:site_name" content="enikos.gr"/>
    <meta property="article:published_time" content="2019-11-19T13:20:00+00:00"/>
    <meta property="og:title" content="Μπάρκας στον Realfm 97,8: Όταν ένα κορυφαίο στέλεχος της κυβέρνησης λέει τέλος η ανοχή, είναι πολύ σοβαρό για να το ξεπερνάμε έτσι"/>
    <meta property="og:description" content="Ο βουλευτής του ΣΥΡΙΖΑ, Κώστας Μπάρκας, στον Realfm 97,8..."/>
  </head>
  <body>
    <article>
      <h1>Μπάρκας στον Realfm 97,8: Όταν ένα κορυφαίο στέλεχος της κυβέρνησης λέει τέλος η ανοχή, είναι πολύ σοβαρό για να το ξεπερνάμε έτσι</h1>
      <address>
        <time datetime="2019-11-19T13:20:00+00:00">19 Nov 2019, 13:20</time>
      </address>
      <p>"Συμμετέχω κάθε χρόνο στην πορεία για την επέτειο του Πολυτεχνείου. Επειδή έτυχε να είμαι μαζί με τον Αλέξη Τσίπρα στην πορεία, όλα αυτά που ακούγονται από τη ΝΔ περί τσαγιών και παρουσίας σε ξενοδοχεία κτλ δεν έχουν καμία σχέση με την πραγματικότητα. Δυστυχώς η ΝΔ επικαλείται ψεύτικες ειδήσεις ή δημιουργεί αν θέλετε ψεύτικες ειδήσεις. Αν αφήσουμε τέτοια πράγματα να τα χαρακτηρίζουμε πειράγματα, τότε χάνουμε την ουσία της είδησης ή της πολιτικής παρέμβασης. Ο πρώην Πρωθυπουργός συμμετείχε σε μια ειρηνική πορεία για το Πολυτεχνείο. Αυτό που μάλλον θα ήθελε η ΝΔ και συγγνώμη που θα το πω θα ήταν να υπάρχει προπηλακισμός εναντίον του πρώην Πρωθυπουργού ή κόσμος να τον βρίζει και να δημιουργηθεί ένταση μόνο με την παρουσία του. Επειδή συνέβη ακριβώς το αντίθετο, ο κόσμος χάρηκε που συμμετείχε ο πρώην Πρωθυπουργός σε μια πορεία" δήλωσε ο βουλευτής του ΣΥΡΙΖΑ, <a href="http://www.enikos.gr/politics/652130/barkas-anagkaia-i-systratefsi-olon-ton-proodeftikon-dynameon-enan">Κώστας Μπάρκας,</a> στον Realfm 97,8.</p>
      <p>Μιλώντας στον Νίκο Χατζηνικολάου και στον Αντώνη Δελλατόλα ανέφερε για την <a href="http://www.enikos.gr/politics/685274/papachristopoulos-afta-pou-ekane-o-chrysochodis-eprepe-na-ta-echo">δήλωση του κ. Παπαχριστόπουλου</a> για τον κ. Χρυσοχοΐδη "δεν ξέρω σε τι αναφέρεται ο κ. Παπαχριστόπουλος. Οφείλω να πω ότι ήταν μια ειρηνικότατη πορεία και σε αυτό έβαλε το χέρι της και η Αστυνομία με την έννοια ότι προφανώς τα μέτρα που πάρθηκαν βοήθησαν στο να υπάρξει ειρηνική πορεία, όμως και ο κόσμος που συμμετείχε στην πορεία αυτή διεκδίκησε να είναι ειρηνική. Απομόνωσαν ενδεχομένως πράγματα και καταστάσεις τα οποία θα μπορούσαν να είναι "εύφλεκτα υλικά" σε μια τέτοια πορεία".</p>
      <p>"Όταν ένα κορυφαίο στέλεχος της κυβέρνησης λέει τέλος η ανοχή, θεωρώντας ότι μέχρι τώρα είχαμε ανοχή και το ξύλο θα είναι στη λογική αντιμετώπισης καταστάσεων στον πολιτικό βίο της χώρας, αυτό είναι πολύ σοβαρό για να το ξεπερνάμε έτσι. Είναι το κλείσιμο του ματιού απέναντι στις κατασταλτικές δυνάμεις, που μέχρι τώρα λέγανε που είχαμε μπλέξει με την προηγούμενη κυβέρνηση και τώρα μας δίνεται η δυνατότητα να ξεσπαθώσουμε" συμπλήρωσε.</p>
      <p>"Ο υπουργός ακόμα και Αγροτικής Ανάπτυξης αν είναι όταν μιλάει, δεν μιλάει ως υπουργός Αγροτικής Ανάπτυξης ούτε ως Βορίδης, αλλά ως υπουργός της Κυβέρνησης. Λέω ότι όταν βγαίνει ο Βορίδης και λέει αυτό το πράγμα είναι το κλείσιμο του ματιού. Και λέει κάποιος ενδεχομένως ότι εφόσον το λέει ο Βορίδης που είναι στην Κυβέρνηση. άρα η Κυβέρνηση συμφωνεί, άρα μπορούμε να κάνουμε ότι θέλουμε. Για αυτά τα πράγματα πρέπει να είμαστε πολύ προσεκτικοί. Και δυστυχώς, ο κ. Βορίδης και το παρελθόν του, δείχνει ότι έχει μια τέτοια τάση. Διότι εγώ καταλαβαίνω ότι ο κ. Βορίδης λέει ότι πρέπει στους νέους οι οποίοι επεμβαίνουν στα Πανεπιστήμια και σπάνε την αλυσίδα του Πανεπιστημίου πρέπει να τους χτυπάμε. Η αστυνομική βία μπορεί να υπάρξει είπε ο κ. Βορίδης. Δεν κατάλαβα όταν ο κ. Βορίδης κυκλοφορούσε με το τσεκούρι, τι έπρεπε να κάνει η αστυνομία, να τον δείρει; Τι έπρεπε ακριβώς να κάνει; Άρα, πρέπει να είμαστε προσεκτικοί. Δεν τον συνέλαβε όμως" σχολίασε.</p>
      <p>"Το αν έβγαιναν έξω ή όχι αφορά τη δικαιοσύνη και όχι την Κυβέρνηση" απάντησε σε ερώτηση γιατί οι συλληφθέντες μετά τα επεισόδια αφήνονταν ελεύθεροι επί διακυβέρνησης ΣΥΡΙΖΑ.</p>
      <p>"Εμείς ουδεμία σχέση έχουμε ούτε με τους μπαχαλάκηδες ούτε με τέτοιου είδους πράγματα. Είμαστε ένα κόμμα που πάντα διεκδικούσε τα κοινωνικά δικαιώματα αλλά μέσα από δημοκρατικές διαδικασίες. Και όλη αυτή η ιστορία που προσπαθούν να μας προσάψουν ότι τάχα εμείς χαϊδεύουμε, κάνουμε... μέχρι και την Marfin θέλανε το προηγούμενο διάστημα να μας φορτώσουν και εκεί είναι που εξεγείρονται όλα τα στελέχη του κόμματος" υπογράμμισε.</p>
      <p>"Κλείνουν το μάτι στους θύλακες που υπάρχουν μέσα στα σώματα ασφαλείας που υιοθετούν δυστυχώς τέτοιου είδους αντιδράσεις" κατέληξε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/685273_c3cbd0dfb7-8ceb540551d9d7c4.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/685122/ston-aera-i-nea-kampania-tou-isyrizagr-i-kanonikotita-se-vriskei-%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685150/piges-syriza-gia-syntagmatiki-anatheorisi-i-nd-na-afisei-ta-mikro%0A%20%20%20%20%0A"/>
        <a href="http://www.enikos.gr/politics/685133/kontra-chatzidaki-syriza-sti-vouli-gia-ti-dei%0A%20%20%20%20%0A"/>
        <a href="http://www.enikos.gr/politics/685126/tzanakopoulos-vathia-neosyntiritiki-i-protasi-tis-nd-gia-tin-eklo%0A%20%20%20%20%0A"/>
        <a href="http://www.enikos.gr/politics/685060/tsipras-osoi-eichan-ypologisei-oti-me-mia-eklogiki-niki-tha-xempe%0A%20%20%20%20%0A"/>
        <a href="http://www.enikos.gr/politics/684942/syriza-se-nd-den-borei-na-mila-gia-tourismo-o-k-mitsotakis-pou-ka%0A%20%20%20%20%0A"/>
        <a href="http://www.enikos.gr/politics/684831/charitsis-oloi-kai-oles-stin-poreia-tou-polytechneiou-gia-na-spas%0A%20%20%20%20%0A"/>
        <a href="http://www.enikos.gr/politics/684815/ragkousis-to-mono-pou-leipei-einai-na-foresei-o-kyriakos-mitsotak%0A%20%20%20%20%0A"/>
      </related>
    </article>
  </body>
</html>