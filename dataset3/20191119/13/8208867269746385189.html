<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/19/news/manovra_emendamenti-241419860/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T13:54:00+00:00"/>
    <meta property="og:title" content="Manovra, proposta M5s: congedo parentale esteso a 9 giorni nel 2021"/>
    <meta property="og:description" content="Tra gli emendamenti anche la legalizzazione della cannabis per tagliare l'Irpef di tre punti proposta da +Europa. Conte: &quot;Realizzato il più grande taglio di tasse degli ultimi tempi&quot;"/>
  </head>
  <body>
    <article>
      <h1>Manovra, proposta M5s: congedo parentale esteso a 9 giorni nel 2021</h1>
      <h2>Tra gli emendamenti anche la legalizzazione della cannabis per tagliare l'Irpef di tre punti proposta da +Europa. Conte: "Realizzato il più grande taglio di tasse degli ultimi tempi"</h2>
      <address>
        <time datetime="2019-11-19T13:54:00+00:00">19 Nov 2019, 13:54</time>
      </address>
      <p><b>MILANO -</b> Congedi parentali estesi a 9 giorni nel 2021 e 11 nel 2022. È quanto prevede uno degli emendamenti alla Manovra presentati ieri etargato M5s. La legge di bilancio al momento proroga per il 2020 il congedo obbligatorio per il padre lavoratore dipendente elevandone la durata a sette giorni (dai cinque previsti nel 2019) e dispone che il padre possa astenersi per un ulteriore giorno (in accordo con la madre e in sua sostituzione in relazione al periodo di astensione obbligatoria spettante a quest'ultima).<br/><br/>Un altro emendamento prevede di  elevare a 3 anni il periodo di congedo parentale complessivamente fruibile fra i due genitori per ogni bambino nei suoi primi 12 anni di vita. Lo prevede un emendamento M5s alla manovra. La proposta di modifica chiede inoltre che l'indennità di congedo, oggi fissata al 30% della retribuzione, venga elevata al 60% per i primi due anni di fruizione del congedo e fissata al 50% per il rimanente periodo di fruizione del congedo.<br/><br/>Da +Europa è arrivata invece la proposta di legalizzazione della cannabis. Una misura che nelle intenzioni potrebbe portare 6 miliardi di euro da destinare al taglio di tre punti dell'Irpef. Altri 4 miliardi potrebbero arrivare invece da una regolarizzazione degli immigrati irregolari.  La misura "cui tengo di più - ha sottolineato Emma Bonino - è la regolarizzazione almeno in parte dei 5-600 mila irregolari, destinati ad aumentare con i decreti Salvini" su cui "siamo pronti a cercare convergenze".</p>
      <h3>Conte: "Realizzato il più grande taglio di tasse degli ultimi tempi"</h3>
      <p>Su Facebook intanto il presidente del Consiglio Giuseppe Conte è tornato a difendere l'impianto delle Legge di Bilancio: "Realizziamo il più grande taglio di tasse degli ultimi tempi rispetto allo scenario a politiche invariate, in un quadro di finanza pubblica complicato. Chi dice il contrario o è un bugiardo o è in malafede".<br/> </p>
    </article>
  </body>
</html>