<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/19/erdogan-tourkia-strafei-alles-lyseis-hpa-epimenoun-f35"/>
    <meta property="og:site_name" content="euronews"/>
    <meta property="article:published_time" content="2019-11-19T13:24:32+00:00"/>
    <meta property="og:title" content="Ερντογάν: Η Τουρκία θα στραφεί σε άλλες λύσεις, αν οι ΗΠΑ επιμένουν για F35"/>
    <meta property="og:description" content="&quot;Εάν οι ΗΠΑ συνεχίσουν την αδιάλλακτη στάση τους στο θέμα των F35, η Τουρκία θα αναγκαστεί να στραφεί προς άλλες αναζητήσεις&quot;, δήλωσε ο Τούρκος Πρόεδρος Ταγίπ Ερντογάν"/>
  </head>
  <body>
    <article>
      <h1>Ερντογάν: Η Τουρκία θα στραφεί σε άλλες λύσεις, αν οι ΗΠΑ επιμένουν για F35</h1>
      <address><time datetime="2019-11-19T13:24:32+00:00">19 Nov 2019, 13:24</time> by <a rel="author">euronews </a></address>
      <p>"Εάν οι ΗΠΑ συνεχίσουν την αδιάλλακτη στάση τους στο θέμα των F35, η Τουρκία θα αναγκαστεί να στραφεί προς άλλες αναζητήσεις", δήλωσε ο Τούρκος Πρόεδρος Ταγίπ Ερντογάν.</p>
      <p>Σε ομιλία του ενώπιον της κοινοβουλευτικής ομάδας του κόμματός του, ο Τούρκος Πρόεδρος χαρακτήρισε ωφέλιμη την τελευταία του επίσκεψη στις ΗΠΑ, λέγοντας ότι μπορεί να μην κατάφεραν να επιλύσουν ριζικά πολλά προβλήματα, αλλά έδειξαν σε ολόκληρη τη διεθνή κοινότητα ότι δεν επιτρέπουν αυτά τα προβλήματα να θέσουν υπό ομηρία τις σχέσεις των δύο χωρών.</p>
      <p>Όπως είπε, με τον Αμερικανό ομόλογό του Ντόναλντ Τραμπ συμφώνησαν να αναζητήσουν τρόπους επίλυσης του θέματος των S400.</p>
      <p>«Είπα στον κ. Τραμπ ότι δεν τίθεται θέμα να εγκαταλείψει η χώρα μας το σύστημα των S400 και πως υπερβολική επιμονή θα σημαίνει παραβίαση των κυριαρχικών δικαιωμάτων της Τουρκίας. Του είπαμε πως αν συνεχιστεί η παρούσα αδιάλλακτη στάση στο θέμα των F35, η Τουρκία θα αναγκαστεί να στραφεί προς άλλες αναζητήσεις», ανέφερε ο Ταγίπ Ερντογάν.</p>
      <p>Ο Ταγίπ Ερντογάν είπε ότι είναι καθαρό πως ο Αμερικανός Πρόεδρος τηρεί συγκρατημένη στάση ενόψει των προεδρικών εκλογών που θα πραγματοποιηθούν στις ΗΠΑ σε ένα χρόνο, εκφράζοντας την πεποίθηση πως όταν τελειώσει αυτή η περίοδος, οι σχέσεις των δύο χωρών θα λάβουν ισχυρή ώθηση.</p>
      <p>Ο Τούρκος Πρόεδρος είπε ότι το βασικό θέμα των συνομιλιών του στις ΗΠΑ ήταν το Συριακό, λέγοντας ότι η Τουρκία έχει καταφέρει να αποσπάσει σημαντικές πληροφορίες από τη σύζυγο του αρχηγού του Ισλαμικού Κράτους Μπαγκναντί, την οποία συνέλαβε μετά που οι ΗΠΑ σκότωσαν τον Μπαγκνταντί.</p>
      <p>Για τον ηγέτη του YPG Μαζλούμ Κομπάνι ο Τούρκος Πρόεδρος είπε «τι Μαζλούμ Κομπάνι; δεν υπάρχει κανείς τέτοιος», προσθέτοντας ότι «αυτός άνθρωπος είναι αρχηγός μιας τρομοκρατικής οργάνωσης, ένας δολοφόνος που έχει πάρει τα κεφάλια εκατοντάδων ανθρώπων στη χώρα μας».</p>
      <p>Ο Τούρκος Πρόεδρος είπε ότι αυτά τα έχουν εξηγήσει τόσο στους Αμερικανούς όσον και στους Ρώσους, χρησιμοποιώντας μάλιστα και οπτικό υλικό και όπως υποστήριξε τους επηρέασαν σε σημαντικό βαθμό.</p>
      <p>Ο Τούρκος Πρόεδρος κατηγόρησε ακόμη την αξιωματική αντιπολίτευση ότι δεν χαρακτηρίζει το PKK/YPG τρομοκράτες. «Τους ακούσατε ποτέ να τους λένε τρομοκράτες; Γιατί; Επειδή είναι συνέταιροι», ανέφερε.</p>
    </article>
  </body>
</html>