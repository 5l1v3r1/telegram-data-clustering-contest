<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/helpbook-alarmira-glutnici-ot-kucheta-dupki-po-pytishtata.430097"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T13:13:00+00:00"/>
    <meta property="og:title" content="Helpbook алармира: Глутници от кучета, дупки по пътищата"/>
    <meta property="og:description" content="Ако видите проблем, подайте сигнал в платформата | Dnes.bg"/>
  </head>
  <body>
    <article>
      <h1>Helpbook алармира: Глутници от кучета, дупки по пътищата</h1>
      <h2>Ако видите проблем, подайте сигнал в платформата</h2>
      <address><time datetime="2019-11-19T13:13:00+00:00">19 Nov 2019, 13:13</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252163-middle.jpg"/>
        </figure>
        <p>Снимка: Helpbook</p>
        <p>1<a href="https://www.dnes.bg/stranata/2019/11/19/helpbook-alarmira-glutnici-ot-kucheta-dupki-po-pytishtata.430097,image2#photo">2</a><a href="https://www.dnes.bg/stranata/2019/11/19/helpbook-alarmira-glutnici-ot-kucheta-dupki-po-pytishtata.430097,image3#photo">3<br/></a>В днешния обзор на постъпилите сигнали в платформата на <a href="https://helpbook.info/"><b>Helpbook.info</b></a> отново ще обърнем внимание на проблема с бездомните кучета. От получените сигнали става ясно, че темата не е регионална, а национална.</p>
        <p>Ето какво ни пише наш потребител от Ловеч: "Пиша ви с надежда, че ще обърнете внимание на това писмо, отнасящо се за безопасността на гражданите в града. Става въпрос за една група <a href="https://helpbook.info/signal/view/1295"><b>бездомни кучета</b></a>, които се подвизават на входа на квартал Дръстене (точно след кръстовището до детската градина). Тези кучета са особено агресивни, склонни да захапят почти всеки колоездач, преминаващ оттам. В момента, в който те видят колоездача, те като един тръгват да лаят и да го гонят, като при това положение може да предизвикат ужасна катастрофа с моторно превозно средство. Аз бях потърпевш два пъти вече и добре че засилих скоростта, за да им избягам с риск да катастрофирам! Моля ви да придвижите сигнала по съответния ред до съответните органи, които да приберат тези кучета, където им е мястото - в някой приют и да бъдат използвани за охрана или нещо по-полезно. Със сигурност с това им поведение там те са много опасни! Нека да не се чака да се случи нещо много лошо и чак тогава да бъдат предприети мерки!“</p>
        <p>Не по-различно е положението с <a href="https://helpbook.info/signal/view/1293"><b>бездомните животни в столицата.</b></a> На последната спирка на автобус 58 в район "Витоша“ се подвизава необезпокоявано глутница от над 15 кучета, които също често са агресивни.</p>
        <p>В друг сигнал наш редовен потребител от Варна ни писа за<a href="https://helpbook.info/signal/view/1297"><b> половинчато свършена работа</b></a> от общината, по повод вече подаден от него сигнал. На тротоара на улиците "Македония" и "Шар" се намират няколко шахти, като в първия сигнал авторът е описал състоянието им. От изпратените снимки става ясно, че от двата саморазрушени капака е възстановен само единия. Авторът на сигнала резонно се пита защо ремонтът е извършен избирателно.</p>
        <p>Получихме и сигнал за <a href="https://helpbook.info/signal/view/1294"><b>огромна дупка на кръстовище</b></a> в район Слатина. Ето какво пише гражданинът: "От лятото до момента на натоварено кръстовище за квартала има огромна дупка, която заема цялото кръстовище и няма как да се заобиколи, без да влезеш в нея. Преди около месец я посипаха с чакъл, но той слегна и отново острите ръбове на дупката се показаха. Снимките за съжаление са правени вечерно време, но въпреки това се вижда колко е голяма."</p>
        <p>Това са само малка част от постъпилите сигнали при нас. Ако видите нередност, проблем, с който се сблъсквате всеки ден и искате да подадете сигнал - направете го онлайн в HelpBook. Платформата ще ви даде възможност не само да придадете гласност на проблема, но и да изпратите сигнал до отговорните институции.</p>
      </anchor>
    </article>
  </body>
</html>