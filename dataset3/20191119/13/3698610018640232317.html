<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/anbandling-naftogazu-ne-virishuye-problemu-pidzemnih-shovisch-oglyadach-330156_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T13:46:00+00:00"/>
    <meta property="og:title" content="Анбандлинг &quot;Нафтогазу&quot; не вирішує проблему підземних сховищ — оглядач"/>
    <meta property="og:description" content="ГТС залишили повністю в держвласності, а ПСГ — тільки на 50%."/>
  </head>
  <body>
    <article>
      <h1>Анбандлинг "Нафтогазу" не вирішує проблему підземних сховищ — оглядач</h1>
      <h2>ГТС залишили повністю в держвласності, а ПСГ — тільки на 50%.</h2>
      <address>
        <time datetime="2019-11-19T13:46:00+00:00">19 Nov 2019, 13:46</time>
      </address>
      <p>Прем'єр-міністр і голова НАК "Нафтогаз України" запевняють, що накопичених майже 22 млрд кубометрів газу в підземних сховищах (ПСГ) на осінньо-зимовий період Україні буде достатньо. Але що буде з тими ж "підземками", якщо анбандлінг "Нафтогазу" все-таки відбудеться, ніхто популярно пояснити не може. Із боєм, емоціями через край, а потім під овації конституційної більшості в останній день жовтня Верховна Рада ухвалила Закон "Про внесення змін у деякі законодавчі акти у зв'язку з відділенням діяльності з транспортування природного газу".</p>
      <p>Про це у своїй статті для <a href="https://dt.ua/">DT.UA</a> пише Алла Єрьоменко. Таким чином, за її словами, законопроект №2239-1 узаконив раніше затверджений урядом і трохи змінений парламентом план відділення і створення оператора газотранспортної системи.</p>
      <p>"Головним досягненням цього документа багато хто вважає те, що ГТС на 100% залишається в держвласності. Але є один нюанс. Газотранспортну систему України будували за колишнього СРСР разом із підземними сховищами газу, які не тільки служили сховищами, а й підтримували тиск і в трубопроводах великого тиску (в основному експортних), і в газорозподільній системі в Україні", — зазначає оглядач.</p>
      <p>"Нафтогаз" довго переконував, що транспортування й зберігання газу — дві різні функції і різні бізнеси. І, мабуть, нинішню Верховну Раду переконав. Однак доля ПСГ, на думку автора, поки що невідома. Чи створять, за аналогією з транспортом газу, АТ "Підземні сховища газу України", як це передбачалося від самого початку? Чи буде воно заробляти хоча б на своє утримання? А це залежить і від "транзитного" контракту з "Газпромом", і від планів європейських і американських газових компаній (видобувних і трейдерів), і від ситуації на ринку газу загалом.</p>
      <p>"Які сховища віддадуть в оренду, концесію чи взагалі продадуть, поки що невідомо. Але така ймовірність є. Адже ГТС залишили повністю в держвласності, а ПСГ — лише на 50%", — підкреслює оглядач.</p>
      <p>Детальніше про проблеми з анбандлінгом читайте у статті Алли Єрьоменко "<a href="https://dt.ua/energy_market/napivanbandling-pidzemnih-shovisch-gazu-329834_.html"><b>Напіванбандлінг підземних сховищ газу</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>