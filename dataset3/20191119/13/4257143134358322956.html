<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/19/valtas-a-spanyol-valogatott-elen"/>
    <meta property="og:site_name" content="infostart"/>
    <meta property="article:published_time" content="2019-11-19T13:07:00+00:00"/>
    <meta property="og:title" content="Váltás a spanyol válogatott élén"/>
    <meta property="og:description" content="A Spanyol Labdarúgó Szövetség (RFEF) bejelentette, hogy a jövőben ismét Luis Enrique irányítja az Európa-bajnoki résztvevő válogatottat."/>
  </head>
  <body>
    <article>
      <h1>Váltás a spanyol válogatott élén</h1>
      <address><time datetime="2019-11-19T13:07:00+00:00">19 Nov 2019, 13:07</time> by <a rel="author">Infostart / MTI</a></address>
      <h3>A Spanyol Labdarúgó Szövetség (RFEF) bejelentette, hogy a jövőben ismét Luis Enrique irányítja az Európa-bajnoki résztvevő válogatottat.</h3>
      <p>A 49 éves szakembert a tavalyi, oroszországi világbajnokság után nevezték ki szakvezetőnek, de személyes okokra hivatkozva márciusban és júniusban sem ült le a nemzeti együttes kispadjára az Eb-selejtezőkön, majd később lemondott posztjáról lánya súlyos betegsége miatt. A kilencéves Xana augusztus végén elhunyt csontrákban.</p>
      <p>Enrique távollétében, majd távozása után a nemzeti csapat vezetését Robert Moreno vette át. A korábbi segédedző tavasszal és nyáron mindhárom találkozóján győzelemre vezette a válogatottat, majd irányításával - immár hivatalosan is szövetségi kapitányként - hat meccsből négyszer nyert és két döntetlent játszott a csapat. Ezzel a spanyolok az F csoport élén zártak, öt ponttal Svédország előtt.</p>
      <p>Moreno már szeptemberben úgy nyilatkozott: félreáll, ha Luis Enrique visszatérne a kispadra, kedden pedig Luis Rubiales, a spanyol szövetség elnöke jelezte, Moreno maga jelentette be, hogy lemond a posztról.</p>
      <p>
        <i>Nyitókép: MTI/EPA/Cabalar</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2018/09/13/nemzetek-ligaja-egy-nagy-gyoztes-maris-van"/>
        <a href="https://infostart.hu/sport/foci-vb-2018/2018/07/09/megvan-az-uj-spanyol-kapitany"/>
      </related>
    </article>
  </body>
</html>