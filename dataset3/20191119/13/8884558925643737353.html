<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/izdajali-sta-se-za-socialni-delavki-in-zakoncema-i"/>
    <meta property="og:site_name" content="Primorske novice"/>
    <meta property="article:published_time" content="2019-11-19T13:44:49+00:00"/>
    <meta property="og:title" content="Izdajali sta se za socialni delavki in zakoncema izmaknili 180 evrov"/>
    <meta property="og:description" content="V Izoli sta včeraj dopoldne do starejšega para pristopili dve ženski, stari med 40 in 50 let, oblečeni v temno modra oblačila, visoki približno 165 centimetrov, ki sta se predstavili kot delavki Centra za socialno delo. Ženski sta ponujali masažo in obisk toplic. Zakonca sta posedli na stole tako, da sta bila obrnjena proti zidu, in ju masirali. Po desetih minutah sta povedali, da morata oditi. Kasneje sta zakonca ugotovila, da jima je iz denarnice zmanjkalo 180 evrov gotovine."/>
  </head>
  <body>
    <article>
      <h1>Izdajali sta se za socialni delavki in zakoncema izmaknili 180 evrov</h1>
      <address><time datetime="2019-11-19T13:44:49+00:00">19 Nov 2019, 13:44</time> by <a rel="author">Spletno uredništvo</a></address>
      <p>
        <b>V Izoli sta včeraj dopoldne do starejšega para pristopili dve ženski, stari med 40 in 50 let, oblečeni v temno modra oblačila, visoki približno 165 centimetrov, ki sta se predstavili kot delavki Centra za socialno delo. Ženski sta ponujali masažo in obisk toplic. Zakonca sta posedli na stole tako, da sta bila obrnjena proti zidu, in ju masirali. Po desetih minutah sta povedali, da morata oditi. Kasneje sta zakonca ugotovila, da jima je iz denarnice zmanjkalo 180 evrov gotovine.</b>
      </p>
      <figure>
        <img src="https://static.primorske.si/foto/highres/gnweb/720363_266-denar.jpg"/>
        <figcaption>Fotografija je simbolična. Foto: Adriana Buzleta</figcaption>
      </figure>
      <p><b>PRIMORSKA</b> &gt; V zadnjem času po celotni državi opažajo dva primera goljufov. “V prvem primeru storilci vabijo ljudi iz hiše z namenom, da si "nekaj skupaj pogledajo" in jih s tem tako zamotijo, da pozabijo na varnost svoje lastnine. Medtem pa drugi storilec hišo pregleda in odtuji stvari, kot so zlatnina, ure in denar. V drugem primeru pa pridejo na dom, navadno k starejšim občanom, in jim ponudijo različne usluge. Pri tem izkoristijo nepazljivost in ukradejo prav tako gotovino in zlatnino,” sporočajo iz koprske policijske uprave.</p>
      <p>Ob 20. uri so policisti prejeli še obvestilo, da je na cesti Zgornje Škofije-Tinjan voznik volva zapeljal s ceste in se prevrnil na streho. Policisti so na kraju ugotovili, da je 58-letni domačin vozil avtomobil z registrskimi tablicami, ki mu ne pripadajo. Voznika so preizkusili tudi z alkotestom, ki je pokazal 0,64 miligramov alkohola v litru izdihanega zraka. Vozilo so mu zasegli.</p>
      <p>Ob 20.30 so policisti v Luciji zasegli še osebni avtomobil 52-letnemu domačinu, ki nima veljavnega vozniškega dovoljenja. Ob 22.50 pa so še v Pradah zasegli osebni avto 26-letnemu državljanu Kosova, ki prav tako nima veljavnega vozniškega dovoljenja. Vsem trem sledi obdolžilni predlog.</p>
    </article>
  </body>
</html>