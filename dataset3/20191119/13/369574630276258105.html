<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/svedove-zastavili-stihani-assange-kvuli-znasilneni-chybely-d/r~5e282a440ad311ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T13:49:25+00:00"/>
    <meta property="og:title" content="Švédové zastavili stíhání Assange kvůli znásilnění, chyběly důkazy"/>
    <meta property="og:description" content="Julian Assange je nyní v britském vězení, kde čeká na výsledek řízení o vydání do Spojených států."/>
  </head>
  <body>
    <article>
      <h1>Švédové zastavili stíhání Assange kvůli znásilnění, chyběly důkazy</h1>
      <address>
        <time datetime="2019-11-19T13:49:25+00:00">19 Nov 2019, 13:49</time>
      </address>
      <p>Australan <a href="https://www.aktualne.cz/wiki/veda-a-technika/julian-assange/r~i:wiki:2755/">Assange</a> je nyní v britském vězení, kde čeká na výsledek řízení o vydání do Spojených států. Tam má stanout před soudem kvůli nezákonnému zveřejnění tajných dokumentů.</p>
      <p>Ze sexuálních útoků Assange nařkly dvě <a href="https://www.aktualne.cz/wiki/zahranici/svedsko/r~i:wiki:2140/">Švédky</a>, s nimiž se zakladatel <a href="https://www.aktualne.cz/wiki/zahranici/wikileaks/r~i:wiki:1088/">WikiLeaks</a> setkal, když měl ve Stockholmu v srpnu 2010 přednášku. Švédská prokuratura následně vznesla vůči Australanovi předběžné obvinění ze sexuálního obtěžování jedné z žen a ze znásilnění druhé. Případ údajného sexuálního obtěžování byl už promlčen.</p>
      <p>Švédské úřady stíhání Assange zastavily už v roce 2017. V té době ale bylo důvodem to, že se zakladatel WikiLeaks dlouhodobě skrýval na ekvádorské ambasádě v Londýně a byla jen malá naděje na jeho zatčení. Vyšetřování se znovu rozběhlo letos v květnu, když Ekvádor zrušil své rozhodnutí o poskytnutí azylu a britská policie Assange zatkla.</p>
    </article>
  </body>
</html>