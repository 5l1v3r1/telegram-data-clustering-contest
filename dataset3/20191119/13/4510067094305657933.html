<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-12/omul-lui-bolojan-152883.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T13:09:00+00:00"/>
    <meta property="og:title" content="Omul lui Bolojan"/>
    <meta property="og:description" content="Cred că primarul Ilie Bolojan se ghidează în viaţă după principiul 'repetiţia este mama învăţăturii'. Altfel nu se explică de ce, după episodul dureros cu Gavril Grebenişan la cârma Spitalului Judeţean, a recidivat cu Dacian Foncea ca manager la Municipal."/>
  </head>
  <body>
    <article>
      <h1>Omul lui Bolojan</h1>
      <address><time datetime="2019-11-19T13:09:00+00:00">19 Nov 2019, 13:09</time> by <a rel="author" href="https://www.ebihoreanul.ro/contact/Mircea%20Chiril%C4%83#redactia_form" target="_blank">Mircea Chirilă</a></address>
      <figure>
        <img src="https://cdn.ebihoreanul.ro/static/gallery_big/montaj-foncea-bolojan-181119.jpg"/>
      </figure>
      <p>Cred că primarul Ilie Bolojan se ghidează în viaţă după principiul "repetiţia este mama învăţăturii". Altfel nu se explică de ce, după episodul dureros cu Gavril Grebenişan la cârma Spitalului Judeţean, a recidivat cu <a href="https://www.ebihoreanul.ro/stiri/ultima-or-31-1/dacian-foncea-nu-mai-e-sef-la-spitalul-municipal-consiliul-de-administratie-l-a-revocat-din-functie-la-initiativa-primarului-ilie-bolojan-152770.html">Dacian Foncea</a> ca manager la Municipal.</p>
      <p>Pentru cine nu ştie, Grebenişan s-a apucat să implementeze la Maternitate stilul de management dobândit la RAR, unde prestase anterior. Dacă medicii, mai de voie, mai de nevoie, au înghiţit stilul de lucru specific sistemului industrial, scandalul cu mamoşii a fost de neevitat când inginerul s-a apucat să-i înveţe şi cum se ţine chiureta.</p>
      <p>Specificul Oradiei este că atât Spitalul Judeţean cât şi cel Municipal sunt în subordinea Primăriei. Prin urmare, ca să eficientizezi lucrurile, ori pui un manager peste amândouă, ori doi manageri compatibili, care să conlucreze spre binele orădenilor. Numai că Dacian Foncea, altminteri un om nu lipsit de calităţi, are momente când nu e compatibil nici cu el însuşi.</p>
      <p>Se ajunsese la situaţia în care la Spitalul Municipal consultaţiile medicale erau mai puţine decât cele juridice, pentru că cele mai multe probleme erau cu angajaţii care contestau în instanţă desfacerea contractelor de muncă.</p>
      <p>Acum, managerul Foncea a fost revocat. Poate n-ar strica să zboare din funcţii şi consilierii edilului care l-au sfătuit să amplaseze bombe cu ceas într-o instituţie atât de sensibilă.</p>
    </article>
  </body>
</html>