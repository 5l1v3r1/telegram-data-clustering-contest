<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725314"/>
    <meta property="og:site_name" content="De Standaard"/>
    <meta property="article:published_time" content="2019-11-19T13:46:00+00:00"/>
    <meta property="og:title" content="Schrijver van 'nazibriefje' krijgt geen straf"/>
    <meta property="og:description" content="Een man die auto's die in zijn straat parkeerden, bedacht met een briefje met nazisymbolen, krijgt geen straf. De man had geen racistische motieven, zegt d..."/>
  </head>
  <body>
    <article>
      <h1>Schrijver van 'nazibriefje' krijgt geen straf</h1>
      <address>
        <time datetime="2019-11-19T13:46:00+00:00">19 Nov 2019, 13:46</time>
      </address>
      <p>Een man die auto's die in zijn straat parkeerden, bedacht met een briefje met nazisymbolen, krijgt geen straf. De man had geen racistische motieven, zegt de politie.</p>
      <p>'Gelieve uw auto op uw eigen parking te zetten en niet meer op straat, wij mogen ook niet op uw parking staan. Het straatcomité.' </p>
      <p>Dat briefje stak een man uit de Passtraat onder de ruitenwisser van een wagen die in zijn straat geparkeerd stond, terwijl de wagen (volgens hem) op het bedrijventerrein van veilingbedrijf Vavato en Jorisco thuishoorde. Alleen kan het daar nogal druk zijn.</p>
      <p>Het briefje zelf wekte geen ergernis, wel de nazisymbolen onderaan: een hakenkruis en een adelaar. Die symbolen kunnen wijzen op racisme, op het aanzetten tot geweld tegen bepaalde groepen...  Daarom wilde de politie de precieze motivatie van de schrijver kennen.</p>
      <p>
        <b>'Geen enkel racistisch motief'</b>
      </p>
      <p>Maar, zo meldt de VRT vandaag, de politie heeft de anonieme briefschrijver gevonden en er speelde geen enkel racistisch motief. Bovendien blijkt dat de briefschrijver maar één briefje heeft gepost. Van dat briefje was een foto genomen en die had voor beroering gezorgd op de sociale media. </p>
      <p>Alex Lemmens van de politie van Sint-Niklaas: 'Het gaat om een eenmalig feit, voor ons eindigt het. De dader krijgt ook geen GAS-boete, helemaal niks. Er is wel een proces-verbaal opgesteld dat doorgestuurd wordt naar het gerecht. We gaan ervan uit dat het parket ook stopt met de vervolging, maar dat beslissen zij nog zelf.'</p>
    </article>
  </body>
</html>