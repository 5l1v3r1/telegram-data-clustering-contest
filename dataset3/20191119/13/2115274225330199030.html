<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/lifestyle/bresaola_ricette-6579860/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T13:07:00+00:00"/>
    <meta property="og:title" content="A chi piace la bresaola"/>
    <meta property="og:description" content="Una indagine Doxa rivela che è il terzo salume preferito dagli italiani, dopo prosciutto crudo e cotto"/>
  </head>
  <body>
    <article>
      <h1>A chi piace la bresaola</h1>
      <h2>Una indagine Doxa rivela che è il terzo salume preferito dagli italiani, dopo prosciutto crudo e cotto</h2>
      <address><time datetime="2019-11-19T13:07:00+00:00">19 Nov 2019, 13:07</time> by <a rel="author">AGI - Agenzia Giornalistica Italia</a></address>
      <p>La bresaola sta vivendo una stagione di attenzione e gradimento da parte degli italiani<b>: 1 su 3 (32%) ne sente parlare più spesso o l’ha vista con maggiore frequenza</b>, negli ultimi 2 o 3 anni, sugli scaffali dei supermercati. E molti cominciano a <b>padroneggiare un numero maggiore di ricette</b> a base di <b>Bresaola della Valtellina IGP</b>, dimostrando un <b>incremento di attenzione e conoscenza</b>. <b>Il 25%</b> dei consumatori (1 italiano su 4) <b>conosce 3-4 preparazioni</b> e il <b>12% addirittura tra 5 e 10</b> (+40% negli ultimi 3 anni).</p>
      <p>Mentre fino a pochi anni fa la sola ricetta conosciuta era la bresaola con olio, limone e scaglie di parmigiano…</p>
      <p>Lo rivela la ricerca “<b><i>Gli italiani e la Bresaola della Valtellina</i></b>” condotta da <b>Doxa</b> per il <b>Consorzio di Tutela Bresaola della Valtellina</b> IGP, su percezioni e abitudini di consumo degli italiani di questo salume, magro, che è entrato a far parte della nostra migliore tradizione gastronomica.</p>
      <p>Se già sapevamo che 42 milioni di italiani consumano Bresaola della Valtellina (Fonte: ricerca Doxa/Consorzio di Tutela Bresaola della Valtellina del 2016) oggi scopriamo che in testa agli apprezzamenti c’è quella IGP: ben 38 milioni di italiani, il 73% degli over 15, scelgono quella con il marchio di certificazione perché garanzia di maggiore qualità, primo criterio di scelta al momento dell’acquisto per il 67% dei consumatori. Tra i driver d’acquisto, è in crescita il riferimento alla marca, fattore che conquista il secondo posto, passando dall’8 al 16% delle preferenze, sorpassando l’origine della materia prima che, con il 12%, scende alla terza posizione.</p>
      <p>
        <b>TRA I SALUMI PREFERITI È AL TERZO POSTO, DOPO PROSCIUTTO CRUDO E COTTO</b>
      </p>
      <p>Secondo la ricerca, realizzata su un campione di più di 1000 persone rappresentativo della popolazione italiana adulta (15+ anni di età), la <b>Bresaola della Valtellina IGP</b> è nella <b>Top 3 dei salumi più amati</b> dagli italiani con il <b>32% delle preferenze</b> (che salgono al 39% tra i 30-49enni), dietro a prosciutto crudo (57%) e cotto (49%) e, a sorpresa, davanti a mortadella (28%) e salame (24%). Sul podio 3 <b>salumi “salutari”</b>, dunque, tra i quali la <b>Bresaola della Valtellina IGP vince per leggerezza e salubrità</b> (il 46% degli italiani ritiene che ha un ridotto contenuto di grassi, sale e conservanti), <b>in linea con l'interesse</b> del nuovo consumatore verso gli <b>alimenti “senza” conservanti e antibiotici</b> (con un occhio al bio), molto forte anche nel mercato dei salumi: il 43% li vorrebbe senza conservanti, il 33% senza antibiotici, il 31% biologici, il 27% a basso contenuto di grassi.​</p>
      <p>
        <b>1 ITALIANO SU 2 LA CONSUMA PIÙ DI UNA VOLTA A SETTIMANA, SOPRATTUTTO I MILLENNIALS</b>
      </p>
      <p><b>Molto alta la frequenza di consumo</b>: <b>1 italiano su 2 (45%)</b> la porta in tavola abitualmente, <b>più di una volta a settimana</b>. Tra questi, uno zoccolo duro di <b>Bresaola Lovers, il 26%, la consuma molto più frequentemente</b> (il 6% addirittura più di 4 volte a settimana). Tra i consumatori abituali di Bresaola della Valtellina IGP, i <b>veri Bresaola lovers sono i 30-49enni (Millennials </b>e<b> Generazione X)</b> <b>che vivono nel Centro</b> <b>Italia</b>, smentendo il luogo comune che attribuisce a questo salume un'anima esclusivamente “nordica”. Proprio nell'<b>Italia centrale</b> aumenta il numero dei consumatori (79% rispetto al 73% della media nazionale) e la frequenza di consumo (<b>più di 1 volta a settimana, 49%</b>, contro la media nazionale del 45%). Dato confermato anche da un approfondimento sul target di chi la indica come il proprio salume preferito: anche in questo caso, rispetto al 32% della media nazionale, vediamo che tra le persone di 30-49 anni si sale al 49% (44% per chi vive in Centro Italia).​</p>
      <p>Tra i pregi della Bresaola della Valtellina IGP, il 36% degli italiani (e il 46% degli uomini di 30-49 anni abitanti nel Nord Ovest) oggi indica prima di ogni altra cosa la <b>praticità</b>. Fanno seguito, a pari merito (35%), il <b>gusto</b> e la <b>leggerezza</b>. Una vera novità, forse spiegata dal boom del prodotto in vaschetta, che oggi copre più del 43% del mercato totale di questo salume. Interrogati sulle situazioni in cui la <b>Bresaola della Valtellina IGP è la scelta top</b>, il <b>46% ama mangiarla per la sua leggerezza</b>. A poca distanza, <b>il 42%</b> la consuma quando ha <b>poco tempo a disposizione ma non vuole rinunciare al gusto</b>. Interessante evidenziare che il <b>28% dei più giovani</b> (15-29enni) la mangia per soddisfare il proprio <b>fabbisogno quando pratica sport</b>.​</p>
      <p><b>1 italiano su 2 (51%)</b>, soprattutto donne 30-49enni del Nord Est, <b>la mangia a pranzo</b>, anche se rimane alto il numero di quanti la <b>consumano a cena (39%)</b>. Una curiosità: <b>per i giovani</b> della Generazione Z (15-29 anni), <b>la Bresaola è sinonimo di cena</b>. Il 52% di questi preferisce questo momento della giornata per mangiarla e solo il 34% lo fa a pranzo. E che dire di quel milione di italiani che la mangiano a colazione.</p>
      <p><b>All’interno del pasto</b>, la Bresaola si afferma soprattutto come <b>piatto principale (46%)</b> e come <b>antipasto (42%)</b>, ma c'è chi la utilizza come <b>condimento per il primo piatto (29%)</b> o come <b>ingrediente per un panino (26%)</b>. Ma si affaccia un <b>fenomeno recente interessante</b>: <b>il 17%</b> degli italiani la mette <b>sulla pizza</b>; percentuale che sale tra i giovani (41%) e al Nord Ovest (26%).</p>
    </article>
  </body>
</html>