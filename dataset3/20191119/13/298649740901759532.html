<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/19/emergenza-clima-in-citt%c3%a0-dal-2010-danni-rilevanti-in-350-comuni-pn_20191119_00133/"/>
    <meta property="og:site_name" content="Askanews"/>
    <meta property="article:published_time" content="2019-11-19T13:07:42+00:00"/>
    <meta property="og:title" content="Emergenza clima in città, dal 2010 danni rilevanti in 350 Comuni"/>
    <meta property="og:description" content="Roma, 19 nov. (askanews) – Dal 2010 a inizio novembre 2019 si sono verificati danni rilevanti in 350 Comuni italiani dovuti al maltempo, con 73 giorni di stop a metro e treni e 72 giorni di blackout elettrici. Nel 2018 l’Italia è stata colpita da 148 eventi estremi, che hanno causato 32 vittime e oltre […]"/>
  </head>
  <body>
    <article>
      <h1>Emergenza clima in città, dal 2010 danni rilevanti in 350 Comuni</h1>
      <h2>Legambiente: in aumento piogge, trombe d'aria e ondate calore</h2>
      <address>
        <time datetime="2019-11-19T13:07:42+00:00">19 Nov 2019, 13:07</time>
      </address>
      <figure>
        <img src="http://www.askanews.it/wp-content/uploads/2019/11/20191119_140734_B5430B71.jpg"/>
      </figure>
      <p>Roma, 19 nov. (askanews) – Dal 2010 a inizio novembre 2019 si sono verificati danni rilevanti in 350 Comuni italiani dovuti al maltempo, con 73 giorni di stop a metro e treni e 72 giorni di blackout elettrici. Nel 2018 l’Italia è stata colpita da 148 eventi estremi, che hanno causato 32 vittime e oltre 4.500 sfollati, un bilancio di molto superiore alla media calcolata negli ultimi cinque anni. Dal 2014 al 2018 le sole inondazioni hanno provocato in Italia 68 morti. In aumento frequenza e impatti delle ondate di calore. E’ quanto emerge, in sintesi, dal rapporto “Il clima è già cambiato” dell’Osservatorio di Legambiente sull’impatto dei mutamenti climatici.</p>
      <p>Secondo il dossier, le città sono l’ambito più a rischio per le conseguenze dei cambiamenti climatici, perché è lì che vive la maggior parte della popolazione mondiale e perché episodi di piogge, trombe d’aria e ondate di calore vi hanno ormai assunto proporzioni crescenti e destinate ad aumentare, insieme alle stime dei danni che possono provocare: Roma, Milano, Genova, Napoli, Palermo, Catania, Bari, Reggio Calabria e Torino le più colpite.</p>
      <p>Nelle nostre città la temperatura media è in continua crescita e a ritmi maggiori rispetto al resto del Paese. Aumentano gli impatti del caldo in città, in particolare sono le ondate di calore il principale fattore di rischio con rilevanti conseguenze sulla salute delle persone. Uno studio epidemiologico realizzato su 21 città italiane ha evidenziato l’incremento percentuale della mortalità giornaliera associata alle ondate di calore con 23.880 morti tra il 2005 e il 2016, e mettono in evidenza impatti più rilevanti nella popolazione anziana e una riduzione negli ultimi anni attribuibile agli interventi di allerta attivati. Secondo una ricerca del progetto Copernicus european health su 9 città europee, nel periodo 2021-2050 vi sarà un incremento medio dei giorni di ondate di calore tra il 370 e il 400%, con un ulteriore aumento nel periodo 2050-2080 fino al 1100%. Questo porterà, ad esempio, a Roma da 2 a 28 giorni di ondate di calore in media all’anno. La conseguenza sul numero di decessi legati alle ondate di calore sarà molto rilevante: da una media di 18 si passerebbe a 47-85 al 2050 e a 135-388 al 2080.</p>
      <p>Preoccupante per le città italiane anche l’innalzamento del livello dei mari. Secondo le elaborazioni di Enea, sono 40 le aree a maggior rischio in Italia. A rischio sono anche città come Venezia, Trieste, Ravenna, la foce del Pescara, il golfo di Taranto, La Spezia, Cagliari, Oristano, Trapani, Marsala, Gioia Tauro.</p>
      <p>“Di fronte a processi di questa dimensione in Italia e nel mondo abbiamo bisogno di un salto di scala nell’analisi e nelle politiche – ha detto il vice presidente di Legambiente Edoardo Zanchini – di sicuro è necessaria una forte accelerazione delle politiche di mitigazione del clima, per invertire la curva delle emissioni di gas serra come previsto dall’Accordo di Parigi. Ma in parallelo dobbiamo preparare i territori, le aree agricole e in particolare le città a impatti senza precedenti. Il problema è che il nostro Paese non è pronto e non ha ancora deciso di rendere questi interventi prioritari, fornendo strumenti e risorse alle città italiane”.</p>
    </article>
  </body>
</html>