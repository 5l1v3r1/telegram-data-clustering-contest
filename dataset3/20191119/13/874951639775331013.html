<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/it-%d0%bd%d0%be%d0%b2%d0%b8%d0%bd%d0%b8/%d0%be%d1%82%d0%ba%d1%80%d0%b8%d1%85%d0%b0-%d0%be%d0%bd%d0%bb%d0%b0%d0%b9%d0%bd-%d1%81%d0%ba%d0%b8%d0%bc%d1%8a%d1%80-%d0%bd%d0%b0-%d1%81%d1%82%d1%80%d0%b0%d0%bd%d0%b8%d1%86%d0%b8%d1%82%d0%b5-%d0%bd-323078.html"/>
    <meta property="og:site_name" content="kaldata.com"/>
    <meta property="article:published_time" content="2019-11-19T13:46:04+00:00"/>
    <meta property="og:title" content="Откриха онлайн скимър на страниците на един от най-посещаваните американски сайтове - kaldata.com"/>
    <meta property="og:description" content="Една от най-популярните вериги магазини в САЩ, Macy's, съобщи за открита заплаха на сайта на компанията. Неизвестна засега страна е била поставила онлайн"/>
  </head>
  <body>
    <article>
      <h1>Откриха онлайн скимър на страниците на един от най-посещаваните американски сайтове - kaldata.com</h1>
      <address><time datetime="2019-11-19T13:46:04+00:00">19 Nov 2019, 13:46</time> by <a rel="author" href="https://www.kaldata.com/author/metodi-damyanov-2" target="_blank">Методи Дамянов</a></address>
      <p>Една от най-популярните вериги магазини в САЩ, Macy’s, съобщи за открита заплаха на сайта на компанията. Неизвестна засега страна е била поставила онлайн скимър, при което има вероятност личната и финансова информация на много потребители да е била открадната. По непотвърдени данни става въпрос за Magecart, популярна форма на заплаха, използвана от няколко престъпни групи в момента и виновна за компрометирането на информацията на стотици потребители на онлайн магазини.</p>
      <p>Macy’s забелязали на 15-ти миналия месец за необичайна връзка между macys.com и друг сайт. Разследване на случая установява, че е бил добавен зловреден код към секциите Checkout и My Account. Престъпниците са били добавили JavaScript код към споменатите секции, което е целяло кражбата на информацията, която десктоп потребителите на сайта въвеждат на страниците му. Прихванатата информация е била успешно предавана на външния сайт, контролиран от хакерите. Мобилното приложение и сайт не са засегнати. В разследването се е установило, че кодът е престоял незабелязан в сайта повече от седмица – атаката е започнала на 7-ми октомври.</p>
      <p>Като част от пробива, престъпниците са успели да получат достъп до различни по тип данни за потребителите, като име и фамилия, адрес, град и щат, зип-код, телефонен номер и имейл адрес, номер на кредитната карта, защитния ѝ код, както и датата на изтичане на картата, ако те са били въведени от посетителя. Macy’s са били уведомени за пробива от външна страна на 15-ти миналия месец, след което са се свързали с органите на реда и компания за сигурност, която допълнително да разследва инцидента. Освен това са се свързали и с водещи издатели на банкови карти, като Visa, American Express, Discover и Mastercard, за да ги уведомят за пробива. От компанията заявяват, че едва една малка част от посетителите на macys.com са засегнати при пробива – твърдение, което е доста условно, вземайки предвид това, че зловредния код е престоял на страниците на сайта повече от седмица, както и това, че според данни на SimilarWeb macys.com има над 55 000 000 месечни посещения.</p>
      <p>Уверение, че става дума за атака посредством Magecart дава независим разработчик по сигурност за <a href="https://www.bleepingcomputer.com/news/security/macys-customer-payment-info-stolen-in-magecart-data-breach/">Bleeping Computer</a>, който представя за доказателство и променената кодова база на сайта и вмъкването на зловредния код.</p>
      <p><b><a href="https://www.kaldata.com/tag/magecart">Magecart</a></b> представлява високопрофилен и устойчив метод на атака към онлайн магазини, която се използва успешно от няколко престъпни групи в момента. Хакерите използват различни техники – експлоатиране на слабости (Magento и други CMS платформи), достъп на външни уязвими страни до интернет ресурса, CDN и др., за да вградят собствен JavaScript код, който краде вмъкваната от потребителите информация на съответните страници на сайта и изпращането им към машина, контролирана от тях.</p>
    </article>
  </body>
</html>