<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/marechaussee-stopt-mensensmokkelbus-moldavie-chauffeurs-gearresteerd-maar-alle-passagiers-mogen-blijven/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-19T13:00:39+00:00"/>
    <meta property="og:title" content="Marechaussee stopt mensensmokkelbus Moldavië: chauffeurs gearresteerd, maar alle passagiers mogen blijven"/>
    <meta property="og:description" content="Een hele bus vol mensen afkomstig uit het veilige Moldavië? Geen probleem, die mogen voorlopig allemaal blijven totdat de rechter officieel heeft vastgesteld wat we allemaal wel weten: deze mensen zijn afkomstig uit een veilig land en proberen de Nederlandse overheid een poot uit te draaien. Twee vermoedelijke Moldavische mensensmokkelaars mogen vanavond de nacht doorbrengen in een Nederlandse cel. Ze hebben zich naar alle waarschijnlijkheid namelijk schuldig gemaakt aan mensensmokkel, door met een bus vol Moldaviërs rechtstreeks naar Ter Apel te reizen, om daar een hele batterij aan Moldaviërs asiel te laten aanvragen. De chauffeurs die een mooie trip door Oost-Europa hebben gemaakt krijgen daarom nu twee bedden in een politie’hotel’. Hun handelswaar – gewoon afkomstig uit een veilig land, trouwens – heeft al helemaal de hoofdprijs gewonnen: zij mogen het asieltraject in. Dat schrijft de Koninklijke Marechaussee: “De Koninklijke Marechaussee heeft maandagochtend 18 november nabij Ter Apel een touringcar onderschept…"/>
  </head>
  <body>
    <article>
      <h1>Marechaussee stopt mensensmokkelbus Moldavië: chauffeurs gearresteerd, maar alle passagiers mogen blijven</h1>
      <address><time datetime="2019-11-19T13:00:39+00:00">19 Nov 2019, 13:00</time> by <a rel="author">Tim Engelbart</a></address>
      <p>
        <b>Een hele bus vol mensen afkomstig uit het veilige Moldavië? Geen probleem, die mogen voorlopig allemaal blijven totdat de rechter officieel heeft vastgesteld wat we allemaal wel weten: deze mensen zijn afkomstig uit een veilig land en proberen de Nederlandse overheid een poot uit te draaien.</b>
      </p>
      <p>Twee vermoedelijke Moldavische mensensmokkelaars mogen vanavond de nacht doorbrengen in een Nederlandse cel. Ze hebben zich naar alle waarschijnlijkheid namelijk schuldig gemaakt aan mensensmokkel, door met een bus vol Moldaviërs rechtstreeks naar Ter Apel te reizen, om daar een hele batterij aan Moldaviërs asiel te laten aanvragen. De chauffeurs die een mooie trip door Oost-Europa hebben gemaakt krijgen daarom nu twee bedden in een politie’hotel’.</p>
      <p>Hun handelswaar – gewoon afkomstig uit een veilig land, trouwens – heeft al helemaal de hoofdprijs gewonnen: zij mogen het asieltraject in. Dat <a href="https://www.facebook.com/KoninklijkeMarechausseeOfficieel/photos/a.353717094645807/4649597828391024/?type=3&amp;theater"><b>schrijft de Koninklijke Marechaussee</b></a>:</p>
      <blockquote>“De Koninklijke Marechaussee heeft maandagochtend 18 november nabij Ter Apel een touringcar onderschept met ongeveer 65 Moldaviërs die op weg waren naar het asielzoekerscentrum. De 57-jarige chauffeur en de 50-jarige bijrijder, eveneens beiden afkomstig uit Moldavië, zijn aangehouden.<br/>Personeel van het asielzoekerscentrum schakelde maandagochtend de Marechaussee in toen zij een twintigtal personen vanuit de touringcar, die ongeveer 500 meter van de ingang stond geparkeerd, het terrein op zagen lopen. Hierop controleerden marechaussees de overige inzittenden van de bus in het kader van Mobiel Toezicht Veiligheid. Geen van hen kon een geldig grensoverschrijdingsdocument tonen waarop de bestuurder en zijn bijrijder werden gearresteerd op verdenking van mensensmokkel.<br/>Beide verdachten zijn ingesloten. De vreemdelingen, waaronder veel kinderen, hebben asiel aangevraagd en zijn het vreemdelingentraject ingegaan. De Koninklijke Marechaussee verricht, onder leiding van het openbaar ministerie Noord-Nederland, verder onderzoek in deze zaak.”</blockquote>
      <p>Kortom, een hele bus vol Moldaviërs hoeft de komende maanden niet in hun eigen levensonderhoud te voorzien. Een gemakkelijke budgetvakantie: asielzoekerscentra als verkapte all-inclusive resorts voor veiligelanders. Natuurlijk zullen deze veiligelanders uiteindelijk weer worden teruggestuurd nadat ze door de asielmangel gehaald zijn in bureaucratisch Nederland, maar hé: dan hebben ze er wel al mooi een gratis vakantie in dat idyllische landje aan de Noordzee er op zitten. Dat weten zij, dat weten wij, dat weet iedereen. Maar toch is ons asielsysteem nog altijd te saboteren door kwaadwillende lieden zoals mensensmokkelaars uit godbetert Moldavië. Ongelofelijk.</p>
    </article>
  </body>
</html>