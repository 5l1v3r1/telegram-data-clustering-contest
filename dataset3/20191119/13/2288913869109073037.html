<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725274"/>
    <meta property="og:site_name" content="De Standaard"/>
    <meta property="article:published_time" content="2019-11-19T13:19:00+00:00"/>
    <meta property="og:title" content="Zweeds parket vervolgt Assange niet langer voor verkrachting"/>
    <meta property="og:description" content="De Zweedse aanklagers hebben hun onderzoek naar de Wikileaks-oprichter Julian Assange voor verkrachting stopgezet. Een vrouw had hem ervan beschuldigd haar..."/>
  </head>
  <body>
    <article>
      <h1>Zweeds parket vervolgt Assange niet langer voor verkrachting</h1>
      <address>
        <time datetime="2019-11-19T13:19:00+00:00">19 Nov 2019, 13:19</time>
      </address>
      <p>
        <b>De Zweedse aanklagers hebben hun onderzoek naar de Wikileaks-oprichter Julian Assange voor verkrachting stopgezet. Een vrouw had hem ervan beschuldigd haar te hebben aangevallen in Zweden in 2010.</b>
      </p>
      <p>Assange zit momenteel in het Verenigd Koninkrijk een celstraf van vijftig weken uit vanwege het schenden van de regels rond zijn voorwaardelijke invrijheidsstelling in 2012. Toen nam hij zijn toevlucht tot de Ecuadoraanse ambassade in Londen. Hij deed dit om een uitlevering aan Zweden te vermijden in het kader van een onderzoek rond een uit 2010 daterende verdenking van verkrachting. Het Zweedse parket laat dinsdag weten dat het dat onderzoek stopzet wegens onvoldoende bewijsmateriaal.</p>
      <p>Eva-Marie Persson, plaatsvervangend procureur-generaal, riep een persconferentie bijeen. Daarbij maakte ze haar beslissing bekend om het onderzoek zonder gevolg te klasseren. 'Alle onderzoeksdaden zijn uitgeput (...) zonder de vereiste bewijzen aan te brengen voor een veroordeling', zei ze.</p>
      <p>Persson had de Zweede verkrachtingszaak in mei weer opgestart op vraag van de vrouw die zei dat ze in 2010 was verkracht door Assange, toen hij Zweden bezocht. De 48-jarige Assange heeft de feiten altijd ontkend.</p>
      <p>Assange moet zich nu dus enkel nog zorgen maken over een mogelijke uitlevering aan de Verenigde Staten. De zitting over de vraag tot uitlevering staat voorlopig gepland voor eind februari 2020. In oktober werd de vraag van Assange om de zitting drie maanden uit te stellen nog verworpen.</p>
      <p>De VS verdenken AssangeÂ van samenzwering met de voormalige inlichtingenofficier Chelsea Manning met het oog op het lekken van militaire geheimen. Bij een veroordeling op alle achttien punten van de Amerikaanse aanklacht hangt de stichter van klokkenluiderswebsite Wikileaks 175 jaar cel boven het hoofd.</p>
    </article>
  </body>
</html>