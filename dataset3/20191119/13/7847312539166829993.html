<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473660-prawybory-w-po-to-ustawka-sikorski-i-arlukowicz-rezygnuja"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T13:52:19+00:00"/>
    <meta property="og:title" content="Prawybory w PO to ustawka? Sikorski i Arłukowicz rezygnują! &quot;Każda nasza polemika byłaby bezwzględnie wykorzystana&quot;"/>
    <meta property="og:description" content="&quot;Potrzebne są mądre, szybkie i odważne decyzje. Nie planuję udziału w prawyborach&quot;."/>
  </head>
  <body>
    <article>
      <h1>Prawybory w PO to ustawka? Sikorski i Arłukowicz rezygnują! "Każda nasza polemika byłaby bezwzględnie wykorzystana"</h1>
      <address><time datetime="2019-11-19T13:52:19+00:00">19 Nov 2019, 13:52</time> by <a rel="author" href="https://wpolityce.pl/autorzy/822-tak-sie-bawi-opozycja" target="_blank">Tak się bawi opozycja</a></address>
      <p>
        <b>Były szef MSZ, były marszałek Sejmu, europoseł PO Radosław Sikorski ogłosił we wtorek, że nie wystartuje w prawyborach prezydenckich, jakie organizuje jego ugrupowanie. Zapowiedział, że będzie popierał tego, kto zostanie kandydatem Platformy. W podobnym tonie wypowiedział się Bartosz Arłukowicz.</b>
      </p>
      <p>CZYTAJ TAKŻE: <a href="https://wpolityce.pl/polityka/473507-na-razie-tylko-kidawa-blonska-zglosila-sie-do-prawyborow">Wiele hałasu o nic? Na razie tylko Kidawa-Błońska zgłosiła się do prawyborów. „Wiem, że każdy czeka do ostatniej chwili”</a></p>
      <p>Sikorski startował w prawyborach prezydenckich w PO w 2010 r., gdy przegrał z późniejszym prezydentem Bronisławem Komorowskim. Niedawno sugerował w mediach, że tamte prawybory były ustawione, a on chciałby brać udział w uczciwej rywalizacji. Tym razem nie podjął rękawicy.</p>
      <p>CZYTAJ RÓWNIEŻ: <a href="https://wpolityce.pl/polityka/472519-sikorski-prawybory-w-2010-r-byly-ustawione">A niby tacy demokraci… Sikorski z żalem przyznaje: W ustawionych prawyborach już brałem udział. W 2010 z Komorowskim</a></p>
      <blockquote>Znacie mnie państwo, gdy walczę, to na całego. Doszedłem do wniosku, że tym razem, w sytuacji totalnego upolitycznienia mediów publicznych przez partię rządzącą rywalizacja w obozie demokratycznym nie służyłaby sprawie. Każda nasza polemika byłaby bezwzględnie wykorzystana</blockquote>
      <p>— oświadczył w nagraniu zamieszczonym w mediach społecznościowych Sikorski.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fradeksikorski%2Fvideos%2F532983377553858%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Jak zaznaczył były minister spraw zagranicznych, dlatego właśnie „w poczuciu odpowiedzialności za nadzieje milionów Polaków na demokratyczną i europejską ojczyznę”, zdecydował się nie kandydować.</p>
      <p>Wśród potencjalnych kontrkandydatów dla Kidawy-Błońskiej - oprócz Sikorskiego - wymieniano Bartosza Arłukowicza, który we wtorek również oznajmił, że nie stanie do batalii.</p>
      <blockquote>Nie szukajmy rywali. To Prezydent A. Duda jest naszym rywalem i przeciwnikiem politycznym. To z nim musimy wygrać wybory! Potrzebne są mądre, szybkie i odważne decyzje. Nie planuję udziału w prawyborach. I ruszamy w kampanię!</blockquote>
      <p>— napisał na Twitterze były minister zdrowia.</p>
      <figure>
        <iframe data-src="https://twitter.com/Arlukowicz/status/1196758514452041728" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>We wtorek o północy upływa termin, jaki zarząd PO dał ewentualnym kandydatom, którzy chcieliby wystartować w prawyborach prezydenckich w PO. Dotąd zgłosiła się tylko wicemarszałek Sejmu Małgorzata Kidawa-Błońska. Warunkiem zarejestrowania kandydata w prawyborach jest zebranie 30 podpisów członków Rady Krajowej PO.</p>
      <p>Decyzja o rozpisaniu prawyborów, które wyłonią kandydata PO i KO na prezydenta, podjął niespełna dwa tygodnie temu zarząd Platformy Obywatelskiej. Powołana została wówczas Komisja Wyborcza na czele z posłem KO Rafałem Grupińskim, która przyjmuje zgłoszenia kandydatów do prawyborów. Ostateczną listę kandydatów ma ustalić i ogłosić w najbliższy piątek zarząd PO. Kandydata PO i KO na prezydenta 14 grudnia wskaże konwencja krajowa Platformy. Wcześniej kandydaci zaprezentują się na trzech konwencjach regionalnych.</p>
      <p>CZYTAJ TAKŻE: <a href="https://wpolityce.pl/polityka/473444-skruszona-kidawa-blonska-nie-chcialam-obrazic-lewicy">Skruszona Kidawa-Błońska liczy na poparcie Lewicy? „Moja wypowiedź być może była za mocna, nie chciałam obrazić”</a></p>
      <p>kb/PAP/Facebook/Twitter</p>
    </article>
  </body>
</html>