<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380090/selam-imam-hatiplim-rumeysa-hakyemezden-ustun-basari"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T13:05:00+00:00"/>
    <meta property="og:title" content="Selam İmam-Hatiplim: Rümeysa Hakyemez'den üstün başarı"/>
    <meta property="og:description" content="Kartal Anadolu İmam Hatip Lisesi öğrencisi Rümeysa Hakyemez, “Top in the World - Dünyadaki en yüksek puan&quot; ödülünü kazandı. Hakyemez'in başarısı sosyal medyada da gündem oldu."/>
  </head>
  <body>
    <article>
      <h1>Selam İmam-Hatiplim: Rümeysa Hakyemez'den üstün başarı</h1>
      <h2>Kartal Anadolu İmam Hatip Lisesi öğrencisi Rümeysa Hakyemez, “Top in the World - Dünyadaki en yüksek puan" ödülünü kazandı. Hakyemez'in başarısı sosyal medyada da gündem oldu.</h2>
      <address>
        <time datetime="2019-11-19T13:05:00+00:00">19 Nov 2019, 13:05</time>
      </address>
      <p>Kartal Anadolu İmam Hatip Lisesi öğrencisi Rümeysa Hakyemez, büyük bir başarıya imza attı. Hakyemez, Cambridge Üniversitesi bünyesinde organize edilen “Top in the World -Dünyadaki en yüksek puan" ödülünü kazandı.</p>
      <p>Yeni Şafak'ta yer alan habere göre her yıl Cambridge Üniversitesi bünyesinde organize edilen “The Outstanding Cambridge Learner Awards (Cambridge Üstün Başarı Ödülleri)”, IGCSE sınavlarında en yüksek puan alan öğrencilere veriliyor.</p>
      <p>Kartal AİHL öğrencilerinden Rümeysa Hakyemez, IGCSE Haziran 2019 sınav döneminde anadil Türkçe sınavında dünya çapında en yüksek notu aldığı için “Top in the World” birincilik ödülüne sahip oldu.</p>
      <figure>
        <img src="https://www.milligazete.com.tr/sites/71/uploads/2019/11/19/whatsapp-image-2019-11-19-at-130606.jpg?"/>
      </figure>
      <h3>Genel Ortaöğretim Eğitim Sertifikası programı</h3>
      <p>IGCSE (International General Certificate of Secondary Education), Cambridge üniversitesi bünyesinde faaliyetlerini sürdüren en önemli programlardan bir tanesi. IGCSE, dünya çapında en çok tanınan, adayların 14 ile 16 yaş aralığında katıldığı Genel Ortaöğretim Eğitim Sertifikası programı. Cambridge programlarına, 5 yaşından 19 yaşına kadar dünyanın 160 ülkesinden 10 bini aşkın okuldan 8 milyon aday, çeşitli düzeylerde katılmakta.</p>
      <h3>IGCSE akreditasyon alan ilk devlet okulu</h3>
      <p>Kartal Anadolu İmam Hatip Lisesi, 20 Haziran 2014 tarihinde Türkiye’de IGCSE akreditasyonunu alan ilk devlet okulu olmuş. 2016 yılı Haziran döneminde IGCSE’den ilk mezunlarını veren okul, 2016 ve 2017 yıllarında üst üste dünya birincileri çıkardı. Bu başarı geleneğine Hakyemez, en yüksek notu alarak yeni bir sayfa eklemiş oldu.</p>
      <h3>"Nitelikli bilgiyi öğrenmenin yanında kullanmayı da öğreniyoruz"</h3>
      <p>IGCSE sınavlarındaki başarı halkasını devam ettiren Hakyemez şunları söyledi:</p>
      <blockquote>“IGCSE programı okulumuzda sorunsuz şekilde işlenmekte. Bu program sayesinde biz öğrenciler nitelikli bilgiyi öğrenmenin yanında kullanmayı da öğreniyoruz. Fen Bilimleri derslerini okulumuzun bize sağladığı imkânlar sayesinde laboratuvarlarımızda uygulamalı olarak gördük. Öğretmenlerimiz bizimle tüm özveriyle ilgilendiler.</blockquote>
      <blockquote>Programın sonunda iki yılın donanımıyla tamamlanmış halde sınava girdik ve tüm arkadaşlarımla güzel başarılara imza attık. Bize bu güzel deneyim ve başarıyı sağlayan, tüm imkanları sunan başta okul müdürümüz ve müdür yardımcılarımıza ve emeğini hiçbir zaman eksik etmeyen öğretmenlerimize gerçekten kalbi teşekkürlerimi sunuyor, okulumuzda bu başarı geleneğinin daimi şekilde devam etmesini diliyorum.”</blockquote>
      <figure>
        <img src="https://www.milligazete.com.tr/sites/71/uploads/2019/11/19/whatsapp-image-2019-11-19-at-130605.jpg?"/>
      </figure>
      <h3>SOSYAL MEDYADA DA GÜNDEM OLDU</h3>
      <p>Kartal Anadolu İmam Hatip Lisesi öğrencisi Rümeysa Hakyemez imza attığı başarının ardından sosyal medyada da gündem oldu. Hakyemez'in elde ettiği başarıya dair sosyal medya aracılığıyla birçok tebrik mesajı gönderildi.</p>
      <p>Twitter'da 'Rümeysa Hakyemez'in elde ettiği başarıya dair yapılan paylaşımlardan bazıları şu şekilde:</p>
      <blockquote>Cambridge Üniversitesi IGCSE sınavlarında üstün başarı gösteren Kartal Anadolu İmam Hatip Lisesi öğrencisi Rümeysa Hakyemez "Top in The World" ödülüne sahip olmuş. Son dönemde yaşanan olaylardan sonra bir imam hatip öğrencisinin verebileceği en güzel cevabı vermiş kardeşimiz.</blockquote>
      <blockquote>Kartal AİHL öğrencisi Rümeysa Hakyemez, gösterdiği başarılardan dolayı Cambridge Üniversitesi bünyesinde organize edilen “Top in the World -Dünyadaki en yüksek puan" ödülüne layık görüldü.<br/>#RümeysaHakyemez Helal olsun...</blockquote>
      <blockquote>Kartal Anadolu İHL öğrencisi Rümeysa Hakyemez, Cambridge Üstün Başarı Ödülleri sınavlarında, Anadil Türkçe alanında dünya çapında en yüksek notu alarak “Top in the World” birincilik ödülüne sahip oldu. Tebrikler Rümeysa, başarılar her daim seninle olsun.</blockquote>
      <blockquote>Kartal AİHL öğrencimiz Rümeysa HAKYEMEZ gösterdiği başarıdan dolayı “Top in the World - Dünyadaki en yüksek puan'' ödülüne layık görüldü. Öğrencimizi ve emeği geçen öğretmenlerimizi tebrik ederiz.</blockquote>
      <blockquote>Tesettüre atılan tokata en güzel cevap!<br/>...<br/>Kartal Anadolu İmam Hatip Lisesi öğrencisi <br/>Rümeysa Hakyemez, Cambridge Üniversitesi (Cambridge Üstün Başarı Ödülleri) <br/>IGCSE sınavında Dünya Birincisi olmuş.<br/>...<br/>Rümeysa kardeşim,<br/>Bu başarın, inşallah, önyargıları yıkmış olsun.</blockquote>
      <blockquote>Yıllarca başımızdaki örtülere ve bizlere yapmadığınız kalmadı, başörtülü ne kadar başarılı genç kızlarımızı körelttiniz, eğitimine, ilerlemesine mani oldunuz hepsinin vebali boynunuzda! Tebrikler Rümeysa HAKYEMEZ</blockquote>
    </article>
  </body>
</html>