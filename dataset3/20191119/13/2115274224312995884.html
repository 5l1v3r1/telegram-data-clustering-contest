<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/michael_jackson_california_molestie_sessuali-6579522/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T13:25:00+00:00"/>
    <meta property="og:title" content="Una nuova legge potrebbe riaprire i processi contro Michael Jackson"/>
    <meta property="og:description" content="Il governatore della California ha firmato una norma che innalza gli anni (da 28 a 40) entro i quali è possibile denunciare una molestia sessuale"/>
  </head>
  <body>
    <article>
      <h1>Una nuova legge potrebbe riaprire i processi contro Michael Jackson</h1>
      <h2>Il governatore della California ha firmato una norma che innalza gli anni (da 28 a 40) entro i quali è possibile denunciare una molestia sessuale</h2>
      <address><time datetime="2019-11-19T13:25:00+00:00">19 Nov 2019, 13:25</time> by <a rel="author" href="https://www.agi.it/authors/gabriele-fazio/" target="_blank">Gabriele Fazio</a></address>
      <p>I processi a <b>Michael Jackson</b> riguardo le <b>accuse</b> di <b>violenza sui minor</b>i potrebbero essere riaperti. I denuncianti sono ormai noti al pubblico dopo la diffusione del documentario “<b>Leaving Neverland</b>”, al quale hanno affidato la propria delicata testimonianza: <b>James </b><b>Safechuck</b> e <b>Wade Robson</b>.</p>
      <p>Ma la scelta del tribunale non ha niente a che vedere con il film che ha gettato un velo cupo sulla vita del r<b>e del pop</b>. In realtà il mese scorso Gavin Newsom, governatore dello stato della California, ha firmato una norma che innalza notevolmente gli anni (da 28 a 40) entro i quali è possibile <b>denunciare una molestia sessuale</b>.</p>
      <p>La <b>nuova legge</b>, così come scrive The Guardian, sarebbe stata proposta sulla spinta emotiva provocata dallo scandalo che ha coinvolto <b>Larry Nassar</b>, ex medico della squadre di ginnastica olimpica statunitense, condannato per aver abusato sessualmente di giovani atleti.</p>
      <p>“L'idea che qualcuno che viene aggredito da bambino possa effettivamente esaurire il tempo per denunciare l'abuso è scandaloso", ha detto Lorena Gonzalez all'assemblea della California quando ha presentato il disegno di legge. “Sempre più spesso sentiamo parlare di persone vittime anni fa ma che ma non erano pronte a farsi avanti per raccontare la loro storia. Non dovremmo dire alle vittime che il loro tempo è scaduto quando in realtà abbiamo bisogno che si facciano avanti per proteggere la comunità da futuri abusi".</p>
      <p>Secondo quanto scrive sulla questione il Los Angeles Times, gli avvocati sarebbero già sul piede di guerra e ci si attende una ondata di cause che coinvolgeranno istituzioni come la Chiesa cattolica, i Boy Scout, e poi ancora ospedali, scuole e gruppi sportivi giovanili. E, naturalmente, ci si aspettano anche novità per quello che è probabilmente il processo per violenza sui minori più importante della storia della giurisprudenza mondiale, dato che dietro il banco degli accusati c’era Michael Jackson, una delle popstar più famose e amate della storia della musica.</p>
      <p>I legali dell’artista, deceduto nel 2009, hanno subito rilasciato una dichiarazione al riguardo: “Questa nuova legge estende il tempo per le vere vittime di abusi di presentare denunce legali", ha dichiarato Howard L Weitzman, procuratore di Jackson, in una nota. "La sentenza provvisoria della corte d'appello non è in merito alle accuse di Robson e Safechuck e la corte non ha in alcun modo affermato che questi casi saranno sottoposti a processo. Né inverte le sentenze del 2015 che respingevano le rivendicazioni di Robson e Safechuck contro il mio cliente, che sono definitive e non sono più soggette ad alcun ricorso”.</p>
    </article>
  </body>
</html>