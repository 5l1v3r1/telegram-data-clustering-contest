<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/vakarhatjak-a-fejuket-az-adatokat-latva-a-nemetek-1878165/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T13:14:00+00:00"/>
    <meta property="og:title" content="Vakarhatják a fejüket az adatokat látva a németek"/>
    <meta property="og:description" content="Recesszióban a német feldolgozóipar, mutattak rá belső szakértői elemzések."/>
  </head>
  <body>
    <article>
      <h1>Vakarhatják a fejüket az adatokat látva a németek</h1>
      <address><time datetime="2019-11-19T13:14:00+00:00">19 Nov 2019, 13:14</time> by <a rel="author">MTI</a></address>
      <p>Hat év növekedés után recesszióba jutott a német feldolgozóipar a szektor szakmai képviselete, a BDI honlapján kedden publikált elemzés szerint.</p>
      <blockquote>A német feldolgozóipari termelés négy százalékos csökkenésére számítunk az idén. Hat év növekedés után a német ipar 2018 harmadik negyedéve óta recesszióban rekedt meg</blockquote>
      <p>– jelentette ki Joachim Lang, a BDI (Bundesverband der Deutschen Industrie e.V.) igazgatója.</p>
      <p>A globális ipari termelés két évnyi, három százalékot meghaladó növekedés után 2019-ben alig egy százalékkal növekedett – mutatott rá.</p>
      <figure>
        <img src="https://www.vg.hu/wp-content/uploads/2018/08/DMTI20120803010.jpg"/>
        <figcaption>Fotó: Krizsán Csaba / VG</figcaption>
      </figure>
      <p>Az iparosodott országokban az ipari termelés stagnálására, a fejlődő térségekben pedig két százalékos növekedésére lehet számítani. Ez tíz éve a leglassúbb növekedés.</p>
      <p>A BDI az idén a német export alig fél százalékos növekedését várja a tavalyi 2,1 százalék után.</p>
      <aside>Az ideinél kisebb mértében csak 2009-ben bővült a német export.</aside>
      <p>A globális áruexport az idén a BDI számításai szerint fél százalékkal csökken. Az iparosodott régiók áruexportja csekély mértékben emelkedik, a fejlődő térségeké pedig egy százalékkal csökken.</p>
    </article>
  </body>
</html>