<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685295/mitsotakis-echthros-einai-o-kapnos-kai-ochi-oi-kapnistes-h-anafor"/>
    <meta property="og:site_name" content="enikos.gr"/>
    <meta property="article:published_time" content="2019-11-19T13:53:00+00:00"/>
    <meta property="og:title" content="Μητσοτάκης: Εχθρός είναι ο καπνός και όχι οι καπνιστές - H συγκινητική αναφορά στον παππού του"/>
    <meta property="og:description" content="«Η απαγόρευση του καπνίσματος αποτελεί μία τολμηρή πρωτοβουλία για την προστασία της Δημόσιας Υγείας..."/>
  </head>
  <body>
    <article>
      <h1>Μητσοτάκης: Εχθρός είναι ο καπνός και όχι οι καπνιστές - H συγκινητική αναφορά στον παππού του</h1>
      <address>
        <time datetime="2019-11-19T13:53:00+00:00">19 Nov 2019, 13:53</time>
      </address>
      <p>«Η απαγόρευση του καπνίσματος αποτελεί μία τολμηρή πρωτοβουλία για την προστασία της Δημόσιας Υγείας. Μία εμβληματική κίνηση εκσυγχρονισμού και εξευγενισμού της καθημερινότητάς μας. Αλλά και μία άσκηση αλληλοσεβασμού που τελικά ενδυναμώνει την κοινωνική συνοχή», ανέφερε ο <a href="https://www.enikos.gr/politics/513275/mitsotakis-me-ta-metra-pou-tha-psifistoun-o-logariasmos-tsipra-ka">Πρωθυπουργός</a> στο χαιρετισμό του στην εκδήλωση επίσημης ενημέρωσης του Εθνικού Σχεδίου Δράσης κατά του Καπνίσματος από το Υπουργείο Υγείας.</p>
      <p>Ο κ. Μητσοτάκης επεσήμανε ακόμη πως και άλλες χώρες το κατάφεραν και μπορεί να το πράξει και η χώρα μας, και συμπλήρωσε: «δεν υπάρχει πια καμία δικαιολογία του τύπου, "αυτά δεν γίνονται στην Ελλάδα"».</p>
      <p>«Ένδεκα νομοθετήματα, Προεδρικά Διατάγματα και υπουργικές αποφάσεις μέσα σε 10 χρόνια, με μηδενικά αποτελέσματα. Αυτός είναι ο θλιβερός απολογισμός της απαγόρευσης καπνίσματος σε κλειστούς χώρους, που υποτίθεται ότι θεσμοθετήθηκε το 2009» είπε ο Κυριάκος Μητσοτάκης σημειώνοντας πως «οι κυβερνήσεις δεν τόλμησαν, η Διοίκηση αδράνησε και η κοινωνία ανέχτηκε. Σαν το κάπνισμα να μην αφορά την Υγεία και τον Πολιτισμό μας. Και σαν να αποτελεί μία ανώδυνη λεπτομέρεια».</p>
      <p>«Ένας σωστός νόμος κατέληξε παντελώς ανενεργός. Ερχόμαστε να απαντήσουμε με την Εθνική Στρατηγική &amp; την αυστηρή απαγόρευση του καπνίσματος. Και να προσθέσουμε μια καμπάνια ευαισθητοποίησης: Ο εχθρός είναι ο καπνός όχι οι καπνιστές», επεσήμανε.</p>
      <p>Όπως είπε ο κ. Μητσοτάκης, «με σύνθημα "η υγεία μας ενώνει" ξεκινάμε καμπάνια. Υποδεικνύουμε ένα νέο πρότυπο ζωής σε άκαπνες πόλεις, χώρους κλπ. Οι έλεγχοι θα γίνονται από μικτά κλιμάκια με τη συνδρομή της αστυνομίας. Η τιμωρία δεν είναι απειλή, είναι καταφύγιο» και ανέλυσε τους βασικούς άξονες του σχεδίου για το 2019-2023:</p>
      <p>1. Διαμόρφωση αντικαπνιστικής κουλτούρας, με έμφαση στις μικρές ηλικίας. Το κάπνισμα πρέπει να τεθεί κι εδώ εκτός μόδας</p>
      <p>2. Να δοθεί φωνή στον μη καπνιστή. Ο νόμος προστατεύει πρωτίστως τους εργαζόμενους στα καταστήματα, που υποχρεώνονται μέχρι τώρα να πολιορκούνται από τον καπνό</p>
      <p>3. Υποστήριξη στους καπνιστές που θέλουν να διακόψουν το κάπνισμα</p>
      <p>4. Σωστή και αντικειμενική αξιολόγηση νέων καπνικών προϊόντων</p>
      <p>«Ο νόμος επιτρέπει στους καπνιστές να καπνίζουν στον αυστηρά ιδιωτικό τους χώρο, αφήνοντας στο άτομο την επιλογή της προσωπικής του πορείας, αφήνοντας όμως στο κράτος την ευχέρεια να προειδοποιεί και να προστατεύει», ανέφερε και συμπλήρωσε:</p>
      <p>«Όπως μάθαμε να φοράμε στους δρόμους ζώνη &amp; κράνος, έτσι θα μάθουμε να καπνίζουμε έξω από τα μπαρ και τα εστιατόρια».</p>
      <p>«Η εφαρμογή του αντικαπνιστικού νόμου δεν είναι υπόθεση καταστολής. Είναι υπόθεση της δυνατότητάς μας ως οργανωμένης πολιτείας να κάνουμε επιτέλους όλοι μαζί αυτό που όλοι αναγνωρίζουμε κατ'ιδίαν ότι είναι το σωστό», τόνισε ο Κυριάκος Μητσοτάκης.</p>
      <p>
        <b>Προσωπική μαρτυρία</b>
      </p>
      <p>Ο πρωθυπουργός αποκάλυψε και μια ανάμνησή του, όταν το 1979 επισκέφτηκε τον παππού του, πατέρα της μητέρας του, λίγο πριν «φύγει» και ο οποίος νοσηλευόταν στο νοσοκομείο με καρκίνο του πνεύμονα.</p>
      <p>«Με φώναξε και μου είπε: «Εμείς δεν ξέραμε. Εσείς γνωρίζετε τις βλαπτικές συνέπειες του τσιγάρου». Απέναντι σε αυτή τη γνώση η Πολιτεία δεν μπορεί να σταθεί άλλο αδρανής. Σας καλώ όλες και όλους να εφαρμόσουμε τον αντικαπνιστικό νόμο. Δεν είναι υπόθεση καταστολής αλλά της δυνατότητάς μας ως οργανωμένη κοινωνία να κάνουμε όλοι μαζί αυτό που αναγνωρίζουμε ότι είναι το σωστό», κατέληξε στο χαιρετισμό του ο πρωθυπουργός.</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/685145/epanakatethese-o-tsipras-tin-epikairi-erotisi-gia-ta-egklimata-to%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685176/mitsotakis-sti-handelsblatt-i-ellada-tha-einai-mia-alli-chora-se-%0A%20%20%20%20%0A"/>
        <a href="http://www.enikos.gr/politics/685135/mitsotakis-se-perifereiarches-gia-prosfygiko-den-ginetai-na-zitao%0A%20%20%20%20%0A"/>
        <a href="http://www.enikos.gr/politics/685100/synantisi-mitsotaki-me-ton-patriarchi-alexandreias-kai-pasis-afri%0A%20%20%20%20%0A"/>
        <a href="http://www.enikos.gr/politics/685072/synantisi-mitsotaki-me-tous-perifereiarches-i-atzenta-ton-syzitis%0A%20%20%20%20%0A"/>
        <a href="http://www.enikos.gr/politics/685045/skourletis-yparchei-filochountiki-synistosa-sti-nd-video%0A%20%20%20%20%0A"/>
        <a href="http://www.enikos.gr/politics/685015/stin-teliki-eftheia-i-syntagmatiki-anatheorisi-oi-krisimes-diatax%0A%20%20%20%20%0A"/>
        <a href="http://www.enikos.gr/politics/684825/to-minyma-tou-prothypourgou-gia-tin-46i-epeteio-apo-tin-exegersi-%0A%20%20%20%20%0A"/>
      </related>
    </article>
  </body>
</html>