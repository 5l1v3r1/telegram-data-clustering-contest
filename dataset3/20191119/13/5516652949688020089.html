<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426104/m-iatridh-gia-syntagmatikh-anathewrhsh-h-parataxh-ths-n-d-einai-h-parataxh-ths-synaineshs-ths-syntheshs-kai-twn-megalwn-ethnikwn-epilogwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T13:30:01+00:00"/>
    <meta property="og:title" content="Μ. Ιατρίδη για Συνταγματική Αναθεώρηση: «Η παράταξη της Ν.Δ. είναι η παράταξη της συναίνεσης, της σύνθεσης και των μεγάλων εθνικών επιλογών»"/>
    <meta property="og:description" content="Ο διαχωρισμός της εκλογής του Προέδρου της Δημοκρατίας από τις βουλευτικές εκλογές, η ψήφος των Ελλήνων του εξωτερικού, η πρόταξη ενός ελάχιστου εγγυη...- Μ. Ιατρίδη για Συνταγματική Αναθεώρηση: «Η παράταξη της Ν.Δ. είναι η παράταξη της συναίνεσης, της σύνθεσης και των μεγάλων εθνικών επιλογών» - Η ΡΟΔΙΑΚΗ"/>
  </head>
  <body>
    <article>
      <h1>Μ. Ιατρίδη για Συνταγματική Αναθεώρηση: «Η παράταξη της Ν.Δ. είναι η παράταξη της συναίνεσης, της σύνθεσης και των μεγάλων εθνικών επιλογών»</h1>
      <address>
        <time datetime="2019-11-19T13:30:01+00:00">19 Nov 2019, 13:30</time>
      </address>
      <p>Ο διαχωρισμός της εκλογής του Προέδρου της Δημοκρατίας από τις βουλευτικές εκλογές, η ψήφος των Ελλήνων του εξωτερικού, η πρόταξη ενός ελάχιστου εγγυημένου εισοδήματος για τη στήριξη της ελληνικής οικογένειας, είναι μερικές από τις προβλέψεις της Συνταγματικής Αναθεώρησης, όπως ανέφερε στην ομιλία της η Βουλευτής Δωδεκανήσου, Μίκα Ιατρίδη.</p>
      <p>Μιλώντας επί της αρχής της Συνταγματικής Αναθεώρησης, η Μίκα Ιατρίδη σημείωσε ότι το Σύνταγμα πρέπει να ανταποκρίνεται στις πραγματικές ανάγκες των πολιτών. Αντίθετα, ο ΣΥΡΙΖΑ αποφάσισε να το μετατρέψει ως εργαλείο για την προώθηση των πολιτικών του και των ιδεοληψιών του. Ευτυχώς, σημείωσε η βουλευτής Δωδεκανήσου, μεσολάβησαν οι εκλογές και οι βασικές επιλογές του ΣΥΡΙΖΑ αποδοκιμάστηκαν έντονα από τον ελληνικό λαό.</p>
      <p>Η Ν.Δ. είναι η παράταξη της σύνθεσης, της συναίνεσης και των μεγάλων εθνικών επιλογών, τόνισε η βουλευτής Δωδεκανήσου, κάνοντας ιδιαίτερη αναφορά στο δημιουργό του Συντάγματος του 1975, τον Κωνσταντίνο Καραμανλή και σημείωσε ότι η Ν.Δ. είναι έτοιμη να εξαντλήσει όλα τα περιθώρια συνεννόησης για να καταλήξει η Ολομέλεια της Βουλής στο καλύτερο δυνατό αποτέλεσμα για την πατρίδα, την κοινωνία, τους πολίτες της και το πολιτικό σύστημα.</p>
    </article>
  </body>
</html>