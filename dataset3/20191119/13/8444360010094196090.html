<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/vouli-adeiasma-se-syriza-apo-fili-gia-tis-sxeseis-kratous-ekklisias/2918991/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T13:32:31+00:00"/>
    <meta property="og:title" content="Βουλή: “Άδειασμά” σε ΣΥΡΙΖΑ από Φίλη για τις σχέσεις Κράτους – Εκκλησίας"/>
    <meta property="og:description" content="Αποστάσεις από την πρόταση του ΣΥΡΙΖΑ για το άρθρο που αφορά στις σχέσεις Κράτους – Εκκλησίας πήρε, κατά τη συνάντηση για την αναθεώρηση του Συντάγματος, ο Νίκος Φίλης. Τη χαρακτήρισε ατελή και δεν έκρυψε πως θα τη στηρίξει με «βαριά καρδιά»."/>
  </head>
  <body>
    <article>
      <h1>Βουλή: “Άδειασμά” σε ΣΥΡΙΖΑ από Φίλη για τις σχέσεις Κράτους – Εκκλησίας</h1>
      <h2>Αποστάσεις από την πρόταση του ΣΥΡΙΖΑ για το άρθρο που αφορά στις σχέσεις Κράτους – Εκκλησίας πήρε, κατά τη συνάντηση για την αναθεώρηση του Συντάγματος, ο Νίκος Φίλης. Τη χαρακτήρισε ατελή και δεν έκρυψε πως θα τη στηρίξει με «βαριά καρδιά».</h2>
      <address><time datetime="2019-11-19T13:32:31+00:00">19 Nov 2019, 13:32</time> by <a rel="author">Newsit Newsroom</a></address>
      <p>«Ο ΣΥΡΙΖΑ έφερε μια ατελή πρόταση για τις σχέσεις κράτους εκκλησίας. Συμβιβάζομαι και την υποστηρίζω κατ’ οικονομία βλέποντας και τι προτείνει το κυβερνητικό κόμμα», είπε ο Νίκος Φίλης.</p>
      <p>Ο πρώην υπουργός Παιδείας προκάλεσε την αντίδραση του προέδρου της Επιτροπής Αναθεώρησης του Συντάγματος Ευριπίδη Στυλιανίδη μετά τις αναφορές του για το ουδετερόθρησκο κράτος. Ο Νίκος Φίλης υποστήριξε ότι ο διαχωρισμός Κράτους – Εκκλησίας είναι ώριμο θέμα και δεν θίγει το δικαίωμα του πολίτη να θρησκεύεται σε όποιον θεό θέλει.</p>
      <p>Έκανε λόγο, επίσης, για φονταμελιστές που επιμένουν στη σημερινή πραγματικότητα και δεν σέβονται το δικαίωμα του πολίτη και τον ηθικό ρόλο της εκκλησίας.</p>
      <p>«Η επικρατούσα θρησκεία έχει να κάνει με το 98% του ελληνικού λαού και δεν έχει να κάνει με κανένα κράτος και καμία κυβέρνηση», απάντησε ο κ. Στυλιανίδης.</p>
      <p>Από την πλευρά του, ο κοινοβουλευτικός εκπρόσωπος του ΚΙΝΑΛ Γιώργος Καμίνης επιτέθηκε στο ΣΥΡΙΖΑ κατηγορώντας τον ότι «επένδυσε μεγάλο πολιτικό κεφάλαιο στο άρθρο 3 ισχυριζόμενος ότι η αναθεώρηση του είναι ώριμη και συμβαδίζει με την νεωτερικότητα».</p>
      <p>«Πού βρισκόταν όλη αυτή η σπουδή της αξιωματικής αντιπολίτευσης όταν συνεργαζόταν με τον πρόεδρο των ΑΝΕΛ Πάνο Καμμένο ή όταν προχώρησε στην αποπομπή του υπουργού Παιδείας Νίκου Φίλη επειδή διαφώνησε η εκκλησία με τον τρόπο διδασκαλίας των θρησκευτικών στα σχολεία;» πρόσθεσε ο κ. Καμίνης.</p>
      <p>Ακόμα, ο κ. Καμίνης τόνισε ότι τα άρθρο 3 του συντάγματος διατυπώνει τις σχέσεις Εκκλησίας – Κράτους διαχρονικά και πρόσθεσε ότι είναι υπεκφυγή να λέγονται τα περί επικρατούσας θρησκείας γιατί δεν υπάρχει συνταγματική διάταξη να υστερεί κανονιστικής ισχύος.</p>
    </article>
  </body>
</html>