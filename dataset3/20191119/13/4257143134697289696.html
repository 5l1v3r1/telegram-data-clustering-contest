<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/nagy-veszelyben-volt-egy-pilota"/>
    <meta property="og:site_name" content="infostart"/>
    <meta property="article:published_time" content="2019-11-19T13:38:00+00:00"/>
    <meta property="og:title" content="Nagy veszélybe került egy magyar pilóta"/>
    <meta property="og:description" content="A Gyulai Járási Ügyészség közlekedés biztonsága elleni bűntett miatt emelt vádat egy 44 éves, büntetlen, békési férfi ellen, aki 2019 márciusában lakóháza ablakából lézerfénnyel vakított el egy pilótát."/>
  </head>
  <body>
    <article>
      <h1>Nagy veszélybe került egy magyar pilóta</h1>
      <address><time datetime="2019-11-19T13:38:00+00:00">19 Nov 2019, 13:38</time> by <a rel="author">Infostart</a></address>
      <h3>A Gyulai Járási Ügyészség közlekedés biztonsága elleni bűntett miatt emelt vádat egy 44 éves, büntetlen, békési férfi ellen, aki 2019 márciusában lakóháza ablakából lézerfénnyel vakított el egy pilótát.</h3>
      <p>A Békéscsabai Repülőtér légterében végzett tanulórepülést március 20-án, éjszaka, egy oktatópilóta és repülőgépparancsnok irányítása mellett egy tanulópilóta. A légtérben ekkor két másik légi jármű is repült.</p>
      <p>A vád szerint a vádlott a repülőtér kifutópályájától mintegy 7 kilométerre fekvő tanyájának egyik emeleti szobájában tartózkodott, amikor 22 óra 15 perc körül észlelte a közeledő repülőgépeket. A férfi a nyitott ablakon keresztül, egy zöld fényt kibocsátó lézeres irányzékkal, legalább 3 alkalommal, célzottan a tőle 5-6 kilométer távolságra lévő, nagyjából 400 méter magasságon repülő, a tanuló által vezetett repülőgép irányába világított.</p>
      <p>A lézeres irányzék által kibocsátott fény eltalálta a tanulópilóta szemét, az</p>
      <blockquote>káprázni kezdett, éleslátása időlegesen megszűnt, még a repülőgép műszereit sem tudta leolvasni, így a repülőgépet nem tudta tovább irányítani,</blockquote>
      <p>az oktatónak kellett átvennie a repülőgép vezetését. A vádlott által használt lézeres irányzék zöld fénye szembe világítva 5-6 kilométer távolságból is alkalmas volt látászavar, szemkáprázás okozására, 56 méteren belül szemkárosodást okoz. A vádlott cselekményével a légi közlekedés biztonságát, a pilóták életét veszélyeztette - közölte az ügyészség.</p>
      <p>A Gyulai Járási Ügyészség vádiratában azt indítványozta, hogy a bíróság a férfival szemben felfüggesztett börtönbüntetést szabjon ki, kobozza el a lézerlámpát és kötelezze őt a nyomozás során felmerült több mint 250 ezer forintos bűnügyi költség megfizetésére. Az eljárás a Békési Járásbíróság előtt folytatódik.</p>
      <p>
        <i>Nyitókép: pixabay</i>
      </p>
    </article>
  </body>
</html>