<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232455/"/>
    <meta property="og:site_name" content="Українська правда"/>
    <meta property="article:published_time" content="2019-11-19T20:18:39+00:00"/>
    <meta property="og:title" content="Північний потік-2: Зеленський та Гончарук нагадали голові МЗС Німеччини про директиву ЄС"/>
    <meta property="og:description" content="Президент Володимир Зеленський та прем’єр-міністр Олексій Гончарук  обговорили з міністром закордонних справ Німеччини Гайко Маасом у рамках його робочого візиту в Україну імплементацію Німеччиною газової директиви ЄС."/>
  </head>
  <body>
    <article>
      <h1>Північний потік-2: Зеленський та Гончарук нагадали голові МЗС Німеччини про директиву ЄС</h1>
      <address>
        <time datetime="2019-11-19T20:18:39+00:00">19 Nov 2019, 20:18</time>
      </address>
      <p>Президент Володимир Зеленський та прем’єр-міністр Олексій Гончарук  обговорили з міністром закордонних справ Німеччини Гайко Маасом у рамках його робочого візиту в Україну імплементацію Німеччиною газової директиви ЄС.</p>
      <p><b>Джерело:</b> <a href="https://www.president.gov.ua/news/prezident-ukrayini-zustrivsya-z-federalnim-ministrom-zakordo-58425">сайт президента</a>, <a href="https://www.kmu.gov.ua/news/oleksij-goncharuk-vivedennya-pivnichnogo-potoku-2-z-pid-diyi-yevropejskoyi-gazovoyi-direktivi-nepripustime">Урядовий портал</a></p>
      <p><b>Дослівно Офіс президента:</b> "Було обговорено ситуацію довкола схвалення у ФРН закону про імплементацію так званої газової директиви ЄС. </p>
      <p>Гайко Маас запевнив, що зміни німецького законодавства відповідають положенням цієї директиви".</p>
      <figure>
        <img src="https://img.pravda.com/images/doc/c/8/c815f38-maa22.jpg"/>
        <figcaption>
          <cite>president.gov.ua</cite>
        </figcaption>
      </figure>
      <p><b>Гончарук:</b> "Ми отримуємо тривожні сигнали щодо можливого виключення Північного потоку-2 з-під дії консенсусної директиви ЄС Німецьким незалежним регулятором. Такий розвиток подій вважаю неприпустимим.</p>
      <p>У разі преференційного виведення газопроводу з-під дії Газових директив ЄС "Газпром" отримує можливість для зловживання своїм монопольним становищем.</p>
      <p>Ми розраховуємо, що участь Німеччини в консультаціях сприятиме продовженню транзиту російського газу до Європи через Україну на розумних умовах...".</p>
      <figure>
        <img src="https://img.pravda.com/images/doc/d/1/d1a796f-maa11.jpg"/>
        <figcaption>
          <cite>kmu.gov.ua</cite>
        </figcaption>
      </figure>
      <p>
        <b>Знати більше: <i><a href="https://www.eurointegration.com.ua/articles/2019/11/14/7103015/">Між "зрадою" і "перемогою": що насправді ухвалила Німеччина щодо "Північного потоку-2"</a></i></b>
      </p>
      <p>
        <b>Нагадаємо:</b>
      </p>
      <ul>
        <li>Газова директива ЄС, оновлена цього року, зобов'язує визначати оператора газопроводу, незалежного від компанії, що постачає йому газ. Впровадження цієї директиви не дозволить "Газпрому" володіти газопроводом і одночасно продавати газ.</li>
        <li>13 листопада Німецький Бундестаг з другої спроби <a href="https://www.eurointegration.com.ua/news/2019/11/13/7103012/">ухвалив енергетичне законодавство</a>, яке стосується газопроводу "Північний потік-2".</li>
        <li>За рішення, яке імплементує нову Газову директиву ЄС у німецьке законодавство, проголосував блок Ангели Меркель ХДС/ХСС та соціал-демократи і вільні демократи.</li>
        <li>Німецькі медіа, як-то видання <a href="https://www.handelsblatt.com/politik/deutschland/rechts-und-planungssicherheit-bundestag-macht-weg-frei-fuer-umstrittene-gaspipeline-nord-stream-2/25224888.html?fbclid=IwAR3rp3DL-qqCGdx9OVP50xCbxFSEoqQCiI_FIEfBrzlr201Avq_jqeAqtec&amp;ticket=ST-3142009-bKsc1ar6iT6ISE2DReqI-ap4">Handelsblatt</a>, написали, що документ містить поправки, які дозволяють вивести з-під дії європейських правил частину газопроводу "Північний потік-2" і тим самим прибрати останні перепони для завершення будівництва газогону та його запуску.</li>
        <li>Водночас, у Кабміні України запевнили, що ухвалений закон<a href="https://www.eurointegration.com.ua/news/2019/11/13/7103013/"> не дає зеленого світла</a> для добудови газогону Nord Stream-2 без виконання Росією вимог "третього енергопакету", тобто спільного законодавства ЄС.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232439/"/>
        <a href="https://www.pravda.com.ua/news/2019/11/19/7232431/"/>
        <a href="https://www.pravda.com.ua/news/2019/11/19/7232418/"/>
      </related>
    </article>
  </body>
</html>