<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653909/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T20:04:00+00:00"/>
    <meta property="og:title" content="Криклій: Держпідприємство &quot;Автомобільні дороги України&quot; ліквідують"/>
    <meta property="og:description" content="Міністерство інфраструктури має намір ліквідувати Державну акціонерну компанію Автомобільні дороги України і передати її функції приватному сектору."/>
  </head>
  <body>
    <article>
      <h1>Криклій: Держпідприємство "Автомобільні дороги України" ліквідують</h1>
      <address>
        <time datetime="2019-11-19T20:04:00+00:00">19 Nov 2019, 20:04</time>
      </address>
      <p>Міністерство інфраструктури має намір ліквідувати Державну акціонерну компанію Автомобільні дороги України і передати її функції приватному сектору.</p>
      <p>Про це заявив голова міністерства Владислав Криклій під час брифінгу, передає <a href="https://interfax.com.ua/">Інтерфакс-Україна.</a></p>
      <p>"З наступного року, після зимового періоду, плануємо ліквідувати ПАТ ДАК Автомобільні дороги України. Її функції можна буде передати приватному сектору, який не пов’язаний з бюрократичними процедурами і зможе оперативніше закуповувати найкращу техніку", - сказав він.</p>
      <p>"Та й взагалі - це нормальна європейська практика, коли утриманням і експлуатацією доріг займається приватний сектор. А у нас який облавтодор не візьми — він збитковий, постійно не вистачає грошей, у використанні держмайна присутній корупційний фактор", - додав він.</p>
      <p>Також він розповів про плани позбавити Укравтодор функції інспекції доріг.</p>
      <p>"Укравтодор - замовник послуг. Інспекційна функція повинна бути окремо, щоб не виникав конфлікт інтересів. Тому що виходить так: сам замовляю - сам перевіряю, що не є дієвим інструментом", - пояснив міністр.</p>
      <p>Засновником ДАК Автомобільні дороги України є держава в особі Укравтодору. Однією з головних завдань компанії є виконання робіт з експлуатаційного утримання автомобільних доріг загального користування державного і місцевого значення довжиною 170 тис км.</p>
      <p>Компанія також виконує роботи з ремонту автомобільних доріг, мостів, інших штучних споруд та елементів облаштування. До складу компанії входять 33 дочірніх підприємства.</p>
    </article>
  </body>
</html>