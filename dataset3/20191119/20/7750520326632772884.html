<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/trembita-pensijnyj-fond-teper-avtomatychno-znatyme-pro-smert-kozhnogo-ukrayintsya.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T20:40:49+00:00"/>
    <meta property="og:title" content="Трембіта: Пенсійний фонд тепер автоматично знатиме про смерть кожного українця"/>
    <meta property="og:description" content="Трембіта: Пенсійний фонд тепер автоматично знатиме про смерть кожного українця"/>
  </head>
  <body>
    <article>
      <h1>Трембіта: Пенсійний фонд тепер автоматично знатиме про смерть кожного українця</h1>
      <h2>Взаємодія реєстрів дозволяє оперативно інформувати Пенсійний фонд з боку Міністерства юстиції про факт смерті громадянина</h2>
      <address>
        <time datetime="2019-11-19T20:40:49+00:00">19 Nov 2019, 20:40</time>
      </address>
      <figure>
        <img src="https://1news.com.ua/wp-content/uploads/2019/11/9-10.jpg"/>
      </figure>
      <p>Міністерство юстиції та Пенсійний фонд почали автоматичну взаємодію між реєстрами, тепер перевірку даних про смерть особи автоматизовано.</p>
      <p>Проєкт отримав назву Трембіта, – інформує 1NEWS.</p>
      <p>Технічно взаємодія відбувається між Державним реєстром актів цивільного стану громадян (ДРАЦС) та Реєстром застрахованих осіб Державного реєстру загальнообов’язкового державного соціального страхування (ІКІС ПФУ).</p>
      <p>Взаємодія реєстрів дозволяє оперативно інформувати Пенсійний фонд з боку Міністерства юстиції про факт смерті громадянина. Це, у свою чергу, дозволяє своєчасно надавати соціальну допомогу на поховання померлої особи і припиняти виплату пенсії.</p>
      <p>Над проєктом Trembita, працювали Міністерство цифрової трансформації та Міністерство соціальної політики за підтримки проєкту USAID/UK aid “Прозорість та підзвітність у державному управлінні та послугах/TAPAS”, Фонду Східна Європа та EGOV4UKAINE.</p>
      <p>Зазначається, що донедавна процес пересилання даних відбувався вручну, що значно затримувало процес обміну і звірення даних (дані до Пенсійного Фонду передавали протягом десяти робочих днів) і підвищувало ризик суб’єктивних технічних помилок.</p>
      <p>Відтепер для верифікації даних, завдяки “Трембіті”, у працівників ПФУ є постійний онлайн-доступ до інформації про смерть фізичних осіб, яка, до того ж, автоматично оновлюється щодоби.</p>
      <p>“Обмін даними має високий рівень захищеності завдяки підписанню електронною печаткою та шифруванню всіх даних, що передаються, а також протоколюванню подій, контролю доступу до вебсервісів і вжиттю заходів, спрямованих на протидію атакам, типу “відмова у обслуговуванні”, що гарантується національною системою “Трембіта””, – йдеться у прес-релізі.</p>
      <p>Нова взаємодія дозволяє громадянам оперативно отримувати виплати на поховання, а державі – контролювати процес і унеможливити будь-які махінації з пенсіями померлих людей.</p>
      <p>У найближчих планах вдосконалення взаємодії передбачено створення картки застрахованої особи (таку картку оформлятимуть при народженні дитини), а також – одержання інформації про втрату годувальника.</p>
      <p>Джерело: <a href="https://interfax.com.ua/news/general/625567.html">Інтерфакс-Україна</a></p>
    </article>
  </body>
</html>