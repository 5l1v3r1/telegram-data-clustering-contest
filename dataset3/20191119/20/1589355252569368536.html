<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/medzinarodni-experti-neuznali-argumenty-nds-za-visnove-tak-opat-priplati.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T20:30:00+00:00"/>
    <meta property="og:title" content="Medzinárodní experti rozhodli v spore o Višňové. Nariadili miliónové doplatky"/>
    <meta property="og:description" content="V spore medzi štátom a taliansko-slovenským stavebným združením padlo prvé rozhodnutie"/>
  </head>
  <body>
    <article>
      <h1>Medzinárodní experti rozhodli v spore o Višňové. Nariadili miliónové doplatky</h1>
      <address><time datetime="2019-11-19T20:30:00+00:00">19 Nov 2019, 20:30</time> by <a rel="author">Vladimír Maťo</a></address>
      <p>
        <b>Národná diaľničná spoločnosť (NDS) sa so zhotoviteľmi sporí o to, či za meškanie stavby môže nedostatok technických a personálnych kapacít, alebo komplikované geologické podložie. Posúdiť ktorá zo strán má väčší kus pravdy má medzinárodná komisia pre riešenie sporov. Tá sa mala v pondelok čiastočne prikloniť na stranu zhotoviteľa, teda združenia stavebných firiem.</b>
      </p>
      <p>Uplynul už takmer rok odkedy ruch na kľúčovom stavenisku najdlhšieho diaľničného tunela na Slovensku utíchol. Stalo sa tak po tom, čo premiér Peter Pellegrini s ministrom dopravy Arpádom Érsekom vypoklonkovali z projektu konzorcium talianskej firmy Salini – Impregilo a spoločnosti Dúha Miroslava Remetu.</p>
      <related>
        <a href="https://www.etrend.sk/ekonomika/v-takomto-stave-nechali-visnove-nds-zverejnila-aktualne-zabery.html"/>
        <a href="https://www.etrend.sk/ekonomika/nds-vypise-novu-sutaz-na-zhotovitela-useku-d1-s-tunelom-visnove.html"/>
      </related>
      <h3>NDS pošle do Talianska ďalšie milióny</h3>
      <p>Rozhodnutie trojice arbitrov zatiaľ nie je zverejnené, no podľa zdrojov týždenníka TREND z prostredia stavby priznala medzinárodná sporová komisia zhotoviteľovi nárok na dodatočnú platbu a predĺženie lehoty výstavby. Výška dodatočnej platby sa má pohybovať rádovo v miliónoch eur, pričom NDS ju má zaplatiť bezodkladne. Ide o čiastkové rozhodnutie, konečná výška dodatočných platieb taliansko-slovenskému konzorciu tak ešte môže násobne narásť.</p>
      <figure>
        <img src="https://static.etrend.sk/uploads/tx_media/2019/03/06/article_detail_image_750_box/Tunel_Visnove.jpg"/>
        <figcaption>
          <cite>Zdroj: TASR</cite>
        </figcaption>
      </figure>
      <p>Spor o omeškanú stavbu úseku severnej diaľnice z Lietavskej Lúčky po Dubnú skalu, ktorej veľkú časť tvorí tunel Višňové, začala trojica nadnárodných expertov posudzovať ešte v januári. „Komisiu tvoria uznávaní profesionáli z Nemecka, USA a Veľkej Británie,“ priblížila začiatkom roka Národná diaľničná spoločnosť. Jedného člena komisie pritom navrhli diaľničiari, jedného zhotoviteľ a na jednom sa zhodli obe strany.</p>
      <p>Rozhodnutie o rozviazaní zmluvy medzi NDS a zhotoviteľom padlo po tom, ako vlani v decembri premiér P. Pellegrini z vrtuľníka kontroloval dianie na pracovisku v tuneli. „Pohár trpezlivosti na stavbe tunela už pretiekol,“ povedal vtedy premiér s tým, že tempo je pomalé a robotníkov málo. Štátna diaľničná akciovka napokon tento rok v marci s taliansko-slovenským konzorciom rozviazala zmluvu a práce na stavbe sa zastavili.</p>
      <p>Stavebné spoločnosti sa už od konca roku 2017 meškanie stavby vysvetľuje tým, že geológia v oboch razených rúrach je značne odlišná od geológie prieskumnej štôlne, ktorá bola k dispozícii z tendrových podkladov. Na toto riziko upozorňovali od začiatku razenia, vzhľadom na to, že ani jedna z tunelových rúr nebola razená v pôvodnej osi prieskumnej štôlne. Argument zhotoviteľa mali uznať aj medzinárodní experti.</p>
      <h3>Kto tunel dokončí ostáva záhadou</h3>
      <p>Verejná súťaž na dostavbu tunela mala byť vyhlásená ešte počas tohto leta. Dodnes sa tak ale nestalo. NDS začiatkom novembra avizovala, že netrpezlivo očakávané verejné obstarávanie formou súťažného dialógu vyhlási ešte tento rok.</p>
      <figure>
        <img src="https://static.etrend.sk/uploads/tx_media/2014/06/15/article_detail_image_750_box/Tunel_Visnove.JPG"/>
        <figcaption>
          <cite>Zdroj: SITA/Milo Fabian</cite>
        </figcaption>
      </figure>
      <p>„V súčasnosti prebieha ex-ante kontrola na ÚVO. Úrad má tridsaťdňovú lehotu, ktorá sa skončí o necelé dva týždne. Po skončení tejto kontroly a súhlasnom stanovisku ministerstva dopravy predpokladáme vypísanie tohto tendra,“ uviedol predseda predstavenstva a poradca generálneho riaditeľa NDS Peter Gandl.</p>
      <p>Diaľničiarov pritom tlačí čas. V zmluve o financovaní s Európskou úniou sa zaviazala, že projekt uzavrie do konca roka 2023. Ak to nestihne, celý účet za dostavbu severnej D1-ky bude musieť zaplatiť z vlastného, respektíve zo štátneho rozpočtu.</p>
      <p>Pre čo najrýchlejšie dokončenie úseku plánuje NDS proces verejného obstarávania rozdeliť na štyri etapy. Začne samotným diaľničným úsekom, ktorého súčasťou je tunel, nasledovať bude stredisko údržby, technológia tunela a odpočívadlo Turie.</p>
      <p>Celkové náklady na dostavbu diaľnice s tunelom Višňové odhadla na 540 miliónov eur bez DPH, čo je zhruba o 130 miliónov viac, ako bola pôvodná suma, na ktorej sa dohodla s firmami Salini – Impregilo a spoločnosti Dúha. TREND požiadal o stanovisko aj Národnú diaľničnú spoločnosť.</p>
    </article>
  </body>
</html>