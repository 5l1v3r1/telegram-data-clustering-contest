<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/eforiakoi-ypo-kratisi-meta-ton-ekviasmo-se-palaimaxo-podosfairisti-tis-aek/2919268/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T20:07:59+00:00"/>
    <meta property="og:title" content="Εφοριακοί: Υπό κράτηση μετά τον εκβιασμό σε παλαίμαχο ποδοσφαιριστή της ΑΕΚ!"/>
    <meta property="og:description" content="Την πόρτα του ανακριτή πέρασαν οι δύο εφοριακή και η λογίστρια που κατηγορούνται πως εκβίασαν παλαίμαχο ποδοσφαιριστή της ΑΕΚ και της Εθνικής Ελλάδος."/>
  </head>
  <body>
    <article>
      <h1>Εφοριακοί: Υπό κράτηση μετά τον εκβιασμό σε παλαίμαχο ποδοσφαιριστή της ΑΕΚ!</h1>
      <h2>Την πόρτα του ανακριτή πέρασαν οι δύο εφοριακοί και η λογίστρια που κατηγορούνται πως εκβίασαν παλαίμαχο ποδοσφαιριστή της ΑΕΚ και της Εθνικής Ελλάδος.</h2>
      <address><time datetime="2019-11-19T20:07:59+00:00">19 Nov 2019, 20:07</time> by <a rel="author">Newsit Newsroom</a></address>
      <p>Σε ανακριτή παραπέμφθηκαν να απολογηθούν δύο εφοριακοί, υπάλληλοι Δημόσιας Οικονομικής Υπηρεσίας και μία λογίστρια από τις Σέρρες που <a href="https://www.newsit.gr/egklhma/eforiakoi-ekviazan-pasignosto-proin-podosfairisti-tis-aek/2919170/">συνελήφθησαν κατόπιν διερεύνησης καταγγελίας</a> που έφτασε στην Υπηρεσία Εσωτερικών Υποθέσεων Σωμάτων Ασφαλείας Βορείου Ελλάδος.</p>
      <h3>Οι επίορκοι εφοριακοί και ο παλαίμαχος ποδοσφαιριστής της ΑΕΚ</h3>
      <p>Στην καταγγελία φέρεται να προέβη πελάτης της λογίστριας. Σύμφωνα, με όσα κατήγγειλε και όπως αναφέρεται σε ανακοίνωση του Αρχηγείου της ΕΛ.ΑΣ. “απαιτήθηκε το χρηματικό ποσό των 6.000 ευρώ για διευθέτηση φορολογικών υποχρεώσεων και επιβαρύνσεων».</p>
      <p>Κατά πληροφορίες ο καταγγέλλων είναι παλαίμαχος ποδοσφαιριστής και το ποσό που τον βάρυνε φορολογικά κι επρόκειτο να διευθετηθεί -κατά τον ίδιο- <b>ξεπερνούσε τις 40.000 ευρώ</b> και συνδεόταν με επιχειρηματική δραστηριότητα.</p>
      <p>Όταν απευθύνθηκε στις Εσωτερικές Υποθέσεις οργανώθηκε επιχείρηση η οποία οδήγησε στη σύλληψη της λογίστριας “μετά την παραλαβή προσημειωμένου χρηματικού ποσού” κι όπως αναφέρεται στην ίδια ανακοίνωση, “<b>ακολούθησαν οι συλλήψεις των υπαλλήλων</b>” της ΔΟΥ, ο ένας εκ των οποίων φέρεται να είναι ελεγκτής.</p>
      <p>Σε βάρος τους σχηματίστηκε δικογραφία για -κατά περίπτωση- αδικήματα της εγκληματικής ομάδας, δωροληψίας υπαλλήλου, εμπορίας επιρροής -μεσάζοντες κι <b>εκβίασης</b>. Οδηγήθηκαν στον εισαγγελέα και με βάση την δικογραφία ασκήθηκε εναντίον τους κακουργηματική δίωξη. Παραπέμφθηκαν να απολογηθούν σε ανακριτή, από τον οποίο πήραν προθεσμία για την Πέμπτη <b>ενώ μέχρι τότε παραμένουν υπό κράτηση.</b></p>
    </article>
  </body>
</html>