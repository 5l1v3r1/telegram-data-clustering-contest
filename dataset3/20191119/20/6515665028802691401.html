<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3361031/nadamo-se-da-ce-se-odnekud-pojaviti-teodora-kacanski-izresetana-u-sacekusi-ubica-na-slobodi-jer-njen-decko-cuti-tuga"/>
    <meta property="og:site_name" content="kurir.rs"/>
    <meta property="article:published_time" content="2019-11-19T20:36:00+00:00"/>
    <meta property="og:title" content="NADAMO SE DA ĆE SE ODNEKUD POJAVITI! Teodora Kaćanski izrešetana u sačekuši, UBICA NA SLOBODI jer njen dečko ĆUTI! TUGA"/>
    <meta property="og:description" content="Teodora Kaćanski (30) je izrešetana u sačekuši 19. novembra 2016. dok je preparkiravala rendž rover. Sumnja se da je meta bio njen dečko, koji je nekoliko trenutaka ranije izašao iz auta.Tačno pre tri godine u novosadskom naselju Telep nastradala je fitnes ..."/>
  </head>
  <body>
    <article>
      <h6 class="kicker">tri godine pakla</h6>
      <h1>NADAMO SE DA ĆE SE ODNEKUD POJAVITI! Teodora Kaćanski izrešetana u sačekuši, UBICA NA SLOBODI jer njen dečko ĆUTI! TUGA</h1>
      <address>
        <time datetime="2019-11-19T20:36:00+00:00">19 Nov 2019, 20:36</time>
      </address>
      <p>Teodora Kaćanski (30) je izrešetana u sačekuši 19. novembra 2016. dok je preparkiravala „rendž rover“. Sumnja se da je meta bio njen dečko, koji je nekoliko trenutaka ranije izašao iz auta.</p>
      <p>Tačno pre tri godine u novosadskom naselju Telep nastradala je fitnes instruktorka Teodora Kaćanski. Policija veruje da je meta napada bio njen dečko Nenad Stević (39). Međutim, ni ovo otkriće, kao ni veliki broj saslušanja i privođenja nisu pomogli da se razreši ubistvo nesrećne devojke.</p>
      <p>Pucnjava se dogodila na parkingu u Somborskoj ulici, u večernjim satima. Neposredno pre prvog ispaljenog metka Teodora i Stević su se dovezli kolima. Stević je parkirao crni džip preko puta zgrade i izašao ostavivši upaljene žmigavce.</p>
      <figure>
        <img src="https://www.kurir.rs/data/images/2019/02/26/20/1778263_teodora-kacanski-foto-privatna-arhiva_ff.jpg?ver=1574191983"/>
        <figcaption>
          <cite>foto: Privatna arhiva</cite>
        </figcaption>
      </figure>
      <p>Dok je išao prema zgradi, Teodora je sa suvozačevog mesta prešla na vozačevo da preparkira automobil. Tada je iz žbunja izleteo napadač i iz "tetejca“ ispalio pet hitaca u devojku.</p>
      <p>Teodora je odmah prebačena u Urgentni centar, ali je nakon tri dana borbe za život preminula.</p>
      <p>Istraga je ubrzo došla do saznanja da je meta napadača bio Stević, jer se ranije dovodio u vezu s "veterničkim klanom“. Stević je navodno vlasnik firme za obezbeđenje, lanca marketa, a sumnjiči se i za zelenaške poslove.</p>
      <p>Nakon zločina, kao ni do danas nije želeo da sarađuje s policijom, pa je motiv ubistva ostao nejasan. On nije rekao policiji da li je eventualno bio s nekim u sukobu, kao ni da li nekome nešto duguje.</p>
      <figure>
        <img src="https://www.kurir.rs/data/images/2017/11/19/13/1331093_img-20171119-123855_ff.jpg?ver=1574192040"/>
        <figcaption>
          <cite>foto: Slađana Stojanović</cite>
        </figcaption>
      </figure>
      <blockquote><b>Prijatelji ne zaboravljaju<br/></b>- Bila je uvek nasmejana, vesela, svima spremna da pomogne. Niko od nas ne veruje da je nema, iako je godinu dana prošlo. Nekako se nadamo da će se odnekud pojaviti. Teodora je bila instruktorka fitnesa, ceo život se bavila sportom. Nikada nikome nije loše učinila - rekla nam je jedna od Teodorinih drugarica.</blockquote>
      <p>(Kurir.rs)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/2551395/novosadanka-izresetana-greskom-popila-metak-umesto-momka-pucac-nije-video-metu"/>
        <a href="https://www.kurir.rs/crna-hronika/2556703/ubistvo-devojke-u-novom-sadu-teodori-metak-razneo-vrat"/>
        <a href="https://www.kurir.rs/crna-hronika/2557451/potresna-ispovest-teodorine-drugarice-sada-je-u-miru-na-nekom-boljem-mestu-sa-svojom-majkom"/>
        <a href="https://www.kurir.rs/crna-hronika/2844987/opsti-haos-u-ns-osveta-za-ubistvo-teodore-kacanski-njen-decko-pretukao-i-gepekovao-mladica"/>
      </related>
    </article>
  </body>
</html>