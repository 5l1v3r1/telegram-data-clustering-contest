<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109182-Nagradiha-tri-dzeni-za-postidzeniya-v-naukata"/>
    <meta property="og:site_name" content="Канал 3"/>
    <meta property="article:published_time" content="2019-11-19T20:04:00+00:00"/>
    <meta property="og:title" content="Наградиха три жени за постижения в науката"/>
    <meta property="og:description" content="Трите дами бяха наградени с по 5000 евро за техните постижения в природните науки"/>
  </head>
  <body>
    <article>
      <h1>Наградиха три жени за постижения в науката</h1>
      <h2>Трите дами бяха наградени с по 5000 евро за техните постижения в природните науки</h2>
      <address>
        <time datetime="2019-11-19T20:04:00+00:00">19 Nov 2019, 20:04</time>
      </address>
      <p><b>Д-р Евгения Сарафова, Мария Джумалиева-Стоева и д-р Юлия Романова са отличените стипендианти по програмата "За жените в науката".<br/></b> </p>
      <p>Трите дами бяха наградени с по 5000 евро за техните постижения в природните науки. Това се случи в рамките на 9-тата церемония по награждаване на жените в науката, организирана от Националната комисия на Република България за ЮНЕСКО и L’Оreal.</p>
      <p> <br/> </p>
      <figure>
        <img src="http://kanal3.bg/userfiles/images/991-ratio-nagradiha-tri-zheni-za-postizheniia-v-naukata%20%281%29.jpg"/>
      </figure>
      <p> </p>
      <p>Д-р Сарафова се нареди сред спечелилите с проект, целящ хората да знаят какво е качеството на въздуха в София, Пловдив, Варна и Бургас с помощта на датчик, закачен на дрон и данни от Европейската космическа агенция. Резултатите ще бъде видими в интернет в рамките на една година.</p>
      <p> </p>
      <p>Мария Джумалиева-Стоева пък е автор на проект, чиято цел е да се разработят нелинейни кодове, които да гарантират сигурността на информационните системи и невъзможността недобронамерени лица да могат да достигнат до тях.</p>
      <p> </p>
      <p>Д-р Юлия Романова прави молекулно моделиране на материали, на базата на въглерода и бора за високопроизводителни соларни клетки.</p>
      <p> </p>
      <p>На събитието присъства и вицепрезидентът Илияна Йотова, която е и патрон на инициативата. Тя каза, че България е успяла да преодолее част от предразсъдъците, че жените нямат място в науката, но има още какво да се желае по отношение на подкрепата, стимулирането и даването на възможности младите жени да се занимават с наука.</p>
      <p> </p>
      <p>"От началото на инициативата са минали 21 години. За тези години жените в науката са се увеличи с около 12% само. В световен мащаб дори не може да стигнем 30% участие на жените в науката. Само 4% от Нобелистите са жени. А пак в световен мащаб в академиите на науките присъствието на жените е едва 5%", посочи вицепрезидентът.</p>
      <p> </p>
      <p>Тя добави още, че светът и световната икономика, днес, имат голяма нужда от наука и от познания, за да се родят иновации.</p>
      <p> </p>
      <p>"Все повече са необходими, знаещи работещи, които могат да работят с високите технологии, а и да ги създават. Така ще се борим с бедността и новите предизвикателства на нашето съвремие, включително и с темата за климатичните промени“, посочи Йотова и подчерта, че когато жените липсват от някои от профилите на науката този профил закъсва.</p>
      <p> </p>
      <p>Вицепрезидентът призова държавата и бизнесът да подадат ръка на младите жени.</p>
      <p> </p>
      <p>"Ако тръгнем още от момичето от средното училище и възпитаваме в тях вкус към търсене и откривателство, ако създадем специализирани научни програми, ако направим достъпа до финансиране по-лесен, ако има специално внимание отстрана на институциите, ако дадем повече възможности за кариерно израстване и след това намиране на достойна работа, ще бъдем полезни за цялото общество. И така трябва да направим във всички области“, каза в заключение Йотова.</p>
      <p> </p>
      <p>29% от изследователите в света са жени. Затова от 2008 г. е създадена програмата, която има за цел да стимулира и насърчава млади жени да изберат нелекия път на науката. 21 години по-късно каузата за жените в науката към днешна дата е подкрепила 3000 жени от 117 държави, а 3 от тях са носители на нобелови награди.</p>
      <p> </p>
      <p>Посланикът на Франция в България Флоранс Робин каза, че преди да тръгне по пътя на дипломацията е била учен.</p>
      <p> </p>
      <p>„Относно промотирането на идеята за жените в науката искам да подчертая важността от тази програма. Тя е важна не само заради равенството на жените, но и защото участието им в науката е от основополагащо значение за науката. От различието в екипността и в мисълта се ражда творчеството, иновацията. С това може да създадем по-етичен и социален принос в науката“, заяви тя. </p>
      <related>
        <h4>Още по темата</h4>
        <a href="http://kanal3.bg/news/world/europe/78540-Mariya-Gabriel-s-nay-prestidznoto-otlichie-na-Italiya-za-varhovi-postidzeniya-na-dzenite"/>
        <a href="http://kanal3.bg/news/bulgaria/politics/52681-Borisov-s-pozdravitelen-adres-za-1-may%253A-Nyama-uspeshna-dardzava-bez-ikonomicheski-postidzeniya-i-obrazovanie"/>
        <a href="http://kanal3.bg/news/bulgaria/society/43435-Nashi-studenti-ot-dnes-mogat-da-kandidatstvat-za-evrostipendii-za-visok-uspeh-i-postidzeniya-v-naukata"/>
      </related>
    </article>
  </body>
</html>