<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426060/symmetoxh-twn-nhsiwn-mas-se-ekthesh-enallaktikoy-toyrismoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T20:15:01+00:00"/>
    <meta property="og:title" content="Συμμετοχή των νησιών μας σε έκθεση εναλλακτικού τουρισμού"/>
    <meta property="og:description" content="Νησιά όπως η Κάλυμνος, η Νίσυρος και η Κάσος έδωσαν το “παρών” στην έκθεση εναλλακτικού τουρισμού που πραγματοποιήθηκε το διήμερο 15 και 16 Νοεμβρίου στο Ζάππειο στην Αθήνα, μία διοργάνωση που για πρώτη φορά διεξάγεται στην Ελλάδα."/>
  </head>
  <body>
    <article>
      <h1>Συμμετοχή των νησιών μας σε έκθεση εναλλακτικού τουρισμού</h1>
      <address>
        <time datetime="2019-11-19T20:15:01+00:00">19 Nov 2019, 20:15</time>
      </address>
      <p>
        <b>Νησιά όπως η Κάλυμνος, η Νίσυρος και η Κάσος έδωσαν το “παρών” στην έκθεση εναλλακτικού τουρισμού που πραγματοποιήθηκε το διήμερο 15 και 16 Νοεμβρίου στο Ζάππειο στην Αθήνα, μία διοργάνωση που για πρώτη φορά διεξάγεται στην Ελλάδα.</b>
      </p>
      <p>Φιλοδοξία των διοργανωτών της North Events είναι μάλιστα να καταστεί μια έκθεση σταθμός στα δρώμενα του εναλλακτικού τουρισμού αναδεικνύοντας τα προϊόντα της συγκεκριμένης μορφής τουρισμού. Στόχος της διοργανώτριας εταιρείας παραμένει, η εκπαίδευση και η προώθηση αειφόρων τουριστικών πολιτικών και πρακτικών για την ελληνική τουριστική βιομηχανία, των τουριστικών προορισμών, τη διαχείρισή τους με αειφόρο τρόπο και την τελική πιστοποίησή τους.</p>
      <p>Όπως δήλωσε στον Ρ/Σ “Παλμός” ο γενικός διευθυντής της North Events Λεωνίδας Μπαμπάνης, ειδικά η Κάλυμνος είχε μία δυναμική παρουσία καθώς έχει καθιερωθεί πλέον ως αναρριχητικός προορισμός, κάτι που μπορεί να επιτευχθεί και για άλλα νησιά τα οποία και εκείνα μπορούν να αναπτύξουν διάφορες μορφές εναλλακτικού τουρισμού.</p>
      <p>Μάλιστα έκανε λόγο για το γεγονός ότι τέτοιου είδους τουριστικό προϊόν αποτελεί τονωτική ένεση για την τοπική οικονομία κάθε νησιού και ότι στην ουσία δεν πρόκειται για επιμήκυνση αλλά για δραστηριότητα που μπορεί να αναπτυχθεί καθ’ όλη τη διάρκεια του χρόνου. Σύμφωνα με τον ίδιο, ο εναλλακτικός τουρισμός κερδίζει συνεχώς έδαφος και στην Ελλάδα και αυτό που πρέπει να γίνει είναι να οργανωθούν οι εμπλεκόμενοι φορείς και να συντονίσουν τις δυνάμεις τους, ώστε να βρεθούν και τρόποι μεταφοράς των τουριστών σε αυτά.</p>
      <p>Οι προοπτικές είναι μεγάλες όσο μεγάλη είναι και η γκάμα των μορφών του εναλλακτικού τουρισμού καθώς οι τουρίστες που τον επιλέγουν ξοδεύουν αρκετά χρήματα σε ότι είναι αυθεντικό απολαμβάνοντας τη φύση όπως τόνισε ο κ. Μπαμπάνης. Προς επίρρωση των όσων είπε έκανε γνωστό ότι το 75% της Καλύμνου ζει από τον αναρριχητικό τουρισμό, κάτι που μπορεί να ισχύσει και σε άλλα νησιά που έχουν να δώσουν κάτι το διαφορετικό.</p>
      <p>Το ίδιο μπορεί να γίνει και για τη Ρόδο καθώς μπορεί να γίνει τρόπος ζωής όλο το χρόνο όπως είπε αφού έχει πολλές εναλλακτικές προτάσεις για τον τουρίστα εκείνο που δεν κάνει διακοπές μόνο το καλοκαίρι.</p>
      <p>Η έκθεση θα διοργανωθεί και πάλι του χρόνου μέσα στο Νοέμβριο στο Ζάππειο σε μία προσπάθεια ο Έλληνας τουρίστας να γνωρίσει και εκείνος τις εναλλακτικές μορφές τουρισμού που μπορεί να παρουσιάσει κάθε ελληνικός προορισμός.</p>
    </article>
  </body>
</html>