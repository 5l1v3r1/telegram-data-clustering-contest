<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187101/"/>
    <meta property="og:site_name" content="Janam TV"/>
    <meta property="article:published_time" content="2019-11-19T20:39:11+00:00"/>
    <meta property="og:title" content="ഐഎഎസ് നേടാന്‍ സമര്‍പ്പിച്ചത് വ്യാജ വരുമാന സര്‍ട്ടിഫിക്കറ്റെന്ന് അന്വേഷണ റിപ്പോര്‍ട്ട്; തലശ്ശേരി സബ് കലക്ടര്‍ക്കെതിരെ കര്‍ശന നടപടിക്ക് സാധ്യത"/>
    <meta property="og:description" content="കൊച്ചി: ഐഎഎസ് നേടാന്‍ സബ്കലക്ടര്‍ സമര്‍പ്പിച്ചത് വ്യാജ വരുമാന സര്‍ട്ടിഫിക്കറ്റെന്ന് എറണാകുളം ജില്ലാ കലക്ടറിന്റെ റിപ്പോര്‍ട്ട്. തലശ്ശേരി സബ് കലക്ടറായ ആസിഫ്"/>
  </head>
  <body>
    <article>
      <h1>ഐഎഎസ് നേടാന്‍ സമര്‍പ്പിച്ചത് വ്യാജ വരുമാന സര്‍ട്ടിഫിക്കറ്റെന്ന് അന്വേഷണ റിപ്പോര്‍ട്ട്; തലശ്ശേരി സബ് കലക്ടര്‍ക്കെതിരെ കര്‍ശന നടപടിക്ക് സാധ്യത</h1>
      <address><time datetime="2019-11-19T20:39:11+00:00">19 Nov 2019, 20:39</time> by <a rel="author">Janam TV Web Desk</a></address>
      <p>കൊച്ചി: ഐഎഎസ് നേടാന്‍ സബ്കലക്ടര്‍ സമര്‍പ്പിച്ചത് വ്യാജ വരുമാന സര്‍ട്ടിഫിക്കറ്റെന്ന് എറണാകുളം ജില്ലാ കലക്ടറിന്റെ റിപ്പോര്‍ട്ട്. തലശ്ശേരി സബ് കലക്ടറായ ആസിഫ് കെ യൂസഫിനെതിരെ കേന്ദ്ര സര്‍ക്കാരിന്റെ നിര്‍ദ്ദേശ പ്രകാരം എറണാകുളം ജില്ലാ കലക്ടര്‍ നടത്തിയ അന്വേഷണ റിപ്പോര്‍ട്ടിലാണ് ഇക്കാര്യം പറയുന്നത്.</p>
      <p>ക്രീമിലിയര്‍ ഇതരവിഭാഗത്തിലെ ആനുകൂല്യം ലഭിക്കാന്‍ ആദായ നികുതി അടയ്ക്കുന്ന വിവരം ആസിഫ് മറച്ചുവെച്ചുവെന്ന് കലക്ടര്‍ എസ് സുഹാസ് ചീഫ് സെക്രട്ടറിക്ക് നല്‍കിയ റിപ്പോര്‍ട്ടില്‍ പറയുന്നു. കേന്ദ്രസര്‍ക്കാരിന്റെ നിര്‍ദ്ദേശ പ്രകാരമാണ് കലക്ടര്‍ അന്വേഷണം നടത്തിയത്.</p>
      <p>2016 ബാച്ചിലെ ഐഎഎസ് ഉദ്യോഗസ്ഥനാണ് ആസിഫ് കെ യൂസഫ്. ക്രീമിലയര്‍ പരിധിയില്‍പ്പെടാത്ത ഉദ്യോഗാര്‍ത്ഥിയെന്ന നിലയിലാണ് ആസിഫിന് കേരള കേഡറില്‍ തന്നെ ഐഎഎസ് ലഭിച്ചത്. കുടുബത്തിന്റെ വാര്‍ഷിക വരുമാനം 6 ലക്ഷത്തിന് താഴെ വന്നാല്‍ മാത്രമാണ് ക്രീമിലിയര്‍ ഇതരവിഭാഗത്തിന്റെ ആനുകൂല്യം യു.പി.എസ്.സി നല്‍കുന്നത്.</p>
      <p>എന്നാല്‍ ആസിഫ് ഇത് മറച്ച് വെച്ച് 2015-ലെ പരീക്ഷയില്‍ വ്യാജ വരുമാന സര്‍ട്ടിഫിക്കറ്റാണ് സമര്‍പ്പിച്ചത്. കുടുംബത്തിന് വരുമാനം 1.8 ലക്ഷമാണെന്ന കമയന്നൂര്‍ തഹസില്‍ദാറിന്റെ സര്‍ട്ടിഫിക്കറ്റും ആസിഫ് ഹാജരാക്കിയിരുന്നു. ഈ രേഖകള്‍ അനുസരിച്ചാണ് ആസഫിന് കേരളത്തില്‍ തന്നെ ഐഎഎസ് കിട്ടിയത്.</p>
      <p>ആസിഫ് നല്‍കിയ സര്‍ട്ടിഫിക്കറ്റുകള്‍ വ്യാജമാണെന്ന പരാതി ലഭിച്ചതോടെയാണ് കേന്ദ്ര സര്‍ക്കാര്‍ അന്വേഷണത്തിന് ഉത്തരവിട്ടത്. ഇക്കാര്യം അന്വേഷിക്കാന്‍ കേന്ദ്രം ചീഫ് സെക്രട്ടറിയോട് ആവശ്യപ്പെട്ടു. ചീഫ് സെക്രട്ടറിയുടെ നിര്‍ദ്ദേശ പ്രകാരം എറണാകുളം ജില്ലാ കളക്ടര്‍ നടത്തിയ പരിശോധനയിലാണ് യുവ ഐഎഎസ് ഉദ്യോഗസ്ഥന്റെ രേഖകള്‍ വ്യാജമാണെന്ന് കണ്ടെത്തിയത്.</p>
      <p>ആസിഫ് കെ യൂസഫിന്റെ കുടുംബം ക്രീമിലയര്‍ വിഭാഗത്തില്‍ പ്പെടുന്നതാണെന്നും ആദായനികുതി അടയ്ക്കുന്നവരാണെന്നും അന്വേഷണത്തില്‍ എസ് സുഹാസ് കണ്ടെത്തി. ആദായനികുതി വകുപ്പിന് 2012 മുതല്‍ 2015 വരെ ആസിഫിന്റെ മാതാപിതാക്കള്‍ നല്‍കിയിട്ടുള്ള ആദായനികുതി വിവരങ്ങളും എസ് സുഹാസിന്റെ റിപ്പോര്‍ട്ടിലുണ്ട്.</p>
      <p>2015-ല്‍ ആസിഫ് പരീക്ഷയെഴുതുമ്പോള്‍ കുടുബത്തിന്റെ വാര്‍ഷിക വരുമാനം 28 ലക്ഷമാണെന്നാണ് കളക്ടറുടെ റിപ്പോര്‍ട്ട്. 2015-ല്‍ കണയന്നൂര്‍ തഹസില്‍ദാര്‍ നല്‍കിയ വരുമാന സര്‍ഫിക്കറ്റ് തെറ്റാണെന്നും കളക്ടര്‍ പറയുന്നു. ക്രീമിലയര്‍ ഇതര വിഭാഗത്തിന്റെ ആനുകൂല്യത്തിന് ആസിഫ് കെ യൂസഫ് അര്‍ഹനല്ലെന്നാണ് കലക്ടര്‍ നല്‍കിയ അന്വേഷണ റിപ്പോര്‍ട്ടില്‍ വ്യക്തമാക്കുന്നത്.</p>
      <p>കലക്ടറുടെ അന്വേഷണ റിപ്പോര്‍ട്ട് ചീഫ് സെക്രട്ടറി കേന്ദ്രപേഴ്‌സണല്‍ മന്ത്രാലയത്തിന് കൈമാറും. സിവില്‍ സര്‍വ്വീസ് നേടാന്‍ വ്യാജരേഖകളാണ് ഹാജരാക്കിയതെന്ന് കേന്ദ്രസര്‍ക്കാരിനും ബോധ്യപ്പെട്ടാല്‍ ആസിഫിനെതിരെ കര്‍ശന നടപടിയുണ്ടാകും.</p>
    </article>
  </body>
</html>