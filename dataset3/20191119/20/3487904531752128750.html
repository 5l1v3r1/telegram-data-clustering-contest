<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/evlogia-gia-tin-ellada-na-echi-protipa-tsitsipa-ke-antetokounmpo"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T20:05:00+00:00"/>
    <meta property="og:title" content="Ευλογία για την Ελλάδα να έχει πρότυπα Τσιτσιπά και Αντετοκούνμπο"/>
    <meta property="og:description" content="Για το τεράστιο επίτευγμα του Στέφανου Τσιτσιπά γράφει ο Δημήτρης Κανελλάκης"/>
  </head>
  <body>
    <article>
      <h1>Ευλογία για την Ελλάδα να έχει πρότυπα Τσιτσιπά και Αντετοκούνμπο</h1>
      <h2>Για το τεράστιο επίτευγμα του Στέφανου Τσιτσιπά γράφει ο Δημήτρης Κανελλάκης</h2>
      <address><time datetime="2019-11-19T20:05:00+00:00">19 Nov 2019, 20:05</time> by <a rel="author">Δημήτρης Κανελλάκης</a></address>
      <p>Το φαινόμενο Τσιτσιπάς είναι ό,τι σημαντικότερο, νομίζω, έχει να παρουσιάσει ο ελληνικός αθλητισμός.</p>
      <p>Ένα παιδί 21 μόλις ετών, για τον οποίο μιλάνε σε όλο τον κόσμο. Ένα παιδί που κερδίζει τους κορυφαίους παγκοσμίως στο τένις. Ένα παιδί που το αναγνωρίζουν οι κολοσσοί του αθλήματος, που δεν θα ήταν υπερβολή αν υποστήριζε κάποιος ότι έως και... υποκλίνονται στην αξία του.</p>
      <p>Ένα παιδί που έχει όλο το μέλλον μπροστά του για να κρατηθεί στις ευρωπαϊκές και παγκόσμιες κορυφές, να προσφέρει ακόμη μεγαλύτερες, ακόμη περισσότερες επιτυχίες.</p>
      <p>Ξέρω ότι μπορεί διαβάζοντας αυτές τις γραμμές να σκέφτονται ορισμένοι πως "ωραία όλα αυτά με τον Τσιτσιπά, όμως, δεν είναι δημιούργημα του ελληνικού αθλητισμού, τα περισσότερα που χρειαζόταν για να φτάσει σε αυτό το επίπεδο τα απέκτησε δουλεύοντας εκτός Ελλάδας"</p>
      <p>Ακόμη και έτσι να είναι, ακόμη κι αν συμφωνήσει κανείς μ' αυτή την άποψη, εν μέρει ή απολύτως, η ουσία είναι ότι τα κατορθώματα του Τσιτσιπά τα... εισπράττει κι ο ελληνικός αθλητισμός, κι η Ελλάδα.</p>
      <p>Όλοι για τον... Έλληνα μιλάνε, όλοι στην χώρα μας αναφέρονται. Κι αυτή είναι μια προβολή, μια διαφήμιση, την οποία τα τελευταία χρόνια, σε αυτό τον βαθμό, μόνο ο Τσιτσιπάς και ο Αντετοκούνμπο μας τα προσφέρουν.</p>
      <p>Αυτοί οι δύο είναι οι πρεσβευτές του ελληνικού αθλητισμού, αυτοί οι δύο είναι τα καλύτερα πρότυπα που θα μπορούσε να έχει η Ελλάδα για τα μικρά παιδιά που θέλουν να ασχοληθούν με τον αθλητισμό.</p>
      <p>Δύο παιδιά με διαφορετικές διαδρομές, με διαφορετικές δυνατότητες στην πορεία τους, αλλά με αποτέλεσμα το οποίο δείχνει, κι αυτό είναι που πρωτίστως πρέπει να μας ενδιαφέρει, ότι το ταλέντο και η σκληρή δουλειά μπορούν να δώσουν εξαιρετικές προοπτικές.</p>
      <p>Σίγουρα όχι σε όλους, αλλά, ακόμη κι αν οι περισσότεροι δεν θα φτάσουν ποτέ στο επίπεδο του Τσιτσιπά και του Αντετοκούνμπο, θα έχουν αποκτήσει αθλητική παιδεία, θα έχουν διαμορφώσει χαρακτήρες μέσα από τον αθλητισμό τέτοιους που θα τους βοηθήσουν πάρα πολύ στην ζωή τους.</p>
      <p>Και με τον Τσιτσιπά και με τον Αντετοκούνμπο, το βλέπουμε σε όλες τις εκδηλώσεις τους, πώς προσπαθούν με την ποιότητα, την ευγένειά τους, το λόγο τους, να περνάνε μόνο μηνύματα ευγενούς άμιλλας, ανταγωνισμού που αρχίζει και τελειώνει στο γήπεδο, σεβασμού στους αντιπάλους τους, αναγνώρισης της αξίας των αντιπάλων τους.</p>
      <p>Είναι πολύ μεγάλη υπόθεση για την Ελλάδα ότι έχει αθλητικά πρότυπα σαν τον Τσιτσιπά και τον Αντετοκούνμπο. Πραγματική ευλογία…</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/thriamvos-tou-stefanou-tsitsipa-pigi-empnefsis-gia-tous-ellines"/>
        <a href="http://www.metrosport.gr/article/tis-kakomiras-erchonte-polisis-ton-genari-ston-ari"/>
        <a href="http://www.metrosport.gr/article/to-tsirko-se-apognosi-apili-ke-ekviazi"/>
        <a href="http://www.metrosport.gr/article/den-chriazete-apantisi-stis-thrilikes-arloumpes"/>
        <a href="http://www.metrosport.gr/article/olotachos-pros-tin-kanonikotita-vadizi-ethniki-me-ton-fant-sip"/>
        <a href="http://www.metrosport.gr/article/ta-atermona-paramithia-tis-chalimas-ki-iraklis"/>
      </related>
    </article>
  </body>
</html>