<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%cf%81%ce%b1%ce%bc%cf%80-%ce%bf%cf%81%ce%b3%ce%ae-%ce%b3%ce%b9%ce%b1-%cf%84%ce%b9%cf%82-%ce%b5%ce%b9%ce%ba%ce%b1%cf%83%ce%af%ce%b5%cf%82-%cf%83%cf%87%ce%b5%cf%84%ce%b9%ce%ba%ce%ac-%ce%bc%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T20:32:17+00:00"/>
    <meta property="og:title" content="Τραμπ: Οργή για τις εικασίες σχετικά με την κατάσταση της υγείας του – «Ο Τύπος σε αυτήν τη χώρα είναι επικίνδυνος!»"/>
    <meta property="og:description" content="Την οργή του εξέφρασε σήμερα ο Αμερικανό πρόεδρος Ντόναλντ Τραμπ, τονίζοντας πως «ο Τύπος σε αυτήν τη χώρα είναι επικίνδυνος!»: Την αντίδραση αυτή φαίνεται να προκάλεσαν εικασίες με επίκεντρο την κατάσταση της υγείας του έπειτα από την απρόοπτη επίσκεψή του αυτό το Σαββατοκύριακο σε ένα στρατιωτικό νοσοκομείο κοντά στην Ουάσινγκτον."/>
  </head>
  <body>
    <article>
      <h1>Τραμπ: Οργή για τις εικασίες σχετικά με την κατάσταση της υγείας του – «Ο Τύπος σε αυτήν τη χώρα είναι επικίνδυνος!»</h1>
      <address>
        <time datetime="2019-11-19T20:32:17+00:00">19 Nov 2019, 20:32</time>
      </address>
      <p>
        <b>Την οργή του εξέφρασε σήμερα ο Αμερικανό πρόεδρος Ντόναλντ Τραμπ, τονίζοντας πως «ο Τύπος σε αυτήν τη χώρα είναι επικίνδυνος!»: Την αντίδραση αυτή φαίνεται να προκάλεσαν εικασίες με επίκεντρο την κατάσταση της υγείας του έπειτα από την απρόοπτη επίσκεψή του αυτό το Σαββατοκύριακο σε ένα στρατιωτικό νοσοκομείο κοντά στην Ουάσινγκτον.</b>
      </p>
      <p>Ο πρόεδρος των ΗΠΑ, ηλικίας 73 ετών, επισκέφθηκε το Σάββατο το νοσοκομείο Walter Reed προκειμένου, σύμφωνα με τα όσα λέει ο Λευκός Οίκος, να «κάνει το ετήσιο ιατρικό του τσεκ απ». Η επίσκεψη, που δεν είχε ανακοινωθεί προηγουμένως και που πραγματοποιείται εννέα μήνες μονάχα μετά την προηγούμενη, ήγειρε ερωτήματα.</p>
      <p>«Πήγα για μια ιατρική επίσκεψη. Επιστρέφω και η σύζυγός μου μού λέει: «Αγάπη μου, καλά; Τι συνέβη; Λένε ότι ενδεχομένως έπαθες καρδιακή κρίση», αφηγήθηκε ο Τραμπ κατά τη διάρκεια μιας συνάντησης με υπουργούς του στον Λευκό Οίκο.</p>
      <p>«Παρέμεινα εκεί για λίγο, ρουτίνα. Έκανα ένα μέρος των ιατρικών εξετάσεων, τις υπόλοιπες τον Ιανουάριο» συνέχισε, προτού καταφερθεί εναντίον των ΜΜΕ.</p>
      <p>«Αυτοί οι άνθρωποι είναι άρρωστοι! Ο Τύπος σε αυτήν τη χώρα είναι επικίνδυνος! Δεν έχουμε ελευθερία του Τύπου σε αυτήν τη χώρα, έχουμε το αντίθετο! Έχουμε διεφθαρμένα ΜΜΕ και ελπίζω ότι θα συνέλθουν, διότι είναι πολύ πολύ άσχημο και πολύ πολύ επικίνδυνο για τη χώρα μας».</p>
    </article>
  </body>
</html>