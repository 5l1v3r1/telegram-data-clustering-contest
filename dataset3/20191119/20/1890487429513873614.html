<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520595-platy-ucitelu-ucitele-se-nevzdavaji-snu-o-vetsim-rustu-platu-shani-podporu-opozice/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T20:47:24+00:00"/>
    <meta property="og:title" content="Platy učitelů: Učitelé se nevzdávají snu o větším růstu platů, shání podporu opozice"/>
    <meta property="og:description" content="Podle školských odborářů se jednání s poslanci posunulo. Více se ale k tématu nechtěli vyjadřovat. &quot;Pokud dokážeme nalézt peníze pro učitele, kteří si podle mého názoru zaslouží nárůst platů, musí to být za cenu, že se nebude zvyšovat schodek státního rozpočtu,&quot; řekl poslanec Jan Skopeček (ODS)."/>
  </head>
  <body>
    <article>
      <h1>Platy učitelů: Učitelé se nevzdávají snu o větším růstu platů, shání podporu opozice</h1>
      <address><time datetime="2019-11-19T20:47:24+00:00">19 Nov 2019, 20:47</time> by <a rel="author">TNBiz</a></address>
      <p>
        <b>Zvýšení <a href="https://www.kurzy.cz/platy/platy-ucitelu/">platů učitelů</a> o 15 procent na příští rok je stále ve hře. Školské odbory se totiž nevzdávají a už ve středu mají v plánu požádat rozpočtový výbor o pět miliard <a href="https://www.kurzy.cz/koruna/">korun</a> navíc. Podporu se jim daří sehnat v řadách opozičních poslanců. Podle zástupců vlády je ale současná podoba <a href="https://www.kurzy.cz/statni/rozpocet/">rozpočtu</a> finální.</b>
      </p>
      <p>Pět miliard <a href="https://www.kurzy.cz/koruna/">korun</a> požadují školské odbory navíc na <a href="https://www.kurzy.cz/mzda/platy/">platy</a> pracovníků ve školství oproti <a href="https://www.kurzy.cz/statni/rozpocet/">rozpočtu</a>, s kterým před Sněmovnu předstoupila vláda. Přesvědčit poslance by chtěli před středečním jednáním rozpočtového výboru Sněmovny.</p>
      <p>"Vyjednávají s námi jak odborové svazy, tak i svazy zaměstnavatelů, a myslím, že mají velké šance na to, že by těch navrhovaných pět miliard mohlo vyjít," řekl poslanec Lukáš Bartoň (<a href="https://volby.kurzy.cz/pirati/">Piráti</a>).</p>
      <p>Začátkem listopadu vláda schválila, že na <a href="https://www.kurzy.cz/platy/platy-ucitelu/">platy učitelů</a> půjde v příštím roce deset procent, z toho osm procent do tarifů a dvě procenta do pohyblivé složky na odměny. Podle odborů ale vláda na začátku roku slibovala 15 procent.</p>
      <p>"Jestli v té Sněmovně uspějí, nebo neuspějí, je otázka, za mě ten <a href="https://www.kurzy.cz/statni/rozpocet/">rozpočet</a> je maximum možného," prohlásil ministr školství Robert Plaga (ANO).</p>
      <p>Podle školských odborářů se jednání s poslanci posunulo. Více se ale k tématu nechtěli vyjadřovat. "Pokud dokážeme nalézt peníze pro učitele, kteří si podle mého názoru zaslouží nárůst <a href="https://www.kurzy.cz/mzda/platy/">platů</a>, musí to být za cenu, že se nebude zvyšovat schodek <a href="https://www.kurzy.cz/statni/rozpocet/">státního rozpočtu</a>," řekl poslanec Jan Skopeček (<a href="https://volby.kurzy.cz/ods/">ODS</a>).</p>
      <p>Šéfka státní kasy ale s přesuny peněz z jiných rozpočtových kapitol na <a href="https://www.kurzy.cz/platy/platy-ucitelu/">platy učitelů</a> nesouhlasí. "Určitě to nepodporujeme, včera (v pondělí - pozn. red.) to jasně padlo i na jednání tripartity, kde jsme to řekli jak zástupcům zaměstnanců, tak zástupcům zaměstnavatelů," zůstala neoblomná <a href="https://www.kurzy.cz/tema/alena-schillerova/">Alena Schillerová</a> (za ANO). Změny odmítá i premiér <a href="https://www.kurzy.cz/tema/andrej-babis/">Andrej Babiš</a> (ANO).<br/> </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/511284-platy-ceskych-ucitelu-cesti-ucitele-jsou-na-platech-stale-biti-ve-srovnani-platu-vysokoskolaku/"/>
        <a href="https://www.kurzy.cz/zpravy/nazory/A-V-T-36776/"/>
        <a href="https://www.kurzy.cz/zpravy/494485-platy-ucitelu-schillerova-slibuje-ucitelum-45-tisic-prizpusobi-tomu-i-rozpocet/"/>
        <a href="https://www.kurzy.cz/zpravy/514953-platy-ucitelu-maji-mit-pedagogove-plat-ve-vysi-130--prumerne-mzdy--pro-a-proti-video/"/>
        <a href="https://www.kurzy.cz/zpravy/nazory/A-V-T-37028/"/>
        <a href="https://prace.kurzy.cz/urad-prace/volna-mista/ucitel-matematiky-ucitel-fyziky-ucitel-elektrotechniky/mzdy"/>
        <a href="https://prace.kurzy.cz/urad-prace/nabidka-prace/lektori-ucitele-hudby-na-ostatnich-skolach-ucitel-roudnice-nad-labem-28e9cbb0c.html"/>
        <a href="https://prace.kurzy.cz/urad-prace/nabidka-prace/ucitele-na-strednich-skolach-krome-odbornych-dolni-ujezd-935690765329.html"/>
        <a href="https://prace.kurzy.cz/urad-prace/nabidka-prace/ucitele-na-1-stupni-zakladnich-skol-ucitel-1-st-zs-ivancice-2352c9cee.html"/>
        <a href="https://prace.kurzy.cz/urad-prace/nabidka-prace/ucitele-odbornych-predmetu-ucitel-matematiky-kladno-1c572ed92.html"/>
        <a href="https://prace.kurzy.cz/urad-prace/volna-mista/ucitel-matematiky-ucitel-fyziky-ucitel-elektrotechniky"/>
        <a href="https://www.kurzy.cz/zpravy/nazory/A-V-T-37002/"/>
      </related>
    </article>
  </body>
</html>