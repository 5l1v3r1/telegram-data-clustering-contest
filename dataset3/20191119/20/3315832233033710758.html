<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1a1e9b517f9d5966/duma-de-stat-a-rusiei-a-aprobat-utilizarea-simbolisticii-naziste-in-stiinta-arta-si-literatura-fara-scop-propagandistic.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T20:26:04+00:00"/>
    <meta property="og:title" content="Duma de Stat a Rusiei a aprobat utilizarea simbolisticii naziste în ştiinţă, artă şi literatură fără scop propagandistic"/>
    <meta property="og:description" content="Camera inferioară a Parlamentului rus, Duma de Stat, a aprobat marţi un amendament la o lege conform căruia este permisă utilizarea simbolurilor naziste în ştiinţă, artă şi literatură dacă acest lucru nu urmăreşte un scop propagandistic, informează Agerpres."/>
  </head>
  <body>
    <article>
      <h1>Duma de Stat a Rusiei a aprobat utilizarea simbolisticii naziste în ştiinţă, artă şi literatură fără scop propagandistic</h1>
      <address><time datetime="2019-11-19T20:26:04+00:00">19 Nov 2019, 20:26</time> by <a rel="author">Jurnal.md</a></address>
      <p>
        <b>Camera inferioară a Parlamentului rus, Duma de Stat, a aprobat marţi un amendament la o lege conform căruia este permisă utilizarea simbolurilor naziste în ştiinţă, artă şi literatură dacă acest lucru nu urmăreşte un scop propagandistic, informează Agerpres.</b>
      </p>
      <p>Potrivit unuia dintre autorii iniţiativei legislative, deputata Elena Iampolskaia, amendamentul este menit în special să evite neînţelegerile în contextul pregătirilor pentru cea de-a 75-a aniversare a victoriei sovietice asupra Germaniei fasciste în timpul celui de-Al Doilea Război Mondial.</p>
      <p>"Oamenii vor să vadă imagini, afişe, fotografii vechi pentru a onora şi mai mult memoria bunicilor şi străbunicilor lor, care au murit pentru patria noastră", a declarat deputata, citată de agenţia Interfax. Ea a adăugat că este foarte important ca aceste bune intenţii să nu devină "subiectul niciunei pedepse" din cauza legii ce interzicea în totalitate utilizarea de simboluri naziste şi care era în vigoare până acum. "Era un lucru foarte absurd, care cauza multă iritare în cadrul societăţii noastre şi pe care noi am decis să-l eliminăm", a spus ea.</p>
      <p>Potrivit amendamentului, etalarea de simboluri naziste nu va fi sancţionată dacă aceasta va contribui la formarea "unei atitudini negative" faţă de acest tip de ideologie şi "nu va avea scopuri propagandistice sau de proslăvire a nazismului".</p>
      <p>Interdicţia de a folosi simbolistica nazistă "în toate formele sale" a fost adoptată în Federaţia Rusă în 1995, cu prilejul celei de-a 50-a aniversări a victoriei Uniunii Sovietice asupra Germaniei.</p>
    </article>
  </body>
</html>