<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/medvedchukzamovchy/"/>
    <meta property="og:site_name" content="Рубрика"/>
    <meta property="article:published_time" content="2019-11-19T20:26:04+00:00"/>
    <meta property="og:title" content="&quot;Бойкот спонсорам війни&quot;: українці відмовляються від товарів, що рекламуються на каналах Медведчука"/>
    <meta property="og:description" content="У соціальних мережах проукраїнські активісти закликають не купувати товари, що розміщують рекламу на телеканалах, які поширюють російську пропаганду. Йдеться про 112, NewsOne, ZiK, що входять до холдингу “Новини”, який формально належить нардепу від ОПЗЖ Тарасу Козаку. Проте реальним власником медіа називають політика Віктора Медведчука, кума Володимира Путіна. “Ні для кого не секрет, що телеканали 112, […]"/>
  </head>
  <body>
    <article>
      <h1>"Бойкот спонсорам війни": українці відмовляються від товарів, що рекламуються на каналах Медведчука</h1>
      <address><time datetime="2019-11-19T20:26:04+00:00">19 Nov 2019, 20:26</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/08/EDJRuxvWkAABENh-e1567167353115-860x580-c-1.png"/>
      </figure>
      <p>
        <b>
          <b>У соціальних мережах проукраїнські активісти закликають не купувати товари, що розміщують рекламу на телеканалах, які поширюють російську пропаганду. Йдеться про 112, NewsOne, ZiK, що входять до холдингу “Новини”, який формально належить нардепу від ОПЗЖ Тарасу Козаку.</b>
        </b>
      </p>
      <p>Проте реальним власником медіа називають політика Віктора Медведчука, кума Володимира Путіна.</p>
      <p>“Ні для кого не секрет, що телеканали 112, ZIK, NewsOne часто транслюють меседжі, співзвучні російській пропаганді. Однак низка компаній, в тому числі міжнародних, продовжують розміщувати рекламу на цих каналах”, – <a href="https://www.facebook.com/100583264035277/posts/372766680150266/">йдеться</a> у зверненні активістів.</p>
      <p>Вони зазначають, що купувати товари цих компаній означає опосередковано спонсорувати і підтримувати російську агресію в Україні”.</p>
      <p>
        <b>Заклик до бойкоту поширюється під хештегом #вбивчареклама #медведчукзамовчи і набрав вже кілька сотень репостів.</b>
      </p>
      <figure>
        <img src="https://rubryka.com/wp-content/uploads/2019/11/1-64.jpg"/>
      </figure>
      <p>За оцінками, рекламні надходження для телеканалів групи складають близько 1,5 млн гривен щомісяця і направляються, зокрема, на виплату зарплати працівникам каналу, “де-факто пропагандистам”.</p>
      <p>“Тому покараємо проросійських спонсорів так, як їм болючіше, – грошима. Оголошуємо бойкот рекламодавцям Путіна. Нехай дізнаються, що не всяка реклама продажу піднімає. Іноді буває навпаки”, – закликають ініціатори бойкоту.</p>
      <p>Серед торгових марок, які рекламуються на зазначених телеканалах виявилися як локальні так і міжнародні бренди з різних споживчих сегментів. Зокрема, заклик бойкоту відноситься до ТМ ВОЛЯ, кави Jacobs, беттінгового сервісу Parimatch Ukraine, UNIT.Home, контрацептивів Durex, Укрбудінвестбанк, Альфа-Банк Україна і навіть шоу-мена Михайла Поплавського.</p>
      <p>
        <b>Повний список брендів доступний за <a href="https://www.facebook.com/100583264035277/posts/372766680150266/">посиланням.</a></b>
      </p>
      <p>Прямий і непрямий збиток для компаній-рекламодавців буде залежати від масштабу бойкоту і його тривалості. Активісти обіцяють згорнути протести, якщо компанії- виробники відмовляться від співпраці з холдингом “Новини”.</p>
    </article>
  </body>
</html>