<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184448/%E0%A6%B2%E0%A6%AC%E0%A6%A3%E0%A7%87-%E0%A6%AC%E0%A7%87%E0%A6%B6%E0%A6%BF-%E0%A6%A6%E0%A6%BE%E0%A6%AE-%E0%A6%A8%E0%A7%87%E0%A7%9F%E0%A6%BE%E0%A7%9F-%E0%A6%B8%E0%A6%A6%E0%A6%B0%E0%A6%AA%E0%A7%81%E0%A6%B0%E0%A7%87-%E0%A7%AF-%E0%A6%9C%E0%A6%A8%E0%A6%95%E0%A7%87-%E0%A6%9C%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-19T20:49:00+00:00"/>
    <meta property="og:title" content="লবণে বেশি দাম নেয়ায় সদরপুরে ৯ জনকে জরিমানা"/>
    <meta property="og:description" content="বেশি দামে লবণ বিক্রির দায়ে ফরিদপুরের সদরপুরে ৯ ব্যবসায়ীকে ৬৭ হাজার টাকা অর"/>
  </head>
  <body>
    <article>
      <h1>লবণে বেশি দাম নেয়ায় সদরপুরে ৯ জনকে জরিমানা</h1>
      <address><time datetime="2019-11-19T20:49:00+00:00">19 Nov 2019, 20:49</time> by <a rel="author">সময় সংবাদ</a></address>
      <p><b>বেশি দামে লবণ বিক্রির দায়ে ফরিদপুরের সদরপুরে ৯ ব্যবসায়ীকে ৬৭ হাজার টাকা অর্থদণ্ড দিয়েছেন ভ্রাম্যমাণ আদালত।</b><br/><br/>মঙ্গলবার (১৯ নভেম্বর) বিকেল সাড়ে ৩টার দিকে সহকারী কমিশনার (ভূমি) সজল চন্দ্র শীল এ জরিমানা করেন।<br/><br/>এছাড়া উপজেলার প্রত্যেক ইউনিয়নে মাইকিং সহ বাজার মনিটরিং করা হচ্ছে। বর্তমানে সদরপুর উপজেলার পরিস্থিতি স্বাভাবিক রয়েছে বলে সময় নিউজকে জানিয়েছেন উপজেলা নির্বাহী কর্মকর্তা (ইউএনও) পূরবী গোলদার।<br/><br/>ইউএনও পূরবী গোলদার সময় নিউজকে বলেন, উপজেলা প্রশাসনের পক্ষ থেকে ব্যবসায়ীদের সতর্ক করেছি। বিকেল থেকে সন্ধ্যা পর্যন্ত উপজেলার বিভিন্ন ইউনিয়নে আমি নিজে ঘুরেছি। দোকানদারদের সঙ্গে কথা বলেছি। ক্রেতাদের সঙ্গে কথা বলেছি। মাইকিং করা হচ্ছে, লবণের দাম নিয়ে যেন কেউ গুজবে কান না দেন। এরপরও যদি কেউ বেশি দামে লবণ বিক্রি করেন, তাদেরকে ছাড় দেয়া হবে না। অবশ্যই তাদেরকে আইনের আওতায় আনব।<br/><br/>তিনি বলেন, ‘লবণ বেশি দামে বিক্রি হচ্ছে’ এমন খবর পেয়ে বিকেলে এসিল্যান্ডের নেতৃত্বে ভ্রাম্যমাণ আদালত পরিচালনা করা হয়েছে। সেখানে ৯ ব্যবসায়ীকে ৬৭ হাজার টাকা জরিমানা করা হয়। সদরপুরে কোনোভাবেই বেশি দামে লবণ বিক্রি করতে দেয়া হবে না।</p>
    </article>
  </body>
</html>