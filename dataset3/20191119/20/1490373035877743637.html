<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/britanie-tragicka-dopravni-nehoda-zdenek-pulka-ceska-republika-stihani_1911192031_luk"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T20:31:00+00:00"/>
    <meta property="og:title" content="Česko předalo do Británie 28letého muže, který je stíhán kvůli tragické dopravní nehodě"/>
    <meta property="og:description" content="Čech čelí obvinění, že zavinil smrt člověka neopatrným řízením. Nyní je ve vazbě."/>
  </head>
  <body>
    <article>
      <h1>Česko předalo do Británie 28letého muže, který je stíhán kvůli tragické dopravní nehodě</h1>
      <address><time datetime="2019-11-19T20:31:00+00:00">19 Nov 2019, 20:31</time> by <a rel="author">ČTK</a></address>
      <p>
        <b>Česká republika minulý týden předala do Británie osmadvacetiletého občana, který je stíhán v souvislosti s loňskou tragickou dopravní nehodou v hrabství Severní Yorkshire. V úterý to uvedla některá britská média včetně zpravodajské společnosti BBC, podle nichž Zdeňka Pulka britští policisté převzali na základě evropského zatykače. Čech čelí obvinění, že zavinil smrt člověka neopatrným řízením.</b>
      </p>
      <p>Nehoda z loňského října stála život 63letého motocyklistu, jehož stroj se na silnici u obce Sherbury in Elmet srazil s Pulkovým automobilem. Den po kolizi Brit v nemocnici podlehl zraněním.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/jesenice-praha-prazsky-okruh-letiste-dopravni-nehoda-neprujezdna-komunikace_1911181043_nkr"/>
      </related>
      <p>Regionální rozhlasová stanice Minster FM na svém webu uvádí, že Pulko byl zkraje vyšetřování zadržen, následně jej ale policie propustila, načež se podezřelý přestěhoval do Prahy. Soud ve městě York na něj v červnu vydal zatykač, když se dotyčný nedostavil k soudnímu stání.</p>
      <p>Policisté z Yorkshire si pro Pulka do ČR přiletěli v pátek, napsalo <a href="https://www.bbc.com/news/uk-england-york-north-yorkshire-50474001">BBC</a>. V sobotu pak stanul před soudem, kde učinil prohlášení o své nevině. Nyní je muž nadále ve vazbě, další soudní stání jej čeká 16. prosince.</p>
      <p>O případu muže stejného jména rozhodl podle oficiálních internetových stránek Krajský soud v Ostravě 7. listopadu.</p>
      <p>Evropský zatýkací rozkaz, který v ČR funguje od listopadu 2004, nahradil zdlouhavé postupy vydávání, které mezi státy EU existovaly do té doby. Člověk, který je na základě evropského zatykače zadržen, je rychle předán do země, která ho požaduje. Děje se tak na základě přímé spolupráce mezi justičními orgány a na rozdíl od vydávacího procesu tak není k předání třeba souhlas ministra spravedlnosti.</p>
      <related>
        <h4>Související články</h4>
        <a href="https://www.irozhlas.cz/zpravy-domov/tramvaj-i-p-pavlova-otakarova-nejede-strzena-trolej-doprava-praha_1911180903_kro"/>
        <a href="https://www.irozhlas.cz/zpravy-domov/nova-ves-nehoda-autobus-nakladni-auto-zraneni-policie-hasici-zachranna-sluzba_1911141425_dok"/>
        <a href="https://www.irozhlas.cz/zpravy-domov/slovensko-zaplavy-utopene-zeny-psi-utulek-muran_1911141326_elev"/>
        <a href="https://www.irozhlas.cz/zpravy-svet/autobus-nehoda-slovensko-statni-smutek_1911141256_dok"/>
      </related>
    </article>
  </body>
</html>