<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/polititsite-da-informirat-horata-za-vtorata-pensiya-prizovavat-eksperti.html"/>
    <meta property="og:site_name" content="News.bg"/>
    <meta property="article:published_time" content="2019-11-19T20:29:10+00:00"/>
    <meta property="og:title" content="Политиците да информират хората за втората пенсия, призовават експерти"/>
    <meta property="og:description" content="Иван Нейков, Стоян Панчев, Даниела Петкова и Любомир Стефанов"/>
  </head>
  <body>
    <article>
      <h1>Политиците да информират хората за втората пенсия, призовават експерти</h1>
      <address>
        <time datetime="2019-11-19T20:29:10+00:00">19 Nov 2019, 20:29</time>
      </address>
      <p>В НОИ или в частен пенсионен фонд предпочитат хората да внасят парите си? Има ли проблем с втората пенсия и как се управляват в момента внесените средства? Нужни ли са промени в модела? Солидарността достатъчно справедлива е към работещите? </p>
      <p>Тези актуални въпроси дискутираха в предаването "Референдум" по БНТ Иван Нейков, бивш социален министър и директор на Балканския институт по труда и социалната политика, Стоян Панчев от Експертен клуб за икономика и политика (ЕКИП), Даниела Петкова - член на УС на Българската асоциация на дружествата за допълнително пенсионно осигуряване и Любомир Стефанов, икономист и преподавател в УНСС.</p>
      <p><b>Според Нейков</b>, онова, което смущава хората е, че те виждат причина, а не виждат резултат. Вторият стълб е резултат от това колко време са внасяни парите, в какъв размер и как са управлявани средствата там. Формулата е като при първия стълб, но ние правим избори през няколко години, след което се увеличават пенсии. Ние мислим, че е същото и при втория стълб. </p>
      <p>Той е убеден, че идеята е фондовете да се допълват, за да се запази стандартът на живот. Ако си коректен с осигуровките, ще имаш нормален живот. Втората пенсия е за цялото семейство, за наследниците на осигуряващия се, категоричен е той. </p>
      <p>Той не скри, че всеки човек, на когото налагат по-тежки условия за пенсиониране, ще се чувства ощетен, без значение в коя държава се е намира. Няма обаче цивилизована държава, която да не предприе същото, което ние направихме през 2000 година. Дори закъсняхме с 20 години, според изследванията. Реформата трябваше да започне още в края на 80-те години и нямахме друг избор, освен една радикална реформа, за да можем да продължим изплащане на пенсии, върна се той назад във времето.</p>
      <p>В момента натоварваме НОИ с несвойствени функции. Ако го освободим от тях, няма дефицитът му да е такъв, каза още той. </p>
      <p><b>Даниела Петкова</b> отговори на въпроси относно ликвидността на дружествата, вярно ли е, че изплащаните средства ще са в минимален размер, както и дали наистина внасящите са в неведение къде и какво точно внасят. Не се съгласи обаче, че ликвидността е ниска, както и че пенсиониращите се след 2021 година и родени след 1969 година, ще получават по 30-40 лева. Парите ще се увеличават, защото ще се увеличава срокът, в който са внасяни. Тя коментира и въпроса за таксите и дали те "изяждат" парите по партидите. Нека властите да разяснят на хората всичко, настоя тя. </p>
      <p><b>Проф. Любомир Стефанов</b> обърна внимание на изчисленията и няколко пъти напомни на интересуващите се да следят доходността на дружествата. Необходима е ясна таблица, която показва продължителността на живота след пенсиониране и как се разделят средствата по месеци.</p>
      <p>Нека не се заблуждават хората, защото в момента ако пенсиите трябваше да бъдат наистина справедливи, някои хора щяха да получават 60-70 лв. Нека от допълнителен фонд да се изплащат такива пенсии, настоя той. </p>
      <p>Според него, много от тези ниски пенсии са резултат на недоверието на хората, че ще доживеят изобщо пенсиониране. </p>
      <p><b>Стоян Панчев</b> счита, че когато политиците се притеснят за покриването на първия стълб, започва национализация на втория стълб. Ако един човек на неговата възраст (31 години), слуша за пенсиониране на мъжете на или дори над 70 години, то той ще изгуби вяра, че ще доживее или неговите наследници ще получат повече от 5 процента. Той също счита, че младите хора трябва да бъдат информирани, за да знаят какво си струва да предприемат - дали да имат лична сметка, за да са сигурни за доходите си след 40 години. </p>
      <p>Стана ясно, че 65,9% от участвалите в представителното проучване на "Алфа Рисърч" за предаването "Референдум" заявяват, че предпочитат да внасят вноската си за втора пенсия<b> в Националния осигурителен институт.</b></p>
      <p>Над половината от анкетираните <b>предпочитат</b> да получат цялата сума еднократно.</p>
    </article>
  </body>
</html>