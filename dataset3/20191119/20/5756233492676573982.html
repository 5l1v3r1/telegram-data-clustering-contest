<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622397/%D8%AD%D8%AC%D8%AA-%D8%A7%D9%84%D8%A7%D8%B3%D9%84%D8%A7%D9%85-%D8%B9%D9%84%DB%8C-%D8%B3%D8%B9%DB%8C%D8%AF%DB%8C-%D8%AA%D8%AF%D8%A7%D8%A8%DB%8C%D8%B1-%D8%B1%D9%87%D8%A8%D8%B1%DB%8C-%D9%88-%D8%B9%D8%AF%D9%85-%D9%87%D9%85%D8%B1%D8%A7%D9%87%DB%8C-%D9%85%D8%B1%D8%AF%D9%85-%D8%A8%D8%A7-%D9%81%D8%AA%D9%86%D9%87%E2%80%8C%DA%AF%D8%B1%D8%A7%D9%86-%D9%88-%D8%A7%D8%B4%D8%B1%D8%A7%D8%B1-%D8%B3%D8%A8%D8%A8-%D9%86%D8%A7%DA%A9%D8%A7%D9%85%DB%8C-%D9%81%D8%AA%D9%86%D9%87%E2%80%8C%D9%87%D8%A7-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T20:30:00+00:00"/>
    <meta property="og:title" content="حجت الاسلام علی سعیدی: تدابیر رهبری و عدم همراهی مردم با فتنه‌گران و اشرار سبب ناکامی فتنه‌ها شد"/>
    <meta property="og:description" content="رئیس عقیدتی سیاسی دفتر فرماندهی معظم کل قوا با بیان اینکه باید ماهیت، عوامل و دست اندرکاران فتنه ۲۵ آبان نیز مشخص و افشا شود، گفت: تدابیر رهبری و عدم همراهی مردم با فتنه‌گران و اشرار سبب ناکامی فتنه‌ها شده است."/>
  </head>
  <body>
    <article>
      <h1>حجت الاسلام علی سعیدی: تدابیر رهبری و عدم همراهی مردم با فتنه‌گران و اشرار سبب ناکامی فتنه‌ها شد</h1>
      <address>
        <time datetime="2019-11-19T20:30:00+00:00">19 Nov 2019, 20:30</time>
      </address>
      <p>
        <i>رئیس عقیدتی سیاسی دفتر فرماندهی معظم کل قوا با بیان اینکه باید ماهیت، عوامل و دست اندرکاران فتنه ۲۵ آبان نیز مشخص و افشا شود، گفت: تدابیر رهبری و عدم همراهی مردم با فتنه‌گران و اشرار سبب ناکامی فتنه‌ها شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه اطلاع رسانی ارتش، حجت الاسلام و المسلمین علی سعیدی در همایش هادیان و مسئولان سیاسی نیروهای مسلح که با شعار "بصیرت، مقاومت و امنیت" در مرکز همایش‌های کوثر سازمان عقیدتی سیاسی ارتش برگزار شد، با بیان اینکه به گفته کارشناسان ما در هر دهه شاهد فتنه‌هایی در کشور بوده‌ایم، افزود: در مورد سال ۹۸ تحلیل این بود که با توجه به مجموعه تدابیر و هدایت‌های رهبر معظم انقلاب شرایط متفاوت پیش رفته است اما متاسفانه برخی از بی‌تدبیری‌ها و عدم پیش‌بینی‌های لازم فتنه دیگری را رقم زد، که ابعاد و گستردگی آن هنوز خیلی روشن نیست.</p>
      <p>سعیدی تدابیر رهبری و عدم همراهی مردم با فتنه‌گران و اشرار را دو عامل مهمی عنوان کرد که سبب شده‌ است تا فتنه‌های مختلف در کشور نتواند انقلاب اسلامی را از پای در آورد.</p>
      <figure>
        <img src="https://aftabnews.ir/files/fa/news/1398/8/28/361313_325.jpg"/>
      </figure>
      <p>وی اظهار داشت: هم نقش امام راحل و هم نقش رهبر معظم انقلاب در فتنه‌های این سه دهه بسیار مهم و اساسی بوده است. رهبری در جریان فتنه اخیر (۲۵ آبان) تمام هزینه‌های تصمیم اخیر را بر عهده گرفتند که اگر این اتفاق نمی‌افتاد معلوم نبود چه اتفاقی بیفتد.</p>
      <p>رئیس عقیدتی سیاسی دفتر فرماندهی معظم کل قوا با تاکید بر این‌که این فتنه‌ها در کشور با وجود خسارت‌های بسیار، نقش پالایش‌گری هم داشت یعنی انقلاب، افراد را غربالگری می‌کند، افزود: باید ماهیت، عوامل و دست اندکاران فتنه ۲۵ آبان نیز مشخص و افشا شود.</p>
      <p>سعیدی با بیان این‌که انتخابات یازدهمین دوره انتخابات مجلس شورای اسلامی اولین انتخابات پس از ۴۰ سالگی انقلاب و بیانیه گام دوم انقلاب است، گفت: حضور مردم و هدفمندی حضور در این عرصه بسیار تعیین کننده است.</p>
      <p>رئیس عقیدتی سیاسی دفتر فرماندهی معظم کل قوا با تاکید بر اینکه بیانیه گام دوم انقلاب منشور ۴۰ ساله آینده کشور است، تصریح کرد: نوع و جهت‌گیری نمایندگان در تحقق این بیانیه منشوری، نقش بسیار مهمی دارد.</p>
      <p>سعیدی به تهدیدات علیه نظام جمهوری اسلامی اشاره و خاطر نشان کرد: دشمنان به دنبال تسلیم دولت و ایجاد اغتشاشات در کشور هستند و سران آمریکا می‌گویند ما باید انسجام ملی را به هم بریزیم و سه مساله دفاعی، منطقه‌ای و انرژی را با ایران حل کنیم.</p>
      <p>وی گفت: مشخص است که دشمن امروز رکن رکین انقلاب را انسجام ملی می‌داند و به دنبال این است که انسجام ملی را خدشه دار کرده و بر سر مسائل دفاعی، منطقه‌ای و انرژی ایران را به پای میز مذاکره بکشاند.</p>
      <p>سعیدی تاکید کرد: دومین تهدید دشمن نفوذ و تصرف در ادراک سیاسی کارگزاران و دولتمردان و ادراک فرهنگی مردم، با هدف تغییر ذائقه آنان است. مردم در فتنه ۲۵ آبان با اشرار همراهی نکردند و حرکت دیروز مردم زنجان با ایجاد فاصله بین مردم و اشرار در سطح کشور نیز ایجاد موج کرد. مردم می‌دانند که دشمن به دنبال اهداف دیگری است.</p>
      <p>رئیس دفتر عقیدتی سیاسی فرماندهی معظم کل قوا تلاش برای براندازی در بستر دمکراسی از بستر انتخابات را از دیگر برنامه‌های دشمن علیه نظام مقدس جمهوری اسلامی عنوان و بیان کرد: نقش دمکراسی در جا به جایی قدرت یکی از موضوعاتی است که باید بر روی آن کار شود. در آمریکای لاتین شاهد این هستیم که چگونه یک رئیس جمهوری ضد آمریکا را جا به جا می‌کنند.</p>
      <p>وی با بیان اینکه دشمن به دنبال براندازی با استفاده از دمکراسی از پنجره انتخابات است، گفت: مردم باید بدانند که در انتخابات به چه کسانی رای بدهند که نظام استوار و ثابت قدم بماند و فتنه دیگری به وجود نیاید.</p>
      <p>سعیدی با بیان اینکه دشمن برای تغییر ادراک افراد، نخست اطلاعات را دستکاری سپس به سراغ دستگاه محاسبه و منطق محاسبه می‌روند، گفت: وقتی منطق محاسبه تغییر کرد یعنی معیارها، قوانین و شاخص‌ها جا به جا می‌شود و تحلیل‌ها و خواسته‌ها نیز تغییر می‌کند و فرد نمی‌داند مصلحت و اولویت کجاست.</p>
      <p>رئیس عقیدتی سیاسی دفتر فرماندهی معظم کل قوا نگاه جریان غرب گرا به بیرون، تلاش در جهت ضرورت سازی تصنعی برای عقب نشینی، القای تهدید دشمن (دشمن هراسی)، جنجال در خصوص شورای نگهبان، نابسامانی در تصمیمات کلان، تلاش در جهت دو قطبی سازی و روند تغییر محاسبات در دولتمردان را از جمله تهدیدات ناشی از شرایط داخلی برشمرد.</p>
    </article>
  </body>
</html>