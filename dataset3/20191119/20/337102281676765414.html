<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B9%D9%81%D9%88-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84-%D8%AD%D8%AF%D8%A7%D9%82%D9%84-%D9%A1%D9%A0%D9%A6-%D8%AA%D9%86-%D8%AF%D8%B1-%D9%A2%D9%A1-%D8%B4%D9%87%D8%B1-%D8%A7%DB%8C%D8%B1%D8%A7%D9%86-%DA%A9%D8%B4%D8%AA%D9%87-%D8%B4%D8%AF%D9%87%E2%80%8C%D8%A7%D9%86%D8%AF-20191119/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-19T20:06:14+00:00"/>
    <meta property="og:title" content="عفو بین‌الملل: حداقل ١٠٦ تن در ٢١ شهر ایران کشته شده‌اند"/>
    <meta property="og:description" content="سازمان «عفو بین‌الملل» با انتشار اطلاعیه‌ای در روز سه شنبه ١٩ نوامبر/٢٨ آبان، اعلام کرد که در سرکوب معترضان به افزایش ناگهانی بهای بنزین در ایران حداقل ١٠٦ تن در ٢١ شهر مختلف کشور کشته و صدها تن نیز زخمی شده‌اند. عفو بین‌الملل می‌نویسد که «از نظر این..."/>
  </head>
  <body>
    <article>
      <h1>عفو بین‌الملل: حداقل ١٠٦ تن در ٢١ شهر ایران کشته شده‌اند</h1>
      <address>
        <time datetime="2019-11-19T20:06:14+00:00">19 Nov 2019, 20:06</time>
      </address>
      <p>
        <b>سازمان «عفو بین‌الملل» با انتشار اطلاعیه‌ای در روز سه شنبه ١٩ نوامبر/٢٨ آبان، اعلام کرد که در سرکوب معترضان به افزایش ناگهانی بهای بنزین در ایران حداقل ١٠٦ تن در ٢١ شهر مختلف کشور کشته و صدها تن نیز زخمی شده‌اند. عفو بین‌الملل می‌نویسد که «از نظر این سازمان شمار واقعی افراد کشته شده بسیار بیش از این رقم است و بر اساس برخی اطلاعات بدست آمده به ٢٠٠ تن می‌رسد».</b>
      </p>
      <p>سازمان عفو بین‌الملل با ابراز «نگرانی و دهشت از کشته شدن ده‌ها تن، زخمی شدن صدها نفر و دستگیری بیش از هزار تن از تظاهر کنندگان در ایران» می‌نویسد «بررسی ویدئوهائی که اصالت آنها مورد تائید قرار گرفته، سخنان شاهدان عینی و اطلاعاتی که بدست مدافعان حقوق بشر در خارج از کشور رسیده، نشان می‌دهد که نیروهای انتظامی در ایران برای سرکوب تظاهرات که در غالب موارد مسالمت آمیز بوده است، دست به استفاده از نیروی شدید و کشتار زده‌اند».</p>
      <p>بر اساس همین گزارش، نیروهای انتظامی در سرکوب تظاهرکنندگان علاوه بر گاز اشک آور و باتون، از سلاح گرم و فشنگ‌های جنگی استفاده کرده‌اند.</p>
      <p>فیلیپ لوتر، رئیس بخش خاورمیانۀ عفو بین‌الملل، با اشاره به تداوم و تعدد عملیاتی که به مرگ تظاهرکنندگان منجر شده است، بر استفادۀ عامدانۀ سلاح‌های گرم و مُهلک از سوی نیروهای انتظامی تاکید می‌کند و از مقامات ایران می‌خواهد «فوراً به سرکوب خشن و کشندۀ جاری پایان دهند و برای زندگی افراد ارزش قائل شوند».</p>
      <p>از نظر عفو بین‌الملل سخنان مقامات ایران و از جملۀ رهبر کشور علی خامنه‌ای که تظاهرکنندگان را «اغتشاشگر و اوباش» خطاب کرده‌اند، چراغ سبزی به نیروهای انتظامی بوده است که به سرکوب آنان بپردازند.</p>
      <p>عفو بین‌الملل همچنین با اعلام نگرانی خود را از مسدود کردن اینترنت برای جلوگیری از انتشار اخبار مربوط به سرکوب‌ها تاکید می‌کند که احترام به آزادی بیان و آزادی تجمعات مسالمت آمیز از حقوق اولیۀ شهروندان است.</p>
      <p>سازمان عفو بین‌الملل بر اساس مدارک بدست آمده در گزارش خود می‌نویسد که تک تیراندازانِ نیروهای انتظامی از پشت بام و نیز از داخل چرخبال به سوی تظاهرکنندگان تیراندازی کرده‌اند.</p>
      <p>این سازمان یادآوری می‌کند که هر چند شمار اندکی از معترضین دست به خشونت زده و بانک‌ها و برخی دیگر عمارات را به آتش کشیده‌اند، نیروهای انتظامی باید از خود خویشتنداری نشان داده و به بهانۀ خشونت شمار اندکی، نیروی سرکوبگر خود را بصورت عمومی علیۀ کلیۀ تظاهرکنندگان بکار نگیرند.</p>
      <p>این گزارش همچنین تاکید می‌کند که نیروهای انتظامی بسیاری از اجساد را از بیمارستان‌ها و دیگر اماکن جمع آوری کرده و از تحویل آنها به خانواده‌ها خودداری کرده و یا آنان را بدون آنکه بتوانند با انجام کالبدشکافی چگونگی مرگ قربانیان را دریابند به دفن سریع اجساد واداشته‌اند. عفو بین‌الملل یادآور می‌شود که این عمل ناقض حقوق بین‌المللی است.</p>
      <p>این سازمان به دستگیری سپیدۀ قلیان، کنشگر حقوق بشر در ایران اشاره دارد و نسبت به سرنوشت وی ابراز نگرانی می‌کند. عفو بین‌الملل یادآور می‌شود که «کلیۀ کسانی که بصورت مسالمت آمیز در تظاهرات شرکت کرده‌اند و یا حمایت خود را از معترضین اعلام داشته‌اند و یا به انتقاد از مقامات کشور پرداخته‌اند باید فوراً آزاد شوند و کلیۀ افراد بازداشت شده از هر گونه شکنجه و دیگر رفتارهای نامطلوب» محافظت گردند.</p>
      <p>این سازمان از جامعۀ بین‌المللی و بویژه سازمان ملل متحد و اتحادیۀ اروپا می‌خواهد تمهیداتی اتخاذ نمایند که مقامات ایران ناگزیر به پاسخگوئی در بارۀ رفتار خود بویژه در ارتکاب «قتل‌های غیر قانونی و سرکوب شدید و نقض آزادی بیان و اجتماعات مسالمت آمیز» گردند.</p>
      <p>عفو بین‌الملل یادآور می‌شود که بر اساس ارزیابی انجمن غیردولتی «نک بلوکز» در پی آغاز اعتراضات، درجۀ اتصال ایران به خارج از کشور به ٤ درصد کاهش یافت، ارتباط تلفن‌های همراه قطع شد، هر چند برخی کاربران از طریق شبکه‌های خصوصی موفق به تماس با بیرون از کشور شده‌اند.</p>
      <p>فیلیپ لوتر تاکید می‌کند که قطع اینترنت نشان آنست که مقامات قصد پنهان کاری و جلوگیری از انتشار آزاد اخبار را دارند و از آنان می‌خواهد «هر چه زودتر به این محدودیت‌ها پایان دهند و امکانات مبادلۀ آزاد میان افکار و اشخاص را فراهم سازند».</p>
      <p>گزارش عفو بین‌الملل اظهارات اخیر مقامات جمهوری اسلامی ایران و از جمله، علی‌خامنه‌ای، حسن روحانی و ابراهیم رئیسی را یادآوری می‌کند که از تظاهرکنندگان به زشتی یاد کردند و هشدار دادند که نیروهای انتظامی با آنان بشدت برخورد خواهند کرد. رهبر کشور در سخنان روز یکشنبۀ خود آنان را «اشرار» نامید که از سوی ضدانقلاب و دشمنان خارجی کشور تحریک شده‌اند و از نیروهای انتظامی خواست وظیفۀ خود را برای پایان دادن به تظاهرات به انجام برسانند. این سخنان بنوشتۀ عفو بین‌الملل «چراغ سبزی برای اعمال خشونت» علیۀ معترضان بوده است.</p>
      <p>این گزارش یادآوری می‌کند که مقامات قضائی با ارسال پیامک‌های تهدیدآمیز از مردم خواسته‌اند از شرکت در  تظاهرات خودداری کنند در غیر اینصورت تحت پیگرد قرار خواهند گرفت.</p>
      <p>عفو بین‌الملل از «سازمان ملل متحد و کلیۀ کشورهای عضو می‌خواهد سرکوب خونین در ایران را آشکارا محکوم کنند و مقامات این کشور را برای آزاد گذاشتن دسترسی ناظران مستقل حقوق بشر به بیمارستان‌ها، زندان‌ها و مراکز بازداشت و برقراری مجدد اینترنت تحت فشار قرار دهند».</p>
      <p>براساس اطلاعات مورد تحقیق و تصدیق قرار گرفته، آمار کشته شدگان سرکوب اخیر تظاهرکنندگان از سوی نیروهای انتظامی از این قرار زیر است:</p>
      <p>ـ آبادان/ خوزستان: ٢ کشته</p>
      <p>ـ اهواز/خوزستان: ٢ کشته</p>
      <p>ـ بندرماهشهر و حوالی/خوزستان: ١٤ کشته</p>
      <p>ـ بهبهان/ خورستان: ٨ کشته</p>
      <p>ـ بوکان/ آذربایجان غربی: ٤ کشته</p>
      <p>ـ بومهن/ استان تهران: ٢ کشته</p>
      <p>ـ اصفهان/ اصفهان: ١ کشته</p>
      <p>ـ اسلام شهر/ استان تهران: ١ کشته</p>
      <p>ـ جوانروز/ کرمانشاه: ١٤ کشته</p>
      <p>ـ کرج/ البرز: ٤ کشته</p>
      <p>ـ کرمانشاه/کرمانشاه: ١٦ کشته</p>
      <p>ـ خرمشهر/ خرمشهر: ٣ کشته</p>
      <p>ـ مریوان/کردستان: ٩ کشته</p>
      <p>ـ رامهرمز/ خوزستان: ٦ کشته</p>
      <p>ـ رباط کریم/اتان تهران: ٤ کشته</p>
      <p>ـ صدرا/فارس: ٦ کشته</p>
      <p>ـ سنندج/کردستان: ١ کشته</p>
      <p>ـ شهریار/استان تهران: ١ کشته</p>
      <p>ـ شیراز/فارس: ٦ کشته</p>
      <p>ـ سیرجان/کرمان: ١ کشته</p>
      <p>ـ تهران/ استان تهران: ١ کشته.</p>
      <p>تحقیقات این سازمان برای حصول اطمینان از اطلاعات دیگری که در بارۀ کشته شدن افراد در سراسر کشور دریافت داشته ادامه دارد.</p>
    </article>
  </body>
</html>