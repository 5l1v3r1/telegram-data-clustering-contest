<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/la-dama-kjope-bilen/71835487"/>
    <meta property="og:site_name" content="Dinside"/>
    <meta property="article:published_time" content="2019-11-19T20:00:00+00:00"/>
    <meta property="og:title" content="- La dama kjøpe bilen"/>
    <meta property="og:description" content="Kvinner tar færre sjanser når de kjøper bruktbil."/>
  </head>
  <body>
    <article>
      <h1>- La dama kjøpe bilen</h1>
      <h2>Kvinner tar færre sjanser når de kjøper bruktbil.</h2>
      <address><time datetime="2019-11-19T20:00:00+00:00">19 Nov 2019, 20:00</time> by <a rel="author">Kristin Sørdal</a></address>
      <p>Kvinner tar færre sjanser når de skal kjøpe bruktbil, viser en undersøkelse utført av Forbrukerrådet.</p>
      <p>Det er bakgrunnen for oppfordringen om å «la dama kjøpe bilen».</p>
      <p>De har spurt tusen bruktbilkjøpere om deres erfaringer. Ett av funnene er at kvinner opptrer mer rasjonelt når de handler bruktbil, enn det menn gjør.</p>
      <related>
        <a href="https://www.dinside.no/motor/odelagt-bruktbil-er-selgerens-ansvar/61506443"/>
      </related>
      <h3>Forskjellene på kvinner og menn</h3>
      <p>Funnene i undersøkelsen gjør at Forbrukerrådet konkluderer med at kvinner tar færre sjanser.</p>
      <p>
        <b>Her er noen av funnene som viser forskjellene på hvordan kvinner og menn kjøper bil:</b>
      </p>
      <ul>
        <li>Kun to av ti kvinner kjøper bil uten tilstandsrapport, mens fire av ti menn gjør det samme.</li>
        <li>Kvinner er også flinkere til å sørge for kjøpekontrakt: Kun seks prosent av kvinnene sier at de har droppet kjøpekontrakt, mens hele 11 prosent av mennene dropper kontrakt.</li>
      </ul>
      <p>
        <b>Kvinner kjøper også noe nyere biler med kortere kjørelengde:</b>
      </p>
      <ul>
        <li>Den gjennomsnittlige bilen kjøpt av en kvinne er 7,3 år, mot 8,4 for menn.</li>
        <li>Kjørelengden er 93.000 km for biler kjøpt av kvinner, mot 105.000 km for menn.</li>
      </ul>
      <related>
        <a href="https://www.dinside.no/motor/disse-bruktbilene-er-lettest-a-selge--og-disse-er-verst-a-bli-kvitt/71485283"/>
      </related>
      <h3>Kvinner går for nyere teknikk</h3>
      <p>Forbrukerrådets undersøkelse viser også at kvinnene i større grad enn menn kjøper teknisk avanserte biler - og at menn i større grad kjøper dieselbiler.</p>
      <p>Det er også så mye som dobbelt så mange kvinner som menn som kjøper hybridbiler.</p>
      <h3>Kvinner er mest fornøyde</h3>
      <p>Du bør selvsagt prøvekjøre bilen før du kjøper, men det er det ikke alle som gjør. Ifølge undersøkelsen fra Forbrukerrådet er kvinner litt flinkere enn menn til å prøvekjøre før de underskriver bruktbilkontrakten.</p>
      <p>Dette resulterer ifølge Forbrukerrådet i at kvinner er mer fornøyd med bruktbilkjøpet enn menn:</p>
      <p>77 prosent av kvinnene sier at de er svært fornøyd, mot 73 prosent av mennene.</p>
      <p>
        <b>- Så ta med dama neste gang du skal kjøpe bruktbil, </b>
        <b>sier forbrukerdirektør Inger Lise Blyverket til Dinside.</b>
      </p>
      <figure>
        <img src="https://dbstatic.no/71836119.jpg?imageId=71836119&amp;width=512&amp;height=308"/>
        <figcaption>Forbrukerdirektør Inger Lise Blyverket. Vis mer</figcaption>
      </figure>
      <p>– Uansett kjønn kan det lønne seg å gå gjennom Forbrukerrådets sjekkliste for kjøp av bruktbil før man slår til, sier Blyverket.</p>
      <h3>Kvinner tryggest bak rattet</h3>
      <p>Vi har tidligere skrevet om at<a href="https://www.dinside.no/motor/kvinner-best-i-trafikken/62028424"> kvinner er best i trafikken</a>. Dette baserer seg på statistikk om hvem som får bøter og hvem som dør i trafikken.</p>
      <p>Daværende UP-sjef uttalte til Dinside at det er ingen tvil om at det er menn som er verst på veiene. Og at forskning beviser at unge menn har dårligere risikoforståelse enn kvinner.</p>
      <p>Det er også slik at <a href="https://www.dinside.no/motor/derfor-bulker-menn-dobbelt-sa-mye-som-kvinner/71046455">menn krasjer dobbelt så mye som kvinner i trafikken</a>. De har dessuten alvorligere ulykker og dyrere skader.</p>
      <related>
        <a href="https://www.dinside.no/motor/derfor-bulker-menn-dobbelt-sa-mye-som-kvinner/71046455"/>
      </related>
    </article>
  </body>
</html>