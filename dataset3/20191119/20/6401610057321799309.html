<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/d66-wil-de-enige-relatief-vrije-markt-op-het-internet-nu-ook-de-nek-omdraaien-met-een-digitale-revolutie/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-19T20:00:40+00:00"/>
    <meta property="og:title" content="Revolutionair D66 wil de enige ‘relatief vrije markt’ nu ook nog de nek omdraaien met een “digitale revolutie!”"/>
    <meta property="og:description" content="D66 heeft nieuwe ideeën en pleit op haar website voor een ‘digitale revolutie’. Dat is noodzakelijk om de ‘grote techbedrijven’ die de ‘rechtstaat ondermijnen’ een halt toe te roepen. Zo meldt de Nederlandse vazalpartij (van de Amerikaanse Democratische Partij) op haar website. Met de oproep voor een digitale revolutie kanaliseert Kamerlid Verhoeven dezelfde framing als Elizabeth Warren, die Facebook ‘een gevaar voor de democratie’ noemde.  Tja, je kunt natuurlijk tegenspreken dat de Amerikaanse Democratische Partij en D66 innige banden hebben, maar de bewering wordt wel gestaafd door feiten. Niet alleen zijn D66’ers actief in de VS als aldaar verkiezingen worden georganiseerd, maar lijken de frames van de partij van Rob Jetten regelrecht afkomstig uit Washington D.C. Met het kopiëren van de framing van Elizabeth Warren toont de partij zich weinig creatief. Veel erger is het echter dat de partij zichzelf tegenspreekt door enerzijds deel uit te maken van een regeringscoalitie van een overheid, die ook gebruik…"/>
  </head>
  <body>
    <article>
      <h1>Revolutionair D66 wil de enige ‘relatief vrije markt’ nu ook nog de nek omdraaien met een “digitale revolutie!”</h1>
      <address><time datetime="2019-11-19T20:00:40+00:00">19 Nov 2019, 20:00</time> by <a rel="author">Teunis Dokter</a></address>
      <p>
        <b>D66 heeft nieuwe ideeën en pleit op haar website voor een ‘digitale revolutie’. Dat is noodzakelijk om de ‘grote techbedrijven’ die de ‘rechtstaat ondermijnen’ een halt toe te roepen. Zo meldt de Nederlandse vazalpartij (van de Amerikaanse Democratische Partij) op haar </b>
        <a href="https://d66.nl/digitale-revolutie/">
          <b>website</b>
        </a>
        <b>. Met de oproep voor een digitale revolutie kanaliseert Kamerlid Verhoeven <a href="https://www.dagelijksestandaard.nl/2019/03/triest-amerikaanse-senator-misbruikt-facebook-logo-klaagt-vervolgens-over-censuur/">dezelfde framing als Elizabeth Warren</a>, die Facebook ‘een gevaar voor de democratie’ noemde. </b>
      </p>
      <p>Tja, je kunt natuurlijk tegenspreken dat de Amerikaanse Democratische Partij en D66 innige banden hebben, maar de bewering wordt wel gestaafd door feiten. Niet alleen zijn D66’ers actief in de VS als aldaar verkiezingen worden georganiseerd, maar lijken de frames van de partij van <a href="https://www.dagelijksestandaard.nl/2019/10/ach-gossie-rob-jetten-klaagt-over-grijze-haren-en-ruziende-ouders-na-een-jaar-d66-dictatorschap/"><b>Rob Jetten</b></a> regelrecht afkomstig uit Washington D.C. Met het kopiëren van de framing van Elizabeth Warren toont de partij zich weinig creatief.</p>
      <p>Veel erger is het echter dat de partij zichzelf tegenspreekt door enerzijds deel uit te maken van een regeringscoalitie van een overheid, die ook gebruik maakt van algoritmes en data, terwijl de partij bepleit om het gebruik daarvan banden te leggen. Dat kan natuurlijk, maar het klinkt niet écht geloofwaardig:</p>
      <blockquote>“De partij lanceert vandaag een pamflet met de titel ‘Digitale Revolutie’, daarin staan 12 voorstellen om de steeds verdergaande datamacht van techreuzen en overheden in te perken.”</blockquote>
      <p>Op zich maakt de partij verder goede punten met de onderstaande tekst, maar wat de partij eigenlijk bepleit is een aanval op de laatste ‘soort van’ vrije markt. Als het aan D66 ligt wordt het internet binnenkort gezuiverd en vindt de ‘digitale revolutie’ plaats zodat het internet eruitziet zoals de partijbonzen dat willen. Zo stelt Verhoeven in zijn stukje:</p>
      <blockquote>“Iedereen moet vrij online kunnen surfen zonder dat anderen meekijken. Het wordt met de dag duidelijker dat overheden en techreuzen te hongerig zijn naar onze persoonsgegevens. […] Dat heeft gevolgen voor onze vrijheid en grondrechten. Discriminatie ligt op de loer en privacy verdwijnt. De politiek moet hier paal en perk aan stellen. Er gebeurt veel te weinig”.</blockquote>
      <p>Het klinkt zo leuk, maar we blijven met vragen achter…</p>
      <p>Verhoeven zegt bijvoorbeeld iets over het schenden van de grondrechten en over de gevaren van de techbedrijven en overheden, maar kan hij deze ook aantonen? En worden de persoonsgegevens van mensen nu wel of niet vrijwillig verstrekt of onder dwang? En hoe ziet het internet er dan uit na de ‘digitale revolutie’ van D66? Kortom: leuk zo’n ‘digitale revolutie’, maar de probleemdefinitie is nog steeds niet helder en een oplossingsrichting blijft vooralsnog ook achterwege.</p>
      <p>De enige oplossing die Verhoeven aandraagt is dat de “politiek hier paal en perk aan moet stellen”. Nou, dan weet je dus meteen dat het een zeer ellendige revolutie gaat worden.</p>
    </article>
  </body>
</html>