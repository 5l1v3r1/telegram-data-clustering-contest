<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/19/kakvi-sa-riskovete-za-ikonomikata-pri-problem-v-it-sektora.430170"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T20:29:00+00:00"/>
    <meta property="og:title" content="Какви са рисковете за икономиката при проблем в ИТ сектора?"/>
    <meta property="og:description" content="Секторът се развива положително, успокои Огнян Траянов | Dnes.bg"/>
  </head>
  <body>
    <article>
      <h1>Какви са рисковете за икономиката при проблем в ИТ сектора?</h1>
      <h2>Секторът се развива положително, успокои Огнян Траянов</h2>
      <address><time datetime="2019-11-19T20:29:00+00:00">19 Nov 2019, 20:29</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Целите на конкурса "Наградите на БАИТ за 2019 г." са да се покаже, че има добри примери и че усилията са разпознати. Една от компаниите, която миналата година спечели 2 награди, има над 300 млн. клиенти в световен мащаб. Това каза Огнян Траянов, председател на Българската асоциация по информационни технологии (БАИТ), в предаването <a href="https://www.bloombergtv.bg/v-razvitie/2019-11-19/kakvi-sa-riskovete-za-balgarskata-ikonomika-pri-spukvane-na-balona-v-ikt-sektora"><b>"В развитие" по телевизия Bloomberg TV Bulgaria</b></a>.</p>
      <p>С бурния растеж на ИКТ сектора се надигат и съмнения за надуване на балон. Траянов коментира потенциалните рискове за българската икономика, тъй като секторът формира 5% от БВП на България.</p>
      <p>"При евентуално спукване на балона няма голям риск за останалите сектори да останат без консултанти и внедрители на информационни технологии и без помощници в дигиталната трансформация. Има риск, свързан с бюджетния принос и какво би се случило, ако бъдат съкратени служителите", отбеляза гостът.</p>
      <p>Той говори и за развитието на сектора на информационните и комуникационни технологии (ИКТ) в България.</p>
      <p>"Секторът се развива положително по отношение на обемите и броя на заетите. Браншът вече има признат принос за развитието на икономиката. Тази година беше много стабилна и добра за ИКТ сектора", посочи Траянов.</p>
    </article>
  </body>
</html>