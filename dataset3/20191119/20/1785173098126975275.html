<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/iohannis-despre-10-august-a-fost-cea-mai-grava-interventie-a-statului-impotriva-cetatenilor-din-romania-de-la-mineriada-incoace-1922404919572019112019175164"/>
    <meta property="og:site_name" content="News.ro"/>
    <meta property="article:published_time" content="2019-11-19T20:49:57+00:00"/>
    <meta property="og:title" content="Iohannis, despre 10 august: A fost cea mai gravă intervenţie a statului împotriva cetăţenilor din România de la Mineriadă încoace"/>
    <meta property="og:description" content="Klaus Iohannis a declarat, marţi seară, că intervenţia autorităţilor în 10 august 2018 a fost ”cea mai gravă intervenţie a statului împotriva cetăţenilor din România de la Mineriadă încoace”. Iohannis spune că nu a avut informaţii că lucrurile vor degenera şi afirmă că ar fi vrut să participe la protest, dar lucrurile erau tensionate şi, ulterior, ar fi legitimat ideea PSD că a fost o lovitură de stat."/>
  </head>
  <body>
    <article>
      <h1>Iohannis, despre 10 august: A fost cea mai gravă intervenţie a statului împotriva cetăţenilor din România de la Mineriadă încoace</h1>
      <address><time datetime="2019-11-19T20:49:57+00:00">19 Nov 2019, 20:49</time> by <a rel="author">Diana Stancovici</a></address>
      <p>
        <b>Klaus Iohannis a declarat, marţi seară, că intervenţia autorităţilor în 10 august 2018 a fost ”cea mai gravă intervenţie a statului împotriva cetăţenilor din România de la Mineriadă încoace”. Iohannis spune că nu a avut informaţii că lucrurile vor degenera şi afirmă că ar fi vrut să participe la protest, dar lucrurile erau tensionate şi, ulterior, ar fi legitimat ideea PSD că a fost o lovitură de stat.</b>
      </p>
      <p>”Pot să spun fără exagerări că acea intervenţie a fost cea mai gravă intervenţie a statului împotriva cetăţenilor din România de la Mineriadă încoace. Doar cu mineriadele se mai poate face comparaţie şi cu Piaţa Universităţii. Filosofia cu care s-a intervenit a dovedit că PSD este anti-români şi anti democratic, de asta nu vreau să dezbat cu contracandidata. Nu pot să am o dezbatere cu cineva care reprezintă un sistem represiv de sorginte comunistă. Statul care acţionează voit, neprovocat împotriva propriilor cetăţeni este un sistem represiv. Am luat legătura cu structurile din zona securităţii naţionale, dar deja paguba se produsese. Este o catastrofă, va fi nevoie de foarte mult timp pentru a găsi explicaţii şi mai ales soluţii ca să nu mai apară niciodată cea similar”, a spus Klaus Iohannis, marţi seară, întrebat fiind despre intervenţia din 10 august 2018.</p>
      <p>Iohannis spune că a luat în calcul să meargă la protest, dar nu a făcut-o pentru că ”ar fi agravat lucrurile”, nu le-ar fi rezolvat.</p>
      <p>„Ar fi dat apă la moara pesedistă. Dacă aş fi mers cu geaca roşie, acolo ar fi spus pe faţă asta e lovitură de stat dată de preşedinte şi Doamne fereşte!”, a mai spus Iohannis.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>