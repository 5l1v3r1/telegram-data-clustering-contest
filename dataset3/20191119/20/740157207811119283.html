<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/porzucone-hulajnogi-w-gdansku-radni-maja-na-nie-pomysl,135222.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T20:14:00+00:00"/>
    <meta property="og:title" content="Porzucone hulajnogi w Gdańsku. Radni mają na nie pomysł"/>
    <meta property="og:description" content="Radni Koalicji Obywatelskiej przygotowali interpelację do prezydent Gdańska, Aleksandry Dulkiewicz, w sprawie &quot;egzekwowania prawidłowego postoju hulajnóg elektrycznych&quot;. Urządzenia te pojawiły się w mieście w ostatnich miesiącach, podbijając od razu serca zarówno nastoletnich, jak i starszych gdańszczanek i gdańszczan."/>
  </head>
  <body>
    <article>
      <h1>Porzucone hulajnogi w Gdańsku. Radni mają na nie pomysł</h1>
      <address><time datetime="2019-11-19T20:14:00+00:00">19 Nov 2019, 20:14</time> by <a rel="author">JS  </a></address>
      <h4>Radni Koalicji Obywatelskiej przygotowali interpelację do prezydent Gdańska, Aleksandry Dulkiewicz, w sprawie "egzekwowania prawidłowego postoju hulajnóg elektrycznych". Urządzenia te pojawiły się w mieście w ostatnich miesiącach, podbijając od razu serca zarówno nastoletnich, jak i starszych gdańszczanek i gdańszczan.</h4>
      <hr/>
      <ul>
        <li>
          <b>Radni proponują, by wprowadzić podobne działania jak w przypadku nielegalnych stoisk handlowych - miejskie służby usuwają takie obiekty i przewożą je do depozytu.</b>
        </li>
        <li>
          <b>Właściciele mogą je odzyskać po okazaniu prawa własności.</b>
        </li>
        <li>
          <b>Nieprzypadkowo też interpelacja została przygotowana właśnie teraz. Zbliża się okres zimowy, w trakcie którego liczba użytkowników hulajnóg mocno spadnie.</b>
        </li>
      </ul>
      <p>Hulajnogi to bardzo wygodny środek transportu. Niestety, niektórzy z użytkowników tych urządzeń parkują i porzucają je nawet na środku chodnika bądź ścieżki rowerowej. Stojące bądź leżące na chodnikach hulajnogi utrudniają przejście pieszym czy przejazd rowerzystom. Zjawisko to stało się tak powszechne w wielu gdańskich dzielnicach, że mieszkańcy coraz częściej zgłaszali problem "porozrzucanych hulajnóg" miejskim radnym.</p>
      <p>- Chodzi przede wszystkim o hulajnogi oferowane przez firmy zajmujące się wynajmem tego rodzaju urządzeń - mówi Cezary Śpiewak-Dowbór, przewodniczący klubu Koalicji Obywatelskiej w Radzie Miasta Gdańska. - Oczywiście cieszymy się, że w Gdańsku pojawił się taki środek transportu, natomiast ważne jest, żeby nie zakłócał on możliwości korzystania z chodników tym, którzy z nich od zawsze korzystają, czyli przede wszystkim pieszym. Obserwujemy też, że niektóre miasta podejmują działania związane z porządkowaniem kwestii hulajnóg elektrycznych, które pojawiają się w pasach drogowych.</p>
      <p>Radni w przygotowanej interpelacji apelują, by Miasto Gdańsk podjęło działania w tej kwestii i zaczęło egzekwować od firm wynajmujących urządzenia ich prawidłowy, bezkolizyjny postój.</p>
      <figure>
        <img src="https://pliki.portalsamorzadowy.pl/i/15/02/11/150211.jpg"/>
        <figcaption>Na zdjęciu (od lewej): Emilia Lodzińska, Mateusz Skarbek, Cezary Śpiewak-Dowbór, Łukasz Bejm i Kamila BłaszczykFot. Grzegorz Mehring / www.gdansk.pl</figcaption>
      </figure>
      <p>- Takie firmy mogą oferować szereg zachęt dla użytkowników, by ci prawidłowo parkowali hulajnogi - podkreśla Śpiewak-Dowbór. - Gdańsk ma bogate doświadczenie, jeśli chodzi o kwestie porządkowania, na przykład handlu ulicznego. Uważamy, że jeśli działania edukacyjne i promocyjne, które miasto już podjęło nie doprowadziły do pełnego rozwiązania problemu, należałoby rozważyć - czy nie wdrożyć "twardych działań", które będą polegały na porządkowaniu tej kwestii. Tak, aby miejskie służby usuwały bądź przestawiały źle zapakowane, przeszkadzające pieszym hulajnogi.</p>
      <p>Zobacz też: <a href="https://www.portalsamorzadowy.pl/gospodarka-komunalna/hulajnogi-w-miastach-w-liczbach-najstarszy-uzytkownik-mial-78-lat,135210.html">Hulajnogi w miastach w liczbach. Najstarszy użytkownik miał 78 lat</a></p>
      <p>Radni proponują, by wprowadzić podobne działania jak w przypadku nielegalnych stoisk handlowych - miejskie służby usuwają takie obiekty i przewożą je do depozytu. Właściciele mogą je odzyskać po okazaniu prawa własności.</p>
      <p>- Zdajemy sobie sprawę, że tutaj mamy do czynienia ze zjawiskiem bardziej rozproszonym, ale przyszedł czas, by pochylić się nad tym problemem - ocenia Cezary Śpiewak-Dowbór. - Jestem przekonany, że wprowadzając takie działania, operatorzy systemów hulajnóg będą zdecydowanie bardziej chętni do tego, aby wpływać na użytkowników, by wykorzystywane przez nich hulajnogi były parkowane zgodnie z prawem. </p>
      <p>Nieprzypadkowo też interpelacja została przygotowana właśnie teraz. Zbliża się okres zimowy, w trakcie którego liczba użytkowników hulajnóg mocno spadnie.</p>
      <p>- To dobry czas na to, by przygotować się na kolejny sezon, aby już wiosną 2020 roku takie twardsze rozwiązania wprowadzać - dodaje szef klubu KO w gdańskiej Radzie Miasta.</p>
    </article>
  </body>
</html>