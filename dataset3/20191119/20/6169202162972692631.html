<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-energie-23501600-nu-spus-iohannis-proiectul-chinezii-pentru-reactoarele-3-4-cernavoda-fost-deja-discutat-csat-declarat-prioritar-sedinta-csat-avut-loc-dupa-aparut-suspiciuni-spionaj-legate-compania-chineza.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T20:42:00+00:00"/>
    <meta property="og:title" content="Ce nu a spus Iohannis: Proiectul cu chinezii pentru reactoarele 3 și 4 de la Cernavodă a fost deja discutat în CSAT și declarat prioritar/ Ședința CSAT a avut loc după ce au apărut suspiciuni de spionaj legate de compania chineză"/>
    <meta property="og:description" content="Președintele Klaus Iohannis a afirmat în dezbaterea de marți că va analiza în CSAT proiectele strategice în care sunt implicate companii chineze, printre care și cel privind"/>
  </head>
  <body>
    <article>
      <h1>Ce nu a spus Iohannis: Proiectul cu chinezii pentru reactoarele 3 și 4 de la Cernavodă a fost deja discutat în CSAT și declarat prioritar/ Ședința CSAT a avut loc după ce au apărut suspiciuni de spionaj legate de compania chineză</h1>
      <address><time datetime="2019-11-19T20:42:00+00:00">19 Nov 2019, 20:42</time> by <a rel="author">Claudia Pirvoiu</a></address>
      <p><b>​Președintele Klaus Iohannis a afirmat în <a href="https://www.hotnews.ro/stiri-esential-23501369-dezbaterea-presedintelui-iohannis-jurnalisti-politologi.htm">dezbaterea de marți</a> că va analiza în CSAT proiectele strategice în care sunt implicate companii chineze, printre care și cel privind reactoarele 3 și 4 de la Cernavodă. "Vom analiza cu foarte mare atenție în CSAT și se vor lua deciziile de rigoare pentru a garanta securitatea națională, pot să vă promit", a răspuns Iohannis la o întrebare legată de reactoarele 3 și 4 de la Cernavodă și licitația pentru 5G. Ceea ce nu a spus Iohannis este că proiectul de la Cernavodă, în care parteneră este o companie chineză acuzată de spionaj în SUA, a fost deja discutat în CSAT, în mai 2016, fiind declarat investiție prioritară. </b><br/><br/>China General Nuclear Power Corporation, compania chineză implicată în proiect, a fost acuzată în 2016, de Guvernul SUA, de spionaj nuclear. De altfel, un comunicat al Departamentului de Justiție din 14 aprilie 2016 arată că încă de pe atunci existau suspiciuni în acest sens. Vezi <a href="https://www.justice.gov/opa/pr/us-nuclear-engineer-china-general-nuclear-power-company-and-energy-technology-international">aici comunicatul Departamentului de Justiție.</a><br/><br/>Pe 27 mai 2016, în cadrul unei ședințe CSAT, proiectul a fost declarat prioritar. "<i><b>În cadrul ședinței Consiliului am analizat și aprobat Raportul Ministrului Energiei privind stadiul și evoluția Proiectului Unitățile 3 și 4</b> de la Centrala Cernavodă, stabilind că acesta reprezintă un proiect prioritar de investiții pentru România, care va asigura creșterea cotei energiei nucleare la 30 sau chiar 32% din totalul producției naționale de energie electrică și va contribui substanțial la creșterea economică, menținerea, dar și crearea de noi locuri de muncă</i>", <a href="http://www.hotnews.ro/stiri-esential-21032264-klaus-iohannis-declaratie-presa-ora-15-00.htm">a declarat președintele Klaus Iohannis</a> pe 27 mai 2016.<br/><br/>Cu toate acestea, discuțiile cu chinezii au continuat. Este adevărat că de aproape cinci ani, negocierile dintre Guvernul României și chinezi sunt tărăgănate. De altfel, potrivit surselor HotNews.ro, sunt șanse foarte reduse pentru a fi demarată construcția cu chinezii, însă statul român tot ezită să pună punct unor discuții care nu duc nicăieri. În condițiile în care proiectul este estimat la vreo 7 miliarde de euro, costurile în facturile plătite de consumatori pentru construirea reactoarelor ar fi semnificative. De altfel, potrivit surselor HotNews.ro, chinezii ar vrea să recupereze investiția într-un timp cât mai scurt. În această primăvară, Ministerul Energiei ar fi propus ca suma pe care să o suporte investitorii să fie peste 200 de milioane de euro anual. <b><a href="https://economie.hotnews.ro/stiri-energie-23128641-semnarea-acordului-chinezii-pentru-reactoarele-3-4-actiune-imagine-campanie-electorala.htm?nomobile=">În mai 2019, la Ministerul Energiei a fost semnat un document numit acordul investitorilor în formă preliminară.</a> </b>De atunci nu s-a mai întâmplat nimic.<br/><b><br/></b><b><a href="http://economie.hotnews.ro/stiri-energie-20572115-nuclearelectrica-semna-astazi-companie-chineza-memorandumul-intelegere-pentru-construirea-reactoarelor-3-4-cernavoda.htm">Nuclearelectrica a semnat pe 9 noiembrie 2015, cu reprezentantii companiei China General Nuclear Power Corporation, Memorandumul de Intelegere privind construirea Unitatilor 3 si 4 CNE Cernavoda. </a><br/></b><br/>Potrivit memorandumului, cele doua parti vor infiinta o companie de proiect, de tip joint-venture, in care compania chineza va detine o participatie de cel putin 51% si care va prelua valoarea investitiei Nuclearelectrica in filiala sa EnergoNuclear SA (vechea companie de proiect).<br/><br/><b>În ianuarie 2016, fostul ministru al energiei Vlad Grigorescu a trimis în numele Guvernului o scrisoare de sprijin (Letter of Support) în legatură cu proiectul Reactoarelor 3 și 4.</b><br/><br/><b>Cititi si <a href="http://economie.hotnews.ro/stiri-energie-20440440-cum-ajuns-statul-roman-colaboreze-chinezii-pentru-construirea-reactoarelor-3-4-cernavoda.htm">Cum a ajuns statul roman sa colaboreze cu chinezii pentru construirea Reactoarelor 3 si 4 de la Cernavoda<br/></a></b><br/><b>Încă de la început, parteneriatul cu chinezii a fost pus sub semnul întrebării, mai ales că în 2016, China General Nuclear Power Corporation a fost acuzată de spionaj nuclear.</b><br/><br/><b>Ce prevede acordul investitorilor în forma sa preliminară</b></p>
      <ul>
        <li>Înfiintarea societății de proiect (JVCo) avand drept scop limitat să fie o singură platformă tehnică și operațională pentru potențiala dezvoltare ulterioară a Proiectului. Va avea un capital social inițial de 90.000 lei - până la prima majorare a capitalului social la echivalentul a 4.080.000 EUR.</li>
        <li>Data limita pentru infiintarea JVCO este de 60 de zile lucrătoare de la data semnării Acordului Investitorilor în forma preliminară.</li>
        <li>JVCO este o societate pe actiuni, infiintata in temeiul Legii 31/1990 privind societatile și va avea o durată inițială de 2 ani. Participația chinezilor în compania de proiect va fi de 51%, iar cea a SN Nuclearelectrica SA de 49%.</li>
      </ul>
      <p><b>Pentru mai multe amănunte legate de proiectul de la Cernavodă, citește și <a href="https://economie.hotnews.ro/stiri-energie-21375533-costul-energiei-nucleare-care-produsa-reactoarele-3-4-cernavoda-urma-fie-mai-mult-decat-dublu-fata-cat-prezent-cum-putea-influenta-investitia-chinezii-preturile-electricitate.htm">O investitie uriasa, mari semne de intrebare. Pretul energiei nucleare ce va fi produsa de reactoarele 3 si 4 de la Cernavoda ar urma sa fie mai mult decat dublu fata de pretul actual. Cum ar putea influenta investitia cu chinezii preturile la electricitate<br/></a></b><br/><br/></p>
    </article>
  </body>
</html>