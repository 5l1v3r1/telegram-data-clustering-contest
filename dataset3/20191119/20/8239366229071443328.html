<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_pidpysav_zakon_shchodo_utrymannya_derzhavnogo_kordonu_331175.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T20:49:00+00:00"/>
    <meta property="og:title" content="Зеленський підписав закон щодо утримання державного кордону"/>
    <meta property="og:description" content="Президент Володимир Зеленський підписав Закон “Про внесення змін до деяких законодавчих актів України щодо забезпечення інженерно-технічного облаштування та утримання державного кордону” № 232-ІХ, який Верховна Рада ухвалила 29 жовтня 2019 року."/>
  </head>
  <body>
    <article>
      <h1>Зеленський підписав закон щодо утримання державного кордону</h1>
      <h2>Президент Володимир Зеленський підписав Закон “Про внесення змін до деяких законодавчих актів України щодо забезпечення інженерно-технічного облаштування та утримання державного кордону” № 232-ІХ, який Верховна Рада ухвалила 29 жовтня 2019 року.</h2>
      <address>
        <time datetime="2019-11-19T20:49:00+00:00">19 Nov 2019, 20:49</time>
      </address>
      <p>Про це інформує <a href="https://www.unn.com.ua/uk/news/1836691-zelenskiy-pidpisav-zakon-schodo-utrimannya-derzhavnogo-kordonu">УНН</a>.</p>
      <p>Як відзначили в Офісі Президента, наразі українським законодавством не визначено розміри земельних ділянок, які надаються органам Державної прикордонної служби України для будівництва та утримання інженерно-технічних споруд та інших об’єктів прикордонної інфраструктури для забезпечення дотримання режиму державного кордону. Водночас лінійні розміри інженерно-технічних споруд та характеристики технічних засобів охорони кордону потребують для їхнього розташування на місцевості відведення смуги земельної ділянки завширшки не менше 50 метрів.</p>
      <p>Цей закон вносить зміни до Земельного кодексу України, Водного кодексу України, Закону “Про державний кордон України”, згідно з якими органам Держприкордонслужби надаються в постійне користування земельні ділянки завширшки 30-50 метрів уздовж лінії державного кордону для будівництва та утримання інженерно-технічних споруд, огорож, прикордонних знаків, прикордонних просік, комунікацій та інших об’єктів прикордонної інфраструктури.</p>
      <p>Також документ звільняє органи прикордонного відомства від відшкодування втрат сільськогосподарського та лісогосподарського виробництва у зв’язку з облаштуванням державного кордону.</p>
      <p>Закон дасть змогу створити належні умови для інженерно-технічного облаштування держкордону України з суміжними державами, насамперед з Російською Федерацією, з метою забезпечення виконання Держприкордонслужбою завдань з охорони та захисту державного кордону.</p>
      <p>Закон набирає чинності з 1 січня 2020 року.</p>
    </article>
  </body>
</html>