<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90035"/>
    <meta property="og:site_name" content="Denník politika"/>
    <meta property="article:published_time" content="2019-11-19T20:35:26+00:00"/>
    <meta property="og:title" content="Na výstave lega v Madride sa objavil aj Peter Sagan zo stavebnice v životnej veľkosti"/>
    <meta property="og:description" content="19.11.2019 (Webnoviny.sk) – Supervojak Kapitán America, niekdajší americký prezident Barack Obama, ale aj verná kópia pádu Berlínskeho múru či 11 metrov dlhá a tri metre široká replika lode – legendárneho Titanicu."/>
  </head>
  <body>
    <article>
      <h1>Na výstave lega v Madride sa objavil aj Peter Sagan zo stavebnice v životnej veľkosti</h1>
      <address><time datetime="2019-11-19T20:35:26+00:00">19 Nov 2019, 20:35</time> by <a rel="author">Webnoviny</a></address>
      <p>19.11.2019 (Webnoviny.sk) – Supervojak Kapitán America, niekdajší americký prezident Barack Obama, ale aj verná kópia pádu Berlínskeho múru či 11 metrov dlhá a tri metre široká replika lode – legendárneho Titanicu.</p>
      <p>To všetko sa zväčša v mierke jedna k jednej dá vidieť na najväčšej európskej výstave lega v španielskej metropole Madrid. Najnovší prírastok do jedinečnej galérie pripomínajúcej Legoland v anglickom Windsore je slovenský športový fenomén Peter Sagan.</p>
      <h3>V životnej veľkosti</h3>
      <p>Celosvetovo známy cyklista je zhotovený v životnej veľkosti v dúhovom drese určenom pre majstra sveta, ktorý v nedávnej minulosti nosil tri roky po sebe.</p>
      <p><i>„Na to, aby utvorili verný obraz jeho obrovských lýtok, plnej brady a životnej veľkosti 180 cm, použili 70 000 kúskov lega. Vznikol z toho veľmi realistický model,“</i> informuje špecializovaný portál cyclist.co.uk.</p>
      <h3>Lego Sagan</h3>
      <p>Zároveň pripomína, že to nie je po prvý raz, čo bol cyklista predmetom výroby z celosvetovo populárnej dánskej stavebnice. V roku 2015 vytvorili z lega šampióna Tour de France Chrisa Frooma, manažéra víťazného družstva Sky Davea Brailsforda a rovnako aj ich tímový autobus.</p>
      <p>Zatiaľ čo kolekcia z roku 2015 nikdy nebola v predaji, súčasný Sagan z Madridu sa dá kúpiť, resp. zhotoviť. Je totiž vyrobený iba z klasických kúskov lega. <i>„Upozorňujeme však, že ak si chcete vyrobiť vlastnú verziu ´Lego Sagan´, budete musieť rátať s cenou 70 000 kúskov lega,“</i> upozorňuje portál cyclist.co.uk.</p>
      <p>Viac k témam: <a href="https://www.webnoviny.sk/tag/titanic/"><u>Titanic</u></a>, <a href="https://www.webnoviny.sk/tag/vystava/"><u>výstava</u></a><br/>Zdroj: Webnoviny.sk – <a href="https://www.webnoviny.sk/na-vystave-lega-v-madride-sa-objavil-aj-peter-sagan-zo-stavebnice-v-zivotnej-velkosti/"><u>Na výstave lega v Madride sa objavil aj Peter Sagan zo stavebnice v životnej veľkosti</u></a> © SITA Všetky práva vyhradené.</p>
    </article>
  </body>
</html>