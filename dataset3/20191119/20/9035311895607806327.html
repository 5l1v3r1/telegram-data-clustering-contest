<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/taliban-kacirdig-iki-ogretim-uyesini-serbest-birakt-esir-takas-tamamlandi"/>
    <meta property="og:site_name" content="euronews"/>
    <meta property="article:published_time" content="2019-11-19T20:12:56+00:00"/>
    <meta property="og:title" content="Afganistan: Taliban kaçırdığı iki öğretim üyesini serbest bıraktı"/>
    <meta property="og:description" content="Afganistan'daki Taliban güçleri, 2016 Ağustos'unda kaçırdıkları Amerikan vatandaşı Kevin King ile Avustralyalı Timothy Weekes'i takas anlaşması gereğince serbest bırakt"/>
  </head>
  <body>
    <article>
      <h1>Afganistan: Taliban kaçırdığı iki öğretim üyesini serbest bıraktı</h1>
      <address><time datetime="2019-11-19T20:12:56+00:00">19 Nov 2019, 20:12</time> by <a rel="author">Berrak Kanbir Rodriguez Sanmartin</a></address>
      <p>Afganistan'daki Taliban güçleri, 2016 Ağustos'unda kaçırdıkları Amerikan vatandaşı Kevin King ile Avustralyalı Timothy Weekes'i serbest bıraktı. Kabil'deki Amerikan Üniversitesi'nde öğretim üyesi olarak görev yapan yabancıların serbest kalmasıyla Afgan hükümetiyle Taliban güçleri arasındaki takas işlemi tamamlandı.</p>
      <p>Afgan güçleri, takas çerçevesinde geçtiğimiz hafta iki Taliban mensubu ve Hakkani hareketinin üst düzey ismi olan Anas Hakkani'yi serbest bırakmıştı. Takas, bugüne kadar Amerika Birleşik Devletleri'nin (ABD) desteklediği Afgan hükümetini "kukla" rejimi olarak tanımlayan Taliban ile doğrudan temas kurulması açısından önem taşıyor.</p>
      <h3>"Takasın tamamlanması ülkedeki barış süreci için umutları güçlendirdi"</h3>
      <p>Konuya ilişkin yazılı bir açıklama yapan ABD Dışişleri Bakanı Mike Pompeo "Bu gelişmeleri, 40 yıldır süren Afgan savaşının siyasi çözümle noktalanabilmesi için umut dolu işaretler olarak görüyoruz" ifadelerini kullandı. Pompeo'nun Afganistan'daki savaşı ABD'nin 11 Eylül 2001 sonrasındaki işgali yerine 1979'daki Sovyet işgaline dayandırması dikkat çekti.</p>
      <p>Avustralya Başbakanı Scott Morrison da takasın güven oluşturmak için alınan bir dizi tedbirden biri olduğunu belirtti ve bunun ateşkese ve Afganistan iç diyaloğuna zemin hazırlamasını ümit ettiklerinin altını çizdi.</p>
      <ul>
        <li>
          <a href="https://tr.euronews.com/2019/11/12/afganistan-2-yabanci-ogretim-gorevlisi-karsiliginda-3-taliban-uyesini-serbest-birakti">Afganistan 2 yabancı öğretim görevlisi karşılığında 3 Taliban üyesini serbest bıraktı</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>