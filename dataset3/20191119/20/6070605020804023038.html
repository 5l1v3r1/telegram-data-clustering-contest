<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/nois-atemptat-ripoll_0_2347565244.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T20:48:54+00:00"/>
    <meta property="og:title" content="“A Ripoll no entenen que uns nois es van construir contra la societat catalana”"/>
    <meta property="og:description" content="Jérôme Ferret ha estudiat el jihadisme al sud de França, centrant-se en la importància de les famílies i especialment en el paper dels germans"/>
  </head>
  <body>
    <article>
      <h1>“A Ripoll no entenen que uns nois es van construir contra la societat catalana”</h1>
      <h2>Jérôme Ferret ha estudiat el jihadisme al sud de França, centrant-se en la importància de les famílies i especialment en el paper dels germans</h2>
      <address>
        <time datetime="2019-11-19T20:48:54+00:00">19 Nov 2019, 20:48</time>
      </address>
      <p>Jérôme Ferret ha estudiat el jihadisme al sud de França, centrant-se en la importància de les famílies en la construcció del projecte violent, i especialment en el paper dels germans. També ha fet l’anàlisi en algunes ciutats de Catalunya com Ripoll, on es va formar la cèl·lula terrorista dels atemptats del 17-A. Ferret, doctor en sociologia i professor a la Universitat de Tolosa Capitole, va participar ahir en el cicle <i>Factors de prevenció i risc en els processos de radicalització dels joves</i> al Palau Macaya de La Caixa.</p>
      <p>
        <b>En la seva conferència ha dit que “hi ha una cosa que la societat catalana no vol entendre”. Què és?</b>
      </p>
      <p>Vaig publicar un llibre el 2016 sobre Espanya i la transformació de la violència, però la societat no donava importància a aquesta qüestió perquè pensava que no era un problema català. A França ja ho era perquè té un problema d’integració, però aquí es deia que no. Hi havia una espècie de tabú i no interessava a ningú. Jo parlava d’això perquè aquí hi havia alguna cosa que venia de la història local, que va començar amb el Vendrell, Salt, Terrassa, Vic, Plataforma per Catalunya...</p>
      <p>
        <b>I què ha passat a Ripoll?</b>
      </p>
      <p>A Ripoll no han entès els atemptats, perquè per a la població de Catalunya els joves de la cèl·lula estaven integrats i parlaven català. Hi ha la impossibilitat d’entendre que uns nois es van construir contra la societat catalana. I a França també, però allà tenim un passat colonial i això permet dir que podem entendre les ràbies d’alguns. Aquí el sistema i el discurs oficial pensa que ja hi ha una política d’integració.</p>
      <p>
        <b>Per què els veïns de Ripoll no van veure que els joves de la cèl·lula no se sentien integrats?</b>
      </p>
      <p>Per la incapacitat de pensar-ho. Conec bastant Barcelona, Terrassa... I Ripoll és una altra història. Allà veus que hi ha una separació física. És una societat molt tancada i la sensació és que pots sentir una espècie de gueto mental. Es miren amb els tòpics del llenguatge i això és un problema per entendre aquest tipus de construcció dels més joves.</p>
      <p>
        <b>Com va influir que fossin germans els membres de la cèl·lula?</b>
      </p>
      <p>La dinàmica dels germans no és una relació de gran i petit, és molt més complexa. Eren uns grups de germans i depenia de les històries de cadascú: en un influïa el gran, en un altre el petit. Va en funció de les relacions socials i també amb l’imam. Al principi vam pensar que eren uns joves una mica adoctrinats per l’imam, però es tracta més d’un procés de relació afectiva, d’intercanvi i d’escolta, que de “vinc a dir-te una veritat que tu acceptaràs mecànicament”.</p>
      <p>
        <b>Els Mossos apunten que <a href="https://www.ara.cat/societat/radicalitzacio-cellula-del-marge-imam_0_2286971288.html">alguns dels joves s’havien radicalitzat al marge de l’imam</a>.</b>
      </p>
      <p>L’imam és un referent sentimental davant la falta d’un pare. L’imam els acull i és amb qui viuen els problemes de relacions, vitals i existencials. No són imams, són referents adults per a joves que busquen un encaix. Un dels nois tenia una feina bastant ben pagada en una empresa de Ripoll i la possibilitat d’un ascens, però l’imam li va fer creure que l’explotaven. És el típic raonament d’un salafisme que correspon gairebé a una explotació de la lluita de classes.</p>
      <figure>
        <img src="https://www.ara.cat/2019/08/10/societat/radicalitzacio-cellula-del-marge-imam_2286381573_64764274_117x66.png"/>
      </figure>
      <p>
        <a href="https://www.ara.cat/societat/radicalitzacio-cellula-del-marge-imam_0_2286971288.html">La radicalització de la cèl·lula del 17-A al marge de l’imam</a>
      </p>
      <p>
        <b>Als joves els faltaven referents?</b>
      </p>
      <p>Les variables són la desestructuració familiar i la violència intrafamiliar. Quan el pare té una feina molt dura i arriba a casa sense interessar-se per la família, això provoca un buit. És un model que veiem als ecosistemes de Tolosa: són famílies sense pare, on la mare està sola i una mica aïllada. Al final les relacions entre els germans es van convertir, amb la cèl·lula i l’imam, en una nova família.</p>
      <p>
        <b>En què falla el llenguatge?</b>
      </p>
      <p>Parlem un llenguatge institucional i artificial: d’integració i respecte de la norma. Això no funciona amb els joves. La cultura digital és fonamental. Jo no sabia fins fa 15 dies què era un mem i el Daeix els utilitza.</p>
      <p>
        <b>¿Es fa un ús inadequat del concepte radicalització?</b>
      </p>
      <p>La radicalització es fa servir com una desqualificació dels moviments socials i es confonen realitats no comparables. El jihadisme a París o Ripoll no és el mateix que una reunió d’antisistemes. És important dir-ho perquè el poder ha entès que la radicalització és una cosa molt potent a nivell polític.</p>
      <p>
        <b>Com hi influeix l’extrema dreta?</b>
      </p>
      <p>A França tenim la radicalització identitària: la islamofòbia i l’antiislamofòbia. I l’extrema dreta s’ha organitzat molt a les xarxes socials, on ha guanyat. Trump és la principal explicació de la radicalització identitària perquè capta a les xarxes opinions minoritàries i ho fa pujar al debat públic.</p>
      <p>
        <b>Què s’hauria de fer a Ripoll?</b>
      </p>
      <p>S’ha de treballar amb els serveis socials locals i no fer una política de detecció ni de Proderae [el protocol català]. La radicalització no pot ser únicament policial. És normal buscar persones violentes i perilloses, però generalment és més difícil. A Ripoll s’han de crear espais públics.</p>
    </article>
  </body>
</html>