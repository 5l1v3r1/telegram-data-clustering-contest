<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363003"/>
    <meta property="og:site_name" content="Voetbalzone"/>
    <meta property="article:published_time" content="2019-11-19T20:36:00+00:00"/>
    <meta property="og:title" content="Tottenham Hotspur zet Mauricio Pochettino op straat"/>
    <meta property="og:description" content="Mauricio Pochettino is ontslagen als manager van Tottenham Hotspur, zo laat de Engelse club dinsdagavond weten via de clubsite. De 47-jarige oefenmeester was sinds de zomer van 2014 werkzaam bij the Spurs en had nog een contract tot medio 2023. Met een veertiende plaats in de Premier League kent Tottenham een uiterst tegenvallende start van het seizoen."/>
  </head>
  <body>
    <article>
      <h1>Tottenham Hotspur zet Mauricio Pochettino op straat</h1>
      <address>
        <time datetime="2019-11-19T20:36:00+00:00">19 Nov 2019, 20:36</time>
      </address>
      <p>
        <b>Mauricio Pochettino is ontslagen als manager van <a href="https://www.voetbalzone.nl/club.asp?uid=50">Tottenham Hotspur</a>, zo laat de Engelse club dinsdagavond weten via de clubsite. De 47-jarige oefenmeester was sinds de zomer van 2014 werkzaam bij <i>the Spurs</i> en had nog een contract tot medio 2023. Met een veertiende plaats in de Premier League kent Tottenham een uiterst tegenvallende start van het seizoen.</b>
      </p>
      <p>"Dit is niet de beslissing die we als bestuur hadden willen nemen en dat hebben we zeker niet zomaar gedaan. Helaas zijn de resultaten in binnenlandse competities al sinds het einde van vorig seizoen extreem teleurstellend. Het bestuur moet moeilijke beslissingen nemen, dat doen we in het belang van de club. Mauricio en zijn staf zullen altijd onderdeel blijven van onze clubgeschiedenis. Ik bewonder de manier hoe hij met moeilijke situaties is omgegaan", laat voorzitter Daniel Levy weten op de website van Tottenham.</p>
      <p>"We hebben een getalenteerde selectie, die weer energie moet krijgen om onze supporters een positief seizoen te bezorgen", stelt de preses. Tottenham neemt tegelijkertijd afscheid van Jesus Perez, Miguel D'Agostino en Antoni Jimenez, die tot de staf van Pochettino behoorden. De <i>Daily Telegraph</i> maakte dinsdag al melding van een crisisoverleg bij Tottenham. Er werd gemeld dat Pochettino de uitwedstrijd tegen West Ham United van aankomende zaterdag nog zou krijgen om zijn baan te redden, maar dit is klaarblijkelijk niet het geval.</p>
      <p>Engelse media wisten te melden dat Pochettino vijftien miljoen euro meekrijgt bij een ontslag, waardoor Levy wilde aansturen op een vertrek in onderling overleg. Het is voorlopig onduidelijk of de voorzitter dit voor elkaar heeft gekregen. Er passeerden reeds de nodige namen de revue als mogelijke opvolgers van Pochettino, met Massimiliano Allegri, Jos√© Mourinho, Eddie Howe, Julian Nagelsmann en Carlo Ancelotti.</p>
      <p>Pochettino werd in 2014 aangesteld als manager van Tottenham, nadat hij eerder werkzaam was geweest bij Southampton en Espanyol. De oud-verdediger veroverde met <i>the Spurs</i> geen zilverwerk, maar bereikte vorig seizoen wel de finale van de Champions League. Liverpool was in de eindstrijd van het miljardenbal met 0-2 te sterk. Pochettino werd gedurende zijn dienstverband bij Tottenham geregeld in verband gebracht met een vertrek, naar onder meer Manchester United en Real Madrid.</p>
    </article>
  </body>
</html>