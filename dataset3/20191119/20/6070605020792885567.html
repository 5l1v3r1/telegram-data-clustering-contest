<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/flam-Roger-Bernat_0_2347565233.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T20:24:36+00:00"/>
    <meta property="og:title" content="L’espectacle més lleig i abjecte de Roger Bernat"/>
    <meta property="og:description" content="‘Flam’ vol fer riure i plorar el públic del Teatre Lliure apel·lant al sexe, la mort i l’escatologia"/>
  </head>
  <body>
    <article>
      <h1>L’espectacle més lleig i abjecte de Roger Bernat</h1>
      <h2>‘Flam’ vol fer riure i plorar el públic del Teatre Lliure apel·lant al sexe, la mort i l’escatologia</h2>
      <address>
        <time datetime="2019-11-19T20:24:36+00:00">19 Nov 2019, 20:24</time>
      </address>
      <p>Ni història, ni girs narratius ni personatges. El nou espectacle de Roger Bernat, <i>Flam</i>, va directament al gra. L’espectador que gosi enfrontar-s’hi -és un muntatge per a un públic valent- toparà frontalment amb un artefacte pensat per fer-lo riure i fer-lo plorar sense cap preludi. <i>Flam</i>, amb dramatúrgia de Roberto Fratini, busca que tant els espectadors com els actors assoleixin “un grau d’excitació suficient de manera que arribin al riure i al plor sense saber gaire per què”, explica Bernat. Pensada com una bomba emocional, <i>Flam</i> és una creació de la companyia IT de l’Institut del Teatre i serà al Teatre Lliure de Gràcia des de dijous i fins diumenge.</p>
      <p>“Hem deixat de banda tot el que és superflu per centrar-nos en les emocions”, diu Bernat, que assenyala els tres grans temes als quals recorre la peça per provocar-les: la mort, el sexe i l’escatologia. A partir d’aquests tres elements, el director ha treballat amb els intèrprets per construir una gran olla a pressió de llàgrimes i riallades. Alba Aloy, Adrià Ardila, Hodei Arrastoa, Marta Borràs, Alba Duño, Mireia Lorente-Picó, Antoni Mas, José Luis Oliver i Eva Ortega són els nou actors -exalumnes de l’Institut del Teatre- que han acceptat el repte de convertir-se en les peces per fer explotar aquest artefacte escènic. Tot plegat desemboca, segons Bernat, en “un dels espectacles més lletjos i abjectes que s’han vist a Barcelona”. El director vol combatre així la idea que els teatres són espais de compromís per convertir-los en “espais de desesperança”.</p>
      <p>Conegut per muntatges com <i>Domini públic</i> (2008), <i>Pendent de votació </i>(2012) i <i>No se registran conversaciones de interés</i> (2016), Bernat va impulsar el projecte arran de l’encàrrec de l’Institut del Teatre, que va demanar-li que elaborés un espectacle per a la seva companyia teatral, destinada a ser un pont entre la formació i la professionalització per als alumnes. “Crec fermament que si els actors no són éssers menyspreables, deixen de ser sagrats -defensa el director-. Sé que <i>Flam</i> generarà un fàstic cultural, però cal ensenyar a la societat allò que intenta amagar”. La iniciativa d’unir directors veterans amb joves actors de l’IT Teatre va començar fa tres anys, i des d’aleshores hi han participat directors d’escena com Jordi Oriol, Carles Santos i Chokri Ben Chikha.</p>
      <h3>“Claveguera de la teatralitat”</h3>
      <p>Per a <i>Flam</i>, Bernat ha utilitzat “referents del món premodern” com <i>El Quixot</i> i <i>Gargantua i Pantagruel</i>. “El títol és tan aleatori com tot l’espectacle. Hem treballat d’una manera molt musical, com si els intèrprets fossin una orquestra que ha d’anar muntant la seva partitura”, explica el director. <i>Flam</i> es va estrenar a l’estiu al Festival Grec, i els seus creadors ja van poder comprovar l’impacte de l’artefacte en el públic. “Genera reaccions molt polaritzades. Com a espectador només tens dues opcions, o contribueixes al seu naufragi o t’hi negues”, afirma Fratini, que defineix la peça com “una claveguera de la teatralitat” perquè “davant qualsevol decisió, hem optat sempre per la solució més molesta”. De fet, la interacció entre actors i públic és imprescindible des que es posa en marxa l’espectacle. “Al principi directament obliguem els espectadors a riure o plorar amb uns cartells que els indiquen quan fer-ho -assenyala Bernat-. Després, simplement les emocions s’acaben contagiant i el públic acaba amb la sensació desagradable d’estar molt excitat sense saber cap on derivar-la, si riure o plorar o tot a la vegada”.</p>
    </article>
  </body>
</html>