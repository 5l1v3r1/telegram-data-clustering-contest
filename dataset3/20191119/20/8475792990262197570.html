<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/pro-vi-maste-alla-ta-ansvar-for-aldres-ensamhet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T20:49:23+00:00"/>
    <meta property="og:title" content="PRO: Vi måste alla ta ansvar för äldres ensamhet"/>
    <meta property="og:description" content="Vi måste ta vårt ansvar som medmänniskor för att motverka ensamhet hos äldre. Det säger Anna Löfdahl, samhällspolitisk chef på Pensionärernas riksorganisation, PRO. – Ensamhet är oerhört skadligt."/>
  </head>
  <body>
    <article>
      <h1>PRO: Vi måste alla ta ansvar för äldres ensamhet</h1>
      <address><time datetime="2019-11-19T20:49:23+00:00">19 Nov 2019, 20:49</time> by <a rel="author">Helena Zachariasson</a></address>
      <p>
        <b>Vi måste ta vårt ansvar som medmänniskor för att motverka ensamhet hos äldre. Det säger Anna Löfdahl, samhällspolitisk chef på Pensionärernas riksorganisation, PRO.<br/>– Ensamhet är oerhört skadligt.</b>
      </p>
      <p>En man <a href="https://www.svt.se/nyheter/lokalt/stockholm/man-hittad-dod-i-lagenhet-efter-tre-ar">kan ligga död i en lägenhet</a> i tre år med radion fortfarande på, innan han hittas av polis. Samhället har ett ansvar för att motverka en sådan ensamhet, men även vi som individer, betonar Anna Löfdahl, samhällspolitisk chef på PRO.</p>
      <p>– Vi har ett ansvar som medmänniskor att hålla lite koll på grannarna och undersöka hur människor i vår närhet mår, säger hon till SVT Nyheter.</p>
      <h3>”Ett leende kan räcka långt”</h3>
      <p>Det behöver inte vara något stort eller svårt att se och bekräfta människor i vår närhet, påpekar Anna Löfdahl. Det handlar om att vara öppen för möten och generös med nyfikenhet och omtanke.</p>
      <p>– Det kan vara på bussen, i trappuppgången eller i kön i mataffären och det behöver inte vara särskilt krångligt. Ett leende eller några vänliga ord kan räcka långt.</p>
      <h3>Dålig ekonomi kan bidra till ensamhet</h3>
      <p>Äldres ensamhet kan ha många orsaker. Ekonomi och psykisk ohälsa är två faktorer som bidrar.</p>
      <p>– Till exempel har många pensionärer det dåligt ställt ekonomiskt vilket gör att det blir svårt att hänga med på aktiviteter eller köpa kläder till en fest. De kanske inte har ekonomiskt möjlighet till att gå på bio eller ta en fika. Psykisk ohälsa kan också göra att man drar sig undan.</p>
      <p>Men själva ensamheten kan göra en sjuk, enligt Löfdahl. Många äldre förlorar sitt sammanhang när de slutar arbeta eller när de förlorar partner och vänner som går bort.</p>
      <p>– Det kan bidra till depression och minskad aptit vilket även kan leda till fysiska tillstånd. Ensamheten påverkar hela ens livsituation, säger Anna Löfdahl.</p>
      <related>
        <h4>Relaterat</h4>
        <a href="https://www.svt.se/nyheter/lokalt/stockholm/man-hittad-dod-i-lagenhet-efter-tre-ar"/>
        <a href="https://www.svt.se/nyheter/lokalt/stockholm/det-ar-skrammande-hur-det-har-blivit"/>
      </related>
    </article>
  </body>
</html>