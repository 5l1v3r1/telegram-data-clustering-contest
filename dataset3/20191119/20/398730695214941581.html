<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/regeringen-fordomer-irans-agerande-/"/>
    <meta property="og:site_name" content="DN.SE"/>
    <meta property="article:published_time" content="2019-11-19T20:37:28+00:00"/>
    <meta property="og:title" content="Regeringen fördömer Irans agerande: ”Skräckslagen över dödssiffrorna”"/>
    <meta property="og:description" content="Den svenska regeringen fördömde i dag i skarpa ordalag den iranska regimens brutalitet gentemot demonstranterna i Iran."/>
  </head>
  <body>
    <article>
      <h1>Regeringen fördömer Irans agerande: ”Skräckslagen över dödssiffrorna”</h1>
      <address><time datetime="2019-11-19T20:37:28+00:00">19 Nov 2019, 20:37</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Den svenska regeringen fördömde i dag i skarpa ordalag den iranska regimens brutalitet gentemot demonstranterna i Iran. Detta i ett samtal mellan Irans ambassadör i Stockholm och svenska UD:s chef för Mellanösternenheten. <br/>”Skräckslagen över dödsiffrorna i Iran”, skriver utrikesminister Ann Linde på Twitter. </b>
      </p>
      <p>Enligt människorättsgruppen Amnesty International ska fler än 100 demonstranter hittills ha dödats av regimen under de protester som startade med bensinprishöjningarna i Iran. Höjningar som är en direkt följd av de omfattande sanktioner som riktats mot landet.</p>
      <p>Enligt tidigare uppgifter från halvstatliga iranska nyhetskällor skulle antalet döda vara tolv, <a href="https://www.nytimes.com/2019/11/19/world/middleeast/iran-protests.html">skriver New York Times.</a></p>
      <p><b>Det var chefen för UD:s Mellanösternenhet som på tisdagen </b>i skarpa ordalag fördömde hur Irans regim våldsamt slagit ned protesterna. Detta vid ett möte med Irans ambassadör Sayed Rasoul Mohajer.</p>
      <p>– Regimens våld mot fredliga demonstranter är oacceptabelt och det har framförts till iranierna, säger en källa med insyn i mötet som tillkom på svenskt initiativ.</p>
      <p>På tisdagskvällen gick Sveriges utrikesminister Ann Linde ut med kritiken också på Twitter: ”Skräckslagen över dödsiffrorna i Iran, ingenting kan berättiga det här våldet. Den iranska ambassadören fick veta våra synpunkter i dag”. </p>
      <figure>
        <iframe data-src="https://twitter.com/AnnLinde/status/1196889063913078784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>