<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/19-listopada-putin-zrobiv-usih-rosiyan-agentami-zahodu-50054512.html"/>
    <meta property="og:site_name" content="НВ"/>
    <meta property="article:published_time" content="2019-11-19T20:55:00+00:00"/>
    <meta property="og:title" content="19 листопада: Путін зробив усіх росіян агентами Заходу"/>
    <meta property="og:description" content="У Росії дозволили показувати свастику і продавати телефони без шпигунської програми від ФСБ, а американець з Києва відмовився стати міністром в Україні"/>
  </head>
  <body>
    <article>
      <h1>19 листопада: Путін зробив усіх росіян агентами Заходу</h1>
      <h2>У Росії дозволили показувати свастику і продавати телефони без шпигунської програми від ФСБ, а американець з Києва відмовився стати міністром в Україні</h2>
      <address><time datetime="2019-11-19T20:55:00+00:00">19 Nov 2019, 20:55</time> by <a rel="author">Іван Яковина</a></address>
      <p>1. Почну сьогодні з єдиної цікавої новини про «парламентські вибори» в Білорусі. За підсумками недільного ритуального заходу, депутатський мандат <a href="https://www.thetimes.co.uk/article/dictator-s-beauty-queen-girlfriend-22-elected-to-belarusian-parliament-8077d3ff6?ni-statuscode=acsaz-307">отримала</a> переможниця місцевого конкурсу краси — 22-річна Марія Василевич. Ким вона працювала раніше, не дуже зрозуміло, але відомо, що останнім часом її часто бачать у компанії 65-річного Олександра Лукашенка. Він з Марією танцював, ходив на хокей, на військовий парад, а також їздив у Москву на Чемпіонат світу з футболу. Сивина в лисину, як то кажуть…</p>
      <p>2. У сусідній Росії теж щосили квітне демократія. Сьогодні Держдума ухвалила поправки до закону про іноземних агентів. Тепер таким офіційно <a href="https://meduza.io/short/2019/11/19/kak-budut-ispolnyat-zakon-o-priznanii-obychnyh-lyudey-inostrannymi-agentami-ob-yasnyaet-glava-komiteta-gosdumy">можна вважати</a> будь-якого росіянина, який працює в закордонному ЗМІ, а також тих, хто такі медіа читає, лайкать і розшарює в інтернеті. Простіше кажучи, тепер, як за часів Сталіна, абсолютно кожну людину в країні можна буде звинуватити в роботі на іноземців, і відразу притягнути до відповідальності та покарати.</p>
      <p>3. Сьогодні ж Держдума подбала і про права людини. Компанії, що продають в РФ смартфони, комп’ютери і телевізори <a href="https://www.rbc.ru/rbcfreenews/5dd40dc99a794716e989ab01">зобов’язали встановлювати</a> на свої гаджети російське програмне забезпечення, яке буде стежити за своїми господарями і передавати інформацію про всіх їхні пересування, розмови і дії в ФСБ і поліцію. Тепер владі ще простіше буде шукати і саджати «іноземних агентів» з попередньої новини!</p>
      <p>4. Ну і третя чудова новина з РФ: депутати Держдуми офіційно дозволили всім охочим <a href="https://meduza.io/news/2019/11/19/gosduma-razreshila-demonstrirovat-svastiku-esli-v-etom-net-propagandy-natsizma">демонструвати свастику</a>, якщо тільки в цьому не міститься пропаганди нацизму. Що ще може пропагувати свастика, я навіть не знаю. Індійське щось, напевно? Але взагалі, я думаю, за допомогою таких законів Володимир Путін і його підручні так готуються до «виборів» у Держдуму 2021 року. Вони хочуть взяти під повний контроль ЗМІ, соцмережі, інтернет і навіть окремих людей. Найімовірніше, ці закони будуть застосовувати для боротьби з Навальним і його програмою протидії владі. Втім, успіх я б не гарантував: на осінніх місцевих виборах люди Навального, незважаючи ні на що, провели в різні органи влади тисячі непідконтрольних владі людей.</p>
      <p>5. Прес-секретар Володимира Путіна Дмитро Пєсков сьогодні заявив, що російський диктатор <a href="https://nv.ua/ukr/world/geopolitics/normandskiy-samit-u-kremli-zrobili-zayavu-pro-dokument-50054402.html">не відкидає підписання</a> 9 грудня в Парижі на зустрічі «Нормандської четвірки» якогось спільного документа. Про можливий зміст цього документа поки нічого не відомо. Я думаю, що підписувати можна лише те, що зміцнює український суверенітет. Всякі історії про «особливий статус» підписувати точно не можна.</p>
      <p>6. Генсек НАТО Єнс Столтенберг сьогодні заявив, що Альянс нікому <a href="https://nv.ua/ukr/world/geopolitics/nato-na-dopustit-povtorennya-krimskogo-scenariyu-v-inshih-krajinah-stoltenberg-50054438.html">не дозволить реалізувати «кримський сценарій</a>» стосовно будь-якої країни, яка входить до нього. Мається на увазі, що НАТО керуватиметься П’ятою статтею свого статуту, яка проголошує напад на одну з країн нападом на весь Альянс. Позиція ясна, але щось у неї слабо віриться. Я не можу собі уявити, щоб, скажімо, Туреччина, Португалія чи Болгарія вступили у війну з Росією, якщо та силою відхопить кілька сільських районів у одній із країн Балтії. І вже тим паче я не можу уявити, що Трамп звелить почати ядерне бомбардування Москви, дізнавшись такі новини. Може, я занадто песимістично налаштований. Але якщо Путін щось таке утне, і Столтенберг виявиться не правий, то НАТО втратить сенс свого існування. Це треба розуміти, і постійно зміцнювати свою армію.</p>
      <p>7. Дуже цікаві свідчення дав сьогодні Александр Віндман — підполковник армії США, який працює в Білому домі головним спеціалістом з питань України. По-перше, він сказав, що всупереч поширеній думці Дональда Трампа, <a href="https://nv.ua/world/geopolitics/impichment-trampa-putin-prodvigaet-teoriyu-o-vmeshatelstve-ukrainy-v-vybory-ssha-50054456.html?utm_referrer=https%3A%2F%2Fzen.yandex.com%2F%3Ffromzen%3Dsearchapp">Київ не втручався в американські президентські вибори 2016 року</a>. Хоча Росія, яка точно втручалася, просуває саме цю теорію. По-друге, він згадав, як секретар Ради національної безпеки і оборони України Олександр Данилюк <a href="https://nv.ua/world/geopolitics/impichment-trampa-vindmanu-predlagali-vozglavit-minoborony-ukrainy-50054481.html?utm_medium=desktop&amp;utm_referrer=https%3A%2F%2Fyandex.ua%2Fnews&amp;utm_source=yxnews">пропонував</a> йому, емігрантові з Києва, стати міністром оборони України. Віндман цю пропозицію відхилив. Але хто знає — якщо зараз Трамп почне йому мститися і втопить його кар'єру, то підполковнику армії США, можливо, захочеться стати міністром в Україні. Думаю, він на цьому місці був би не гірший за Яресько або Супрун на їхніх постах.</p>
      <p>8. Ще одне важливе свідчення сьогодні надав заступник держсекретаря США з політичних справ Девід Гейл. Він розповів, що Дональд Трамп <a href="https://nv.ua/world/countries/voennuyu-pomoshch-ukraine-zablokiroval-lichno-tramp-50054311.html?utm_medium=desktop&amp;utm_referrer=https%3A%2F%2Fyandex.ua%2Fnews&amp;utm_source=yxnews">особисто розпорядився заблокувати</a> виділення американської військової допомоги Україні. Це робить президента США особисто відповідальним за всі наступні події і за спробу вимагання компромату на Байдена, зроблену ним у розмові з Володимиром Зеленським.</p>
      <p>9. Франція сьогодні <a href="https://nv.ua/ukr/world/geopolitics/vstup-do-yes-franciya-zaproponuvala-vvesti-novi-pravila-novini-svitu-50054463.html">презентувала проект нової процедури</a> вступу країн до Євросоюзу. Він передбачає поетапне приєднання кандидатів до цього об'єднання. Ця ініціатива з’явилася після гучної відмови низки країн ЄС навіть починати переговори про вступ з Албанією та Північною Македонією — країнами, в яких дуже висока частка мусульманського населення, порівняно високий рівень злочинності й корупції, а також відносно слабко розвинена економіка. Я можу помилятися, але думаю, що швидше якась багата країна вийде з ЄС услід за Великобританією, ніж ці двоє вступлять до Євросоюзу.</p>
      <p>10. Ну й останнє на сьогодні: в США <a href="https://nv.ua/ukr/world/countries/sprava-epshteyna-v-ssha-zatrimali-dvoh-tyuremnikiv-50054496.html">затримали охоронців</a> нью-йоркської в’язниці, в якій утримували Джеффрі Епстейна — людину, що створила мережу таємних клубів, які постачали неповнолітніх дітей для сексуальних утіх багатим і впливовим друзям. Епстейн, який сидів в особливо охоронюваній тюремній камері з цілодобовим спостереженням (!), з другої спроби (!!) покінчив життя самогубством (!!!), хоча й казав людям, які його оточували, що не збирається вмирати. Мені здається, йому в цій справі все-таки допомогли, бо він збирався дати свідчення. Серед відвідувачів його вілли були такі люди як син королеви Єлизавети II, колишній міністр в уряді США і навіть сам Дональд Трамп. Хоча, звісно, зараз слідство каже, що в усьому винні охоронці, які не стежили за Епстейном, а спали, коли він себе вбивав.</p>
    </article>
  </body>
</html>