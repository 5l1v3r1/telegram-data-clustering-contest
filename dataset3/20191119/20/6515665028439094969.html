<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/region/hrvatska/3361015/kako-je-dzeri-posao-super-bik-pobegao-iz-klanice-trazili-ga-dronovima-mamili-kravama-i-na-kraju-odustali-video"/>
    <meta property="og:site_name" content="kurir.rs"/>
    <meta property="article:published_time" content="2019-11-19T20:01:00+00:00"/>
    <meta property="og:title" content="KAKO JE DŽERI POSAO SUPER BIK: Pobegao iz klanice, tražili ga dronovima, mamili kravama, i na kraju odustali! (VIDEO)"/>
    <meta property="og:description" content="Bik Džeri postao je zvezda u Hrvatskoj kad je 25. oktobra pobegao iz klanice u Kaštel Starom, a skoro mesec dana nema ni traga ni glasa o odbeglom biku koji je celu Hrvatsku digao na noge."/>
  </head>
  <body>
    <article>
      <h6 class="kicker">svaka čast</h6>
      <h1>KAKO JE DŽERI POSAO SUPER BIK: Pobegao iz klanice, tražili ga dronovima, mamili kravama, i na kraju odustali! (VIDEO)</h1>
      <address>
        <time datetime="2019-11-19T20:01:00+00:00">19 Nov 2019, 20:01</time>
      </address>
      <p>
        <b>Bik Džeri postao je zvezda u Hrvatskoj kad je 25. oktobra pobegao iz klanice u Kaštel Starom, a skoro mesec dana nema ni traga ni glasa o odbeglom biku koji je celu Hrvatsku digao na noge.</b>
      </p>
      <p>Životinja se uputila u smeru Rudina, javila je tada policija i upozorila građane da se biku ne približavaju već da zovu 192 ako ga uoče.</p>
      <p>"To je bilo u klaničkom depou. Životinja se valjda uznemirila i osetila se ugroženo. To su masivne životinje, zna biti neugodno. Bilo je ljudi u blizini", ispričao je Petar Skejo, vlasnik klanice.</p>
      <p>Danima su ga tražili policija, vojska, veterinari i lovačka udruženja, a kada su ga konačno uhvatili, snalažljivi Džeri je ponovo dao kopitima vetra pa pobegao. Njegov vlasnik Ivan Božic s prijateljima je pretraživao područje i dronom, ali bez uspeha, piše Jutarnji. Odbegli bik od 650 kilograma svojom odlučnošću je osvojio srca građana pa su mu napravili i grupu podrške na Fejsbuku.</p>
      <p>Njegov vlasnik na kraju je rekao da ga neće ubiti jer nikad nije imao tako srčanog i upornog bika. Planirao je da ga kod nekoga udomi kad ga nađu.</p>
      <p>Od tada je prošlo skoro mesec dana, a Džeri kao da je u zemlju propao.</p>
      <p>"Niko ga više i ne traži, previše je vremena prošlo. Nema šanse više da ga nađemo", rekla je Irena, sestra vlasnika klanice. Na pitanje je li moguće da bik sad možda srećno živi u divljini, kaže da su male šanse. Bik je u najgorem scenariju uginuo.</p>
      <figure>
        <iframe src="https://www.youtube.com/embed/MF80RAXfmAU" width="764" height="430" data-service="Youtube" scrolling="no"/>
      </figure>
      <p>"Možda je slomio nogu i negde pao i skončao. A možda ga je neko uzeo. Verovatno nećemo nikad saznati", zaključila je i dodala da je materijalna šteta koju nakon svega imaju do 2.000 evra, kolika je bila vrednost neustrašivog Džerija.</p>
      <p>I književnik Ante Tomić napisao je "Baladu o odmetnutom biku".</p>
      <p>"Svi su živi navijali za nevoljnog Džerija, a protiv njegovih progonitelja. Čitava je zemlja uživala u bespomoćnom besu šeprtlja koji su odbeglog bika prvo mamili hranom, zatim mu namestili erotsku stupicu s nekoliko mladih, vrlo privlačnih krava, tražili ga savremenom tehnikom, dronovima i termo kamerama, a i tradicionalnim načinom, s lovcima i psima, i sve im je bilo džabe i utaman. Viđali su ga, istina, tu i tamo u retko naseljenim zaseocima raštrkanim po obroncima Kozjaka. Policajci su izuvali cipele i opkoljavali ga hitro, slijeva i zdesna, dogovarajući se bez riječi, samo gestovima. U čarapama su se nečujno prikradali Džeriju dok je ovaj žedno lizao rosu sa zadnjeg stakla jedne škode felicije, ali im je naposletku on opet umakao. Spretno je skočio preko suhozida i nestao u grmlju, kao da je gušterica ili puh, a ne goveče od šestopedeset kila žive vage", napisao je Tomić.</p>
      <p>Kurir.rs/b92 Foto: </p>
      <related>
        <h4>NE PROPUSTITE</h4>
        <a href="https://www.kurir.rs/region/hrvatska/3348277/bika-dzerija-jure-kao-da-je-al-kapone-u-potragu-za-odbeglom-zivotinjom-se-ukljucuje-i-dron-imaju-i-poseban-trik-kako-da-ga-namame"/>
        <a href="https://www.kurir.rs/region/hrvatska/3347749/dzeri-digao-celu-hrvatsku-na-noge-bika-koji-je-pobegao-iz-klanice-traze-vec-3-dana-a-poslednja-ga-je-videla-jedna-zena-koja-je-mislila-da-halucinira"/>
        <a href="https://www.kurir.rs/region/hrvatska/3347213/bik-dzeri-danima-bezi-po-dalmaciji-uhvatili-ga-a-on-im-opet-zbrisao-vlasnik-resio-da-mu-postedi-zivot"/>
      </related>
    </article>
  </body>
</html>