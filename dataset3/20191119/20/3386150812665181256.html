<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/cricket/indian-cricket-world-will-be-experiencing-pink-moment-first-time/"/>
    <meta property="og:site_name" content="Lokmat"/>
    <meta property="article:published_time" content="2019-11-19T20:05:23+00:00"/>
    <meta property="og:title" content="भारतीय क्रिकेटविश्व प्रथमच अनुभवणार ‘गुलाबी’ क्षण!"/>
    <meta property="og:description" content="टीम इंडियाच्या पहिल्या दिवस-रात्र कसोटी सामन्याची उत्सुकता"/>
  </head>
  <body>
    <article>
      <h1>भारतीय क्रिकेटविश्व प्रथमच अनुभवणार ‘गुलाबी’ क्षण!</h1>
      <h2>टीम इंडियाच्या पहिल्या दिवस-रात्र कसोटी सामन्याची उत्सुकता</h2>
      <address><time datetime="2019-11-19T20:05:23+00:00">19 Nov 2019, 20:05</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <p><b>- अमोल मचाले </b><br/><br/>पुणे : जागतिक क्रिकेटमध्ये भारताचे स्थान विविध गोष्टींमुळे वैशिष्ट्यपूर्ण आहे. यात येत्या शुक्रवारी आणखी एक मोलाची भर पडणार आहे. टीम इंडिया आपला पहिला दिवस-रात्र कसोटी सामना बांगलादेशाविरुद्ध खेळणार असून गुलाबी चेंडूने होणाऱ्या या दिवस-रात्र कसोटीबाबत भारतीय क्रीडाप्रेमींमध्ये उत्सुकता आहे. कोलकता येथील ऐतिहासिक इडन गार्डन्स स्टेडियमच्या साक्षीने हा गुलाबी क्षण भारतीय क्रिकेटविश्व प्रथमच अनुभवणार आहे.<br/><br/>दिवस-रात्र कसोटी क्रिकेटचे वय तसे काही फार जास्त नाही. साधारणत: ४ वर्षांपूर्वी, नोव्हेंबर २०१५ पासून हा सिलसिला सुरू झाला. अ‍ॅडलेड येथे यजमान ऑस्ट्रेलिया आणि न्यूझीलंड हे शेजारी जागतिक क्रिकेटमधील पहिला दिवस-रात्र कसोटी सामना खेळले. अवघ्या तीन दिवसांत निकाल लागलेली ही लढत कांगारूंनी ३ गडी राखून जिंकली. सुमारे सव्वा लाख प्रेक्षक अ‍ॅडलेड ओव्हलच्या म़ैदानावर रंगलेल्या या ऐतिहासिक कसोटीचे साक्षीदार झाले होते. टीम इंडिया खेळत असलेली ही दिवस कसोटी लढत आंतरराष्ट्रीय स्तरावरील १२वा सामना असेल.<br/><br/><b>कांगारूंची दादागिरी</b><br/>दिवस-रात्र कसोटी लढतींमध्ये आतापर्यंत ११ लढती झाल्या आहेत. यापैकी ऑस्ट्रेलियाचा संघ सर्वाधिक ५ सामने खेळला. मायदेशात झालेल्या या सर्व लढती जिंकून कांगारुंनी दिवस-रात्र कसोटी प्रकारात दादागिरी राखली आहे. उर्वरित ६ कसोटींपैकी श्रीलंकेने २, तर पाकिस्तान, इंग्लंड, दक्षिण आफ्रिका आणि न्यूझीलंड संघांनी प्रत्येकी एक सामना जिंकला. सर्वाधिक दिवस-रात्र कसोटींचे यजमानपद भूषविण्याचा मान ऑस्ट्रेलियातील अ‍ॅडलेड ओव्हल स्टेडियमकडे जातो. येथे आतापर्यंत तीन लढती झाल्या. त्यानंतर दुबई आणि ब्रिस्बेनमध्ये प्रत्येकी २ सामने झाले.</p>
    </article>
  </body>
</html>