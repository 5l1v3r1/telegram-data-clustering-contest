<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/brexit-prijde-31-ledna-slibil-v-predvolebni-debate-premier-j/r~d9aa2ba80b1011eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T20:54:25+00:00"/>
    <meta property="og:title" content="Brexit bude 31. ledna, slíbil v předvolební debatě premiér Johnson"/>
    <meta property="og:description" content="Jeremy Corbyn, který do prosincových předčasných voleb vede opoziční labouristy, označil vládní brexitový harmonogram za nesmysl."/>
  </head>
  <body>
    <article>
      <h1>Brexit bude 31. ledna, slíbil v předvolební debatě premiér Johnson</h1>
      <address>
        <time datetime="2019-11-19T20:54:25+00:00">19 Nov 2019, 20:54</time>
      </address>
      <p>Jeho hlavní vyzyvatel <a href="https://zpravy.aktualne.cz/jeremy-corbyn/l~0a9e0f94589211e5b6b20025900fea04/">Jeremy Corbyn</a>, který do prosincových předčasných voleb vede opoziční labouristy, označil vládní brexitový harmonogram za nesmysl. Británie si podle něj musí přiznat, že potřebuje zachovat "pevný" vztah s evropským blokem.</p>
      <p>Televizní debaty stranických lídrů jsou od roku 2010 nedílnou součástí předvolebního dění v Británii, na duel hlavních tváří dvou nejsilnějších uskupení ale dosud nikdy nedošlo. Úvod debaty byl věnován britskému odchodu z EU, který byl už třikrát odložen a je pochopitelně jedním z hlavních témat stávající kampaně.</p>
      <p>Johnson po nástupu do čela vlády sliboval realizaci <a href="https://zpravy.aktualne.cz/brexit/l~094c20bad6e911e59045002590604f2e/">brexitu</a> na konci října. Nyní se nechal slyšet, že Británie "rozhodně odejde 31. ledna". Jedinou příčinou předčasných voleb je podle něj neschopnost parlamentu prosadit výsledek referenda z roku 2016. Předvánoční hlasování prezentoval jako volbu mezi pokračováním nejistoty a rychlým odchodem z EU na základě jeho dohody, která "naplňuje vše, co jsme od brexitu chtěli".</p>
      <p>Corbyn označil vyřešení brexitové hádanky za prioritu labouristů a zopakoval plán úpravy "rozvodové" dohody a následného referenda, v němž by se lidé rozhodovali mezi dojednanou podobou odchodu a setrváním v unii. Navzdory opakovaným výzvám však neprozradil, kterou možnost by za takového scénáře podpořil.</p>
      <p>"Je načase, abychom si uvědomili, že musíme zachovat pevný obchodní vztah s Evropou," řekl Corbyn ohledně svých představ. Jako "holé nesmysly" klasifikoval premiérův slib o prosazení stávající brexitové dohody do konce ledna, zpochybnil také to, že by Británie mohla v příštím roce stihnout vyřešení otázky budoucích vztahů.</p>
      <p>Za ještě důležitější než brexit nicméně premiér Johnson označil zachování celistvosti Spojeného království. Jak poznamenal deník The Guardian, takovéto vyjádření z úst britského předsedy vlády by v jiné době "normálně" nebylo materiálem pro zpravodajství, některé průzkumy veřejného mínění ale v poslední době naznačily, že pro stoupence brexitu je pořadí uvedených priorit opačné.</p>
      <p>Související</p>
      <h3>"Katastrofa jako jaderný výbuch." Princ Andrew se topí v aféře miliardáře Epsteina</h3>
      <figure>
        <img src="https://cdn.xsd.cz/resize/0e371999acf83714b1b8df29ac7efbb7_extract=81,0,1374,773_resize=240,135_.jpg?hash=97983016069e7708ce3cfc0b04bb40ec"/>
      </figure>
      <p>Během šedesátiminutové debaty došlo také na čistě domácí témata, jako je státní systém zdravotní péče nebo politika úsporných opatření z posledních let. "Ukončíme vynucené šetření. To říkám naprosto jasně," prohlásil Corbyn. Oba lídři pak na závěr přenosu označili globální klimatické změny za největší výzvu, která dnes stojí před světem.</p>
      <p>Souboji Johnsona s Corbynem ve studiu na předměstí Manchesteru přihlížely dvě stovky diváků a oba politici museli v některých momentech strpět výsměch publika. Labouristický předák tuto reakci vyvolal, když řekl, že jeho postoj k brexitu je jasný. Předseda vlády zase během pasáže, kdy se mluvilo o důvěře veřejnosti a významu pravdy.</p>
      <p>V bleskovém průzkumu agentury YouGov označila těsná většina respondentů (51 procent) za vítěze duelu premiéra Johnsona. Souboj dvojice mužů, z níž jeden s největší pravděpodobností po prosincových volbách stane v čele britské vlády, se bude opakovat 6. prosince, a to ve vysílání zpravodajské společnosti BBC. Do té doby je na programu ještě několik dalších předvolebních debat, do nichž byli pozváni i zástupci menších politických stran.</p>
    </article>
  </body>
</html>