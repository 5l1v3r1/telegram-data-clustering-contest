<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/flere-kan-bli-bare-delvis-frikjent/71835851"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T20:05:28+00:00"/>
    <meta property="og:title" content="Flere kan bli bare delvis frikjent"/>
    <meta property="og:description" content="Setteriksadvokat Henry John Mæland har så langt fått inn rundt 85 potensielt uriktige dommer til vurdering, men sier flere av NAV-ofrene risikerer å ikke bli fullstendig frikjent."/>
  </head>
  <body>
    <article>
      <h1>Flere kan bli bare delvis frikjent</h1>
      <h2>Setteriksadvokat Henry John Mæland har så langt fått inn rundt 85 potensielt uriktige dommer til vurdering, men sier flere av NAV-ofrene risikerer å ikke bli fullstendig frikjent.</h2>
      <address><time datetime="2019-11-19T20:05:28+00:00">19 Nov 2019, 20:05</time> by <a rel="author">Torun Støbakk</a></address>
      <p>Setteriksadvokat Henry John Mæland har brukt sin første uke i jobben på å sette seg inn i NAV-saken.</p>
      <p>Jobben hans er å gjennomgå sakene og sende dommene han mener er uriktige, til Gjenopptakelseskommisjonen.</p>
      <p>I dag har han rundt 85 potensielt uriktige dommer på sitt bord fra Domstolsadminstrasjonen og NAV - og han utelukker ikke at det kan bli enda flere.</p>
      <p>En ting er imidlertid sikkert: Ikke alle vil ende med full frifinnelse til den som er dømt, selv om deler av dommen kan være uriktig.</p>
      <p>
        <b>- Det er veldig stor variasjon i dommene, og her vil det nok være flere saker som ikke vil ende med fullstendig frifinnelse. Det er saker hvor det fortsatt er straffbare forhold som ligger der uavhengig av lovkonflikten og den juridiske feilen som er gjort i dette tilfellet, sier Mæland til Dagbladet.</b>
      </p>
      <p>- Det jeg spesielt tenker på, er tilfeller hvor man også har oppholdt seg i andre land enn EØS-land, eller man l kan ha hatt lønn ved siden av arbeidsavklaringspenger (AAP), men så har du bodd i Spania. Det å være i Spania er ikke straffbart da, men at du får AAP samtidig som du ikke har oppgitt store inntekter, er fortsatt straffbart, forklarer han.</p>
      <p>Det er uklart hvor mange saker det vil gjelde.</p>
      <h3>Utelukker ikke flere saker</h3>
      <p>Det kan også fortsatt komme flere dommer på hans bord.</p>
      <p>I tillegg til gjennomgangen domstolene har gjort, jobber også politidistriktene med en egen gjennomgang, som ikke har svarfrist før 15. desember.</p>
      <p>- Jeg kan ikke utelukke at det blir flere saker. Det er satt i gang et nitid arbeid for å spore opp alle sakene som er aktuelle, og man legger betydelig vekt på å gjøre det i politidistriktene nå, sier Mæland.</p>
      <p>I tillegg kommer også to andre usikkerhetsmomenter: NAV undersøker nemlig nå - på oppfordring fra Riksadvokaten - om feilen også kan gjelde andre typer ytelser og lenger bak i tid enn det som er anslått til nå.</p>
      <p>Foreløpig er det sagt at NAV-feilen gjelder saker behandlet etter 2012, og personer som har mottatt de tre ytelsene sykepenger, pleiepenger og arbeidsavklaringspenger.</p>
      <h3>Kan gi flere nye saker</h3>
      <p>Endrer det seg, kan det føre til mange nye saker.</p>
      <p>For å være på den sikre siden, har Riksadvokaten stilt i bero politiets arbeid med saker som gjelder dagpenger, opplyser Mæland.</p>
      <p>- NAV holder på med en juridisk redegjørelse om virkeområdet og tiden før 2012, og jeg vil avvente den redegjørelsen som kommer, før jeg sier noe om dette. De har sagt at de vil komme med den innen to måneder, men det er jo viktig at den kommer så snart som mulig, sier Mæland.</p>
      <p>Han håper å være fullt i gang med jobben fra starten av desember, og skal da ha sitt sete i Bergen.</p>
      <p>Han ble utnevnt som setteriksadvokat for NAV-sakene da det viste seg at Tor-Aksel Buschs arvtaker til embetet, Jørn Sigurd Maurud, var inhabil i saker som angår NAV.</p>
      <h3>Avviser ikke politietterforskning</h3>
      <p>Dermed er hele Riksadvokatembetet det.</p>
      <p>Mælands første og viktigste jobb, blir altså å skaffe en egen, helt ny stab.</p>
      <p>- Det er det som har hatt prioritet hos meg nå. Jeg begynner å få et team og en liten stab fra og med desember, men det tar litt tid å få frigjort noen personer som kan inngå i staben, forklarer han.</p>
      <p>Han er forsiktig med å kommentere NAV-saken i mediene, og vil heller ikke svare på spørsmål om hvordan påtalemyndigheten, NAV og departementet kan ha sviktet i saken.</p>
      <p>Advokat Arild Humlen har blant annet tatt til orde for at Riksadvokaten bør initiere politietterforskning av NAV, i et nylig intervju med <a href="https://www.tv2.no/nyheter/10991385/">TV2.</a></p>
      <p>- Jeg har ingen kommentar til disse spekulasjonene. Det er nedsatt et granskningsutvalg, som også skal granske NAV. Så får vi avvente dette, sier Mæland.</p>
    </article>
  </body>
</html>