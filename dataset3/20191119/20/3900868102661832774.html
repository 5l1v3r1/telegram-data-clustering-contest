<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562321/serres-eforiakoi-kai-logistria-ekbiazan-ton-prwin-diethni-podosfairisti-tis-aek-swtiri-kwnstantinidi-"/>
    <meta property="og:site_name" content="NOOZ."/>
    <meta property="article:published_time" content="2019-11-19T20:30:00+00:00"/>
    <meta property="og:title" content="Σέρρες: Εφοριακοί και λογίστρια εκβίαζαν τον πρώην διεθνή ποδοσφαιριστή της ΑΕΚ, Σωτήρη Κωνσταντινίδη!"/>
    <meta property="og:description" content="Σε ανακριτή παραπέμφθηκαν να απολογηθούν δύο υπάλληλοι Δημόσιας Οικονομικής Υπηρεσίας και μία λογίστρια από τις Σέρρες που συνελήφθησαν κατόπιν διερεύνησης καταγγελίας, καθώς ζητούσαν 6.000 ευρώ από τον παλαίμαχο διεθνή ποδοσφαιριστή της ΑΕΚ, Σωτήρη Κωνσταντινίδη, για να τακτοποιήσουν οικονομικές εκκρεμότητες και να μην επιβάλλουν πολλαπλάσια πρόστιμα."/>
  </head>
  <body>
    <article>
      <h1>Σέρρες: Εφοριακοί και λογίστρια εκβίαζαν τον πρώην διεθνή ποδοσφαιριστή της ΑΕΚ, Σωτήρη Κωνσταντινίδη!</h1>
      <address>
        <time datetime="2019-11-19T20:30:00+00:00">19 Nov 2019, 20:30</time>
      </address>
      <p>
        <b>Σε ανακριτή παραπέμφθηκαν να απολογηθούν δύο υπάλληλοι Δημόσιας Οικονομικής Υπηρεσίας και μία λογίστρια από τις Σέρρες που συνελήφθησαν κατόπιν διερεύνησης καταγγελίας, καθώς ζητούσαν 6.000 ευρώ από τον παλαίμαχο διεθνή ποδοσφαιριστή της ΑΕΚ, Σωτήρη Κωνσταντινίδη, για να τακτοποιήσουν οικονομικές εκκρεμότητες και να μην επιβάλλουν πολλαπλάσια πρόστιμα.</b>
      </p>
      <p>Σύμφωνα, με όσα κατήγγειλε στην Υπηρεσία Εσωτερικών Υποθέσεων Σωμάτων Ασφαλείας Βορείου Ελλάδος.και όπως αναφέρεται σε ανακοίνωση του Αρχηγείου της ΕΛ.ΑΣ. "απαιτήθηκε το χρηματικό ποσό των 6.000 ευρώ για διευθέτηση φορολογικών υποχρεώσεων και επιβαρύνσεων".</p>
      <p>Κατά πληροφορίες, το ποσό που βάρυνε φορολογικά τον παλαίμαχο ποδοσφαιριστή κι επρόκειτο να διευθετηθεί -κατά τον ίδιο- ξεπερνούσε τις 40.000 ευρώ και συνδεόταν με επιχειρηματική δραστηριότητα.</p>
      <p>Όταν απευθύνθηκε στις Εσωτερικές Υποθέσεις οργανώθηκε επιχείρηση η οποία οδήγησε στη σύλληψη της λογίστριας "μετά την παραλαβή προσημειωμένου χρηματικού ποσού" κι όπως αναφέρεται στην ίδια ανακοίνωση, "ακολούθησαν οι συλλήψεις των υπαλλήλων" της ΔΟΥ, ο ένας εκ των οποίων φέρεται να είναι ελεγκτής.</p>
      <p>Σε βάρος τους σχηματίστηκε δικογραφία για -κατά περίπτωση- αδικήματα της εγκληματικής ομάδας, δωροληψίας υπαλλήλου, εμπορίας επιρροής -μεσάζοντες κι εκβίασης. Οδηγήθηκαν στον εισαγγελέα και με βάση την δικογραφία ασκήθηκε εναντίον τους κακουργηματική δίωξη. Παραπέμφθηκαν να απολογηθούν σε ανακριτή, από τον οποίο πήραν προθεσμία για την Πέμπτη ενώ μέχρι τότε παραμένουν υπό κράτηση.</p>
      <p>Σύμφωνα με τον ΣΚΑΪ, οι κατηγορούμενοι αναφερόντουσαν στα χρήματα με την κωδική λέξη "παπούτσια".</p>
      <p>Ειδικότερα, οι παραβάσεις του πρώην ποδοσφαιριστή αφορούσαν φορολογικό έλεγχο του οικονομικού έτους 2013 για συναλλαγές στον τραπεζικό του λογαριασμό ως ιδιοκτήτης πρακτορείου του ΟΠΑΠ.</p>
      <p>Η λογίστρια τον ενημέρωσε ότι η φορολογική επιβάρυνση λόγω και κάποιων προσαυξήσεων, φτάνει τις 46.000 ευρώ, "αλλά με 7.000 ευρώ μπορείς να καθαρίσεις". Το ποσό μετά από διαπραγματεύσεις, έπεσε τελικά στις 6.000 ευρώ.</p>
      <p>Για τέσσερις ολόκληρους μήνες ο γνωστός ποδοσφαιριστής δεχόταν, σύμφωνα με πληροφορίες, πιεστικά τηλεφωνήματα από δύο εφοριακούς οι οποίοι στρατολόγησαν μέχρι και την λογίστρια του για να τον πείσουν να δώσει χρήματα "κάτω από το τραπέζι", όμως ο Κωνσταντινίδης δεν υπέκυψε και αποφάσισε να πάει στους "Αδιάφθορους" της ΕΛ.ΑΣ για να καταγγείλει τον εκβιασμό και έτσι στήθηκε η παγίδα. </p>
      <p>Ο ποδοσφαιριστής πήγε στο ραντεβού με προσημειωμένα χρήματα, τα οποία η λογίστρια μέτρησε μπροστά του και στη συνέχεια επικοινώνησε με τον έναν από τους δυο εφοριακούς.</p>
      <p>"Η παραγγελία σας με τα παπούτσια είναι έτοιμη. Πότε θα έρθετε να τα παραλάβετε;", φέρεται να ρώτησε η λογίστρια τον ένα από τους δυο εφοριακούς.</p>
      <p>Κατά την επέμβαση της αστυνομίας, η λογίστρια φέρεται να προσπάθησε να ξεφορτωθεί τα χρήματα, πετώντας τα 6.000 ευρώ στα σκουπίδια.</p>
      <p>Οι αξιωματικοί της υπηρεσίας Εσωτερικών Υποθέσεων της Αστυνομίας, εξέτασαν όλα τα δεδομένα και μετά από επιχείρηση που πραγματοποιήθηκε την Δευτέρα,, πέρασαν χειροπέδες σε δύο εφοριακούς και την λογίστρια του ποδοσφαιριστή δίνοντας τέλος στη δράση τους.</p>
      <figure>
        <img src="https://www.nooz.gr/Multimedia/2018/07/d8bd3cbf-5d51-47e2-a088-2f5d24d3754c.jpg"/>
      </figure>
      <hr/>
      <h3>Οι εκβιασμοί</h3>
      <p>Την περασμένη Τρίτη, ο Σωτήρης Κωνσταντινίδης πήγε στους "Αδιάφθορους" της ΕΛ.ΑΣ. </p>
      <p>Σύμφωνα με πληροφορίες από το protothema.gr, στο διαβιβαστικό αναφέρεται:</p>
      <p>"Προσήλθε στην υπηρεσία μας και κατέθεσε ενόρκως σχετικά με επίμεμπτες σε βάρος του πράξεις από ιδιώτη και δημοσίους υπαλλήλους. Συγκεκριμένα ανέφερε τα ακόλουθα: Πριν από περίπου 4 μήνες επικοινώνησε τηλεφωνικά μαζί του υπάλληλος της Δ.Ο.Υ Σερρών και τον ενημέρωσε ότι διενεργείται φορολογικός έλεγχος σε βάρος του για το οικονομικό έτος 2013. Ο Κωνσταντινίδης επισκέφθηκε τον ανωτέρω υπάλληλο στο γραφείο του στη Δ.Ο.Υ Σερρών όπου και ενημερώθηκε ότι ο έλεγχος αυτός αφορά ορισμένες συναλλαγές που υπήρχαν σε τραπεζικό λογαριασμό του και οι οποίες οφείλονται στην ιδιότητα του ως υπάλληλος πρακτορείου ΟΠΑΠ κατά τα προηγούμενα χρόνια.</p>
      <p>Επίσης του εξήγησε ότι θα έπρεπε να αιτιολογήσει κάποιες καταθέσεις χρημάτων προσκομίζοντας τα απαραίτητα έγγραφα και παραστατικά. Ύστερα από περίπου δύο εβδομάδες επικοινώνησε τηλεφωνικά με τον Κωνσταντινίδη η λογίστρια του, στην οποία ο Κωνσταντινίδης δεν είχε αναφέρει τίποτα σχετικά με τα προαναφερόμενα. Τότε αυτή τον ενημέρωσε ότι επικοινώνησε μαζί της ο εφοριακός (αναφέρει το όνομα ενός άλλου υπαλλήλου, του δεύτερου συλληφθέντα) ρωτώντας αν ο Κωνσταντινίδης είναι άνθρωπος εμπιστοσύνης και αν μπορούν να τον προσεγγίσουν, με τη λογίστρια του να αποκρίνεται θετικά. [......}.</p>
      <p>Την 27/10/19 η λογίστρια επικοινώνησε τηλεφωνικά με τον Κωνσταντινίδη και του ανέφερε ότι η φορολογική επιβάρυνση είναι ύψους 46.000 ευρώ λόγω προσαυξήσεων και διαφόρων επιβαρύνσεων, ενώ στη συνέχεια του είπε αυτολεξεί «Αυτοί θέλουν 7.000 ευρώ»".</p>
      <p>Ακολούθησε μια σειρά επαφών του πρώην ποδοσφαιριστή με τους υπαλλήλους της εφορίας και τη διαμεσολάβηση της λογίστριας κατέληξαν στην καταβολή μέρους του ποσού, το οποίο ήταν ύψους 6.000 ευρώ.</p>
      <p>Την Δευτέρα, όπως αναφέρεται στο διαβιβαστικό, "ο φορολογικά ελεγχόμενος και συγκεκαλυμμένα δρων Κωνσταντινίδης Σωτήριος αφού παρέλαβε από την υπηρεσία μας προσημειωμένο ποσό 6.000 ευρώ, μετέβη στο λογιστικό γραφείο προκειμένου να παραδώσει αυτό και να υλοποιηθούν τα όσα προηγουμένως συμφώνησαν. Ανωτέρω χρηματικό ποσό παραδόθηκε σε αυτήν η οποία αφού καταμέτρησε αυτό, επικοινώνησε με τον υπάλληλο της Δ.Ο.Υ χρησιμοποιώντας συνθηματικό λόγο και αναφέροντας του χαρακτηριστικά «Η παραγγελία με τα παπούτσια είναι έτοιμη. Πότε θα περάσετε να την πάρετε;".</p>
      <p>Στη συνέχεια, όπως αναφέρεται στη δικογραφία: "Ο Κωνσταντινίδης μετέβη στη Δ.Ο.Υ Σερρών όπου είχε δια ζώσης επικοινωνία με τον εφοριακό και αρμόδιο ελεγκτή της υπόθεσης του. Στην αναφερόμενη συνάντηση ο εφοριακός του δήλωσε ότι αναφορικά με την τακτοποίηση της υπόθεσης του, ήτοι τον εκμηδενισμό των φορολογικών του επιβαρύνσεων, δέχτηκε παρέμβαση από έτερο άτομο που η προανάκριση κατέληξε πως επρόκειτο για τον εφοριακό που συνομιλούσε με τη λογίστρια. Κατόπιν των ανωτέρω πραγματοποιήθηκε αστυνομική επιχείρηση κατά την οποία ανευρέθη στο λογιστικό γραφείο το προσημειωθέν χρηματικό ποσό των 6.000 ευρώ, ποσό το οποίο η ίδια, προς αποφυγή εντοπισμού του, το απέρριψε σε παρακείμενο καλάθι απορριμμάτων, κατά την έφοδο των αστυνομικών".</p>
    </article>
  </body>
</html>