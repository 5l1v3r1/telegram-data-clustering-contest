<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/gui-minhais-dotter-det-ar-en-helt-ny-niva-av-hot/"/>
    <meta property="og:site_name" content="DN.SE"/>
    <meta property="article:published_time" content="2019-11-19T20:25:40+00:00"/>
    <meta property="og:title" content="Gui Minhais dotter: Det är en helt ny nivå av hot"/>
    <meta property="og:description" content="Den fängslade förläggaren och författaren Gui Minhais dotter Angela Gui kommenterar Kinas agerande efter offentliggörandet av Tucholskypriset.  Hon"/>
  </head>
  <body>
    <article>
      <h1>Gui Minhais dotter: Det är en helt ny nivå av hot</h1>
      <address><time datetime="2019-11-19T20:25:40+00:00">19 Nov 2019, 20:25</time> by <a rel="author" href="https://www.dn.se/av/alexandra-carlsson-tenitskaja/" target="_blank">Alexandra Carlsson Tenitskaja</a></address>
      <p>
        <b>Den fängslade förläggaren och författaren Gui Minhais dotter Angela Gui kommenterar Kinas agerande efter offentliggörandet av Tucholskypriset. <br/>Hon tycker att svenska staten kan göra mer för att få hennes far frisläppt. <br/>– Jag tycker att Sverige tillsammans med EU och andra länder klart bör tydliggöra att kinesiska påverkansförsök inte tolereras. </b>
      </p>
      <p>I förra veckan delade kulturminister Amanda Lind (MP) ut Svenska PENS Tucholskypris till Gui Minhai – trots att hon varnats av Kinas ambassad att det skulle få henne portad från Kina.</p>
      <p>Angela Gui, dotter till den regeringskritiske förläggaren, kallar Kinas agerande för ”extremt opassande”. </p>
      <p><b>”Men jag blev främst överraskad</b> över att de tagit sig friheten att ge sig på även Sveriges regering. Det är en helt ny nivå av hot som måste tas på allvar i relation till ambassadens tidigare problematiska ageranden”, skriver Angela Gui i ett mejl till DN. </p>
      <p>Hon kan i nuläget inte bedöma hur den senaste veckans uppmärksamhet kring Tucholskypriset har påverkat hennes fars situation. </p>
      <p>”Men vi vet sen tidigare att internationell uppmärksamhet och press tenderar att gagna samvetsfångar i Kina, om inte genom frisläppande så genom kortare straff, möjlighet att kontakta familj, eller bättre förhållanden. Vi får också anta att det finns anledningar till att kinesiska företrädare blir så upprörda när vi uppmärksammar honom.”</p>
      <p>I dagsläget vet hon fortsatt inte var hennes far befinner sig, hur han mår eller om han ens är vid livet. Angela Gui tycker att svenska staten kan göra mer än bara fördöma Kinas agerande. </p>
      <p>”Jag tycker att Sverige tillsammans med EU och andra länder klart bör tydliggöra att kinesiska påverkansförsök inte tolereras och att min far ska släppas fri. Det kan till exempel innebära att Sverige och alla EU-länder vid alla bilaterala kommunikationstillfällen nämner min fars fall. Händer då ingenting bör man överväga att ställa in besök och dialoger med Kina precis som några kommuner runt om i landet gjort.”</p>
      <p>
        <b>Läs mer</b>
      </p>
      <p><a href="https://www.dn.se/kultur-noje/kinesiska-ud-fel-av-svenska-ministern-att-narvara/">Kinesiska UD: Fel av svenska ministern att närvara</a> </p>
      <p><a href="https://www.dn.se/kultur-noje/amanda-lind-svensk-yttrandefrihet-galler/">Amanda Lind: ”Svensk yttrandefrihet gäller”</a> </p>
    </article>
  </body>
</html>