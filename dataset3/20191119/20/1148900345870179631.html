<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/nova-vlada-morawieckeho-dostala-duveru-83161"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T20:51:09+00:00"/>
    <meta property="og:title" content="Nová vláda polského premiéra Morawieckého dostala důvěru - Seznam Zprávy"/>
    <meta property="og:description" content="Nová polská vláda konzervativní strany Právo a spravedlnost a dvou menších pravicových stran získala důvěru Sejmu. Druhý kabinet Mateusze Morawieckého podpořilo 237 poslanců (včetně dvou poslanců opoziční Občanské koalice), 214 bylo proti a 3 se zdrželi."/>
  </head>
  <body>
    <article>
      <h1>Nová vláda polského premiéra Morawieckého dostala důvěru - Seznam Zprávy</h1>
      <address>
        <time datetime="2019-11-19T20:51:09+00:00">19 Nov 2019, 20:51</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/sekce/stredni-evropa">Střední Evropa<br/></a>»<br/><a href="https://www.seznamzpravy.cz/clanek/nova-vlada-morawieckeho-dostala-duveru-83161">Nová vláda polského premiéra Morawieckého dostala důvěru</a></p>
      <h3>Nová vláda polského premiéra Morawieckého dostala důvěru</h3>
      <p><a href="https://www.seznamzpravy.cz/autor/filip-harzer-649">Filip Harzer<br/></a>včera 21:51</p>
      <p>Nová polská vláda konzervativní strany Právo a spravedlnost a dvou menších pravicových stran získala důvěru Sejmu. Druhý kabinet Mateusze Morawieckého podpořilo 237 poslanců (včetně dvou poslanců opoziční Občanské koalice), 214 bylo proti a 3 se zdrželi.</p>
      <p>V osmdesátiminutovém projevu Morawiecki představil programové prohlášení. „Naším vrcholným cílem je udělat z Polska nejlepší místo k životu v Evropě,” prohlásil mimo jiné. Kritizoval „nové modely rodiny” a nepřímo se vyhranil proti takzvané ideologii LGBT, která podle polské vlády ohrožuje polskou společnost. Na to navázal i předseda PiS Jarosław Kaczyński: „Rodina chápána tradičně, rodina, která má formu svazku ženy a muže.”</p>
      <p>Kabinet plánuje stamiliardové investice do infrastrukturních projektů – například stavbu průplavu skrz Viselskou kosu, úplně nové centrální letiště mezi Varšavou a Lodží, opravy škol i stavby obchvatů. V plánu je i stavba 9000 kilometrů kolejí. Premiér slíbil také rozvoj obnovitelných zdrojů energie a jaderné energetiky, ale i zálohované petlahve.</p>
      <related>
        <a href="https://www.seznamzpravy.cz/clanek/dalsi-rana-pro-polskou-vladu-evropsky-soud-otevrel-cestu-ke-zpochybneni-reforem-soudnictvi-83113"/>
      </related>
      <p>Vládní prohlášení počítá i se změnou daňového systému, včetně zdanění velkých korporací. Pokračovat mají vládní sociální programy, včetně štědrých přídavků na děti, daňových slev pro lidi do 26 let nebo výplat 13. i 14. důchodů.</p>
      <p>Opozice prohlášení zkritizovala. Předseda Senátu Tomasz Grodzki z Občanské platformy, který si premiéra do Sejmu přišel vyslechnout, řekl, že na něj vládní plán udělal dojem komunistické Polské lidové republiky: „Jsme desátou ekonomickou silou světa, a regály byly prázdné.”</p>
    </article>
  </body>
</html>