<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/there-is-huge-resistance-europe-s-problem-with-violence-against-women"/>
    <meta property="og:site_name" content="euronews"/>
    <meta property="article:published_time" content="2019-11-19T20:07:25+00:00"/>
    <meta property="og:title" content="مشکل اروپا در مقابله با خشونت علیه زنان: «مقاومت زیادی وجود دارد»"/>
    <meta property="og:description" content="شمار زنانی که در کشورهای شرق یا جنوب شرق اروپا می‌گویند قربانی خشونت بوده‌اند بالا است به‌طوریکه طبق آمار ۷۰ درصد زنان در شرق یا جنوب شرق اروپا از ۱۵ سالکی به نوعی خشونت را تجربه کرده‌اند."/>
  </head>
  <body>
    <article>
      <h1>مشکل اروپا در مقابله با خشونت علیه زنان: «مقاومت زیادی وجود دارد»</h1>
      <address><time datetime="2019-11-19T20:07:25+00:00">19 Nov 2019, 20:07</time> by <a rel="author">یورونیوز فارسی </a></address>
      <p>هفته گذشته در فرانسه با ثبت یکصد و سی و یکمین زنی که بر اثر خشونت خانگی جان خود را از دست داد، موجی از خشم ایجاد شد و فرانسوی‌ها خود را برای ۲۵ نوامبر(۴ آذر) یعنی روز بین‌المللی مبارزه با خشونت علیه زنان آماده می‌کنند.</p>
      <p>استلا دختر یکی از قربانیان هفته گذشته به یک رسانه محلی گفت: «آن‌ها سه یا چهار سال باهم بودند. سه تا چهار سال بود که مادرم مورد ضرب و جرح قرار می‌گرفت. او هرگز نمی‌خواست درباره این موضوع صحبت کند.»</p>
      <p>این زن جوان در عین حال گفت که کمی دیر به خانه رسید و شاهد آخرین لحظات زندگی مادرش سیلویا بود. چراکه دوست پسر ۴۰ ساله او، سیلویا را به ضرب گلوله به قتل رسانده بود.</p>
      <p>سیلویا پیش از اینکه کشته شود، علیه دوست پسرش شکایت کرده بود اما به گفته دخترش این موضوع کمکی به وی نکرد. استلا می‌گوید که پلیس به صحنه قتل بسیار دیر رسید.</p>
      <p>تنها دو روز پیش از این قتل، یک زن ۳۴ ساله دیگر نیز در حومه پاریس توسط شریک زندگی‌اش خفه شده بود و تنها یک روز پس از قتل سیلویا، طبق گزارش روزنامه لوپاریزین مادر سه فرزند از سوی همسر سابقش به شیوه مشابه کشته شد.</p>
      <p>این اتفاق‌ها در حالی رخ داد که گفت‌وگو درباره خشونت علیه زنان در صدر بحث‌های سیاسی فرانسه قرار گرفته است.</p>
      <p>تخمین زده می‌شود که ۳۵ درصد زنان در سراسر جهان (یک زن از هر سه زن) خشونت خانگی یا جنسی را تجربه کرده‌اند. بسیاری از کارشناسان معتقدند که این آمار بحران جهانی خشونت علیه زنان را آشکار می‌کند.</p>
      <blockquote>فکر نمی‌کنم که بتوانیم بگوییم که برخی از جوامع از برخی دیگر بدتر هستند چراکه متاسفانه طبق آمار یکی از هر سه زن و یا یکی از هر چهار زن را در همه جا شامل می‌شود. اویلین راینر <br/>رئیس کمیته حقوق زنان و برابری جنسیتی پارلمان اروپا <br/>اویلین راینر <br/>رئیس کمیته حقوق زنان و برابری جنسیتی پارلمان اروپا<cite>مارسلین نودی <br/>رئیس کارگروه متخصصان شورای اروپا</cite></blockquote>
      <p>مارسلین نودی، رئیس کارگروه کارشناسان شورای اروپا برای مقابله با خشونت علیه زنان و خشونت خانگی (GREVIO) گفت: «بسیار ناراحتم که در همه جوامع، شاهد خشونت علیه زنان هستیم. در همه جوامع.»</p>
      <p>وی افزود: «فکر نمی‌کنم که بتوانیم بگوییم که برخی از جوامع از برخی دیگر بدتر هستند چراکه متاسفانه طبق آمار یکی از هر سه زن و یا یکی از هر چهار زن را در همه جا شامل می‌شود.»</p>
      <blockquote>یکی از هر سه زن! ممکن است حتی این رقم بالاتر باشد چراکه بسیاری از تجربه‌ها گزارش نمی‌شوند</blockquote>
      <p>اویلین راینر، رئیس کمیته حقوق زنان و برابری جنسیتی پارلمان اروپا گفت که این رقم «باورنکردنی» است.</p>
      <p>او تاکید کرد: «یکی از هر سه زن! ممکن است حتی این رقم بالاتر باشد چراکه بسیاری از تجربه‌ها گزارش نمی‌شوند.»</p>
      <p>در ماه‌های اخیر بسیاری از زنان با استناد به گزارش‌ها درباره تعداد زنان کشته شده به دلیل خشونت دست به تظاهرات زده‌اند.</p>
      <p>طبق اعلام سازمان ملل، ۵۸ درصد از ۸۷ هزار زنی که اغلب در سال ۲۰۱۷ کشته شده‌اند توسط شرکای زندگی خود یا اعضای خانواده‌شان به قتل رسیده‌اند.</p>
      <p>بیشترین تعداد زنان کشته شده بر اثر خشونت در آفریقا ثبت شده‌اند و کمترین میزان این اتفاق در اروپا رخ داده است.</p>
      <p>این در حالی است که شمار زنانی که در کشورهای شرق یا جنوب شرق اروپا می‌گویند قربانی خشونت بوده‌اند بالا است به‌طوریکه طبق آمار ۷۰ درصد زنان در شرق یا جنوب شرق اروپا از ۱۵ سالکی به نوعی خشونت را تجربه کرده‌اند.</p>
      <p>۴۵ درصد زنانی که مورد مصاحبه قرار گرفته‌اند، گفته‌اند که دست‌کم یک نوع آزار جنسی را تجربه کرده‌اند و ۲۱ درصد نیز گفته‌اند آن‌ها تجربه خشونت جسمی، جنسی یا روانی را در دوران کودکی داشته‌اند.</p>
      <p>طبق این نظرسنجی که از سوی اتحادیه اروپا منتشر شده است، خشونت علیه زنان در کشورهای آلبانی، بوسنی و هرزگووین، مونته‌نگرو، مقدونیه شمالی، صربستان، مولداوی و اوکراین بررسی شده است.</p>
      <p>مارسلین نودی گفت: «از نظر تعداد، آنچه می‌توانیم بگوییم این است که گرچه گزارش‌ها در رابطه با خشونت علیه زنان به‌طور کلی در حال افزایش است اما این به‌طور عادی نشان می‌دهد زنان آمادگی بیشتری برای بیرون آمدن و گفتن این موضوع دارند که آن‌ها سزاوار این نوع رفتار نیستند.»</p>
      <blockquote>فقط ۲۱ کشور عضو اتحادیه اروپا کنوانسیون استانبول را تصویب کرده‌اند. به‌نظر می‌رسد که مقاومت زیادی وجود دارد و این واقعا موضوع نگران کننده‌ای است</blockquote>
      <p>هفت کشورعضو اتحادیه اروپا هنوز کنوانسیون استانبول را که در واقع معاهده شورای اروپا برای جلوگیری از خشونت علیه زنان و خشونت خانگی است تصویب نکرده‌اند. این کشورها شامل مجارستان، بلغارستان، لتونی، لیتوانی، جمهوری چک، اسلواکی و بریتانیا می‌شوند.</p>
      <p>راینر، نماینده پارلمان اروپا در اینباره گفت: «فقط ۲۱ کشور عضو اتحادیه اروپا آن را تصویب کرده‌اند. بنابراین تعدادی کشور از این موضوع عقب مانده‌اند و به‌نظر می‌رسد که مقاومت زیادی وجود دارد و این واقعا موضوع نگران کننده‌ای است.»</p>
    </article>
  </body>
</html>