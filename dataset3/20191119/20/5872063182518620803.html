<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1560789/tragodia-sti-roumania-duo-mora-nekra-kai-i-mitera-tous-apo-muoktonia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T20:39:00+00:00"/>
    <meta property="og:title" content="Τραγωδία στη Ρουμανία - Δύο μωρά νεκρά και η μητέρα τους από μυοκτονία"/>
    <meta property="og:description" content="Επιχείρηση μυοκτονίας σε πολυκατοικία στη δυτική Ρουμανία είχε ως αποτέλεσμα το θάνατο δύο μωρών, καθώς και της μητέρας τους"/>
  </head>
  <body>
    <article>
      <h1>Τραγωδία στη Ρουμανία - Δύο μωρά νεκρά και η μητέρα τους από μυοκτονία</h1>
      <address>
        <time datetime="2019-11-19T20:39:00+00:00">19 Nov 2019, 20:39</time>
      </address>
      <p>
        <b>Επιχείρηση μυοκτονίας σε πολυκατοικία στη δυτική Ρουμανία είχε ως αποτέλεσμα το θάνατο δύο μωρών, καθώς και της μητέρας τους</b>
      </p>
      <p>Τραγικό θάνατο βρήκαν δύο παιδιά και μία γυναίκα, όπως έγινε γνωστό από τις Ρουμανικές Αρχές, μετά από επιχείρηση μυοκτονίας σε κτίριο στην Τιμισοάρα, της δυτικής Ρουμανίας, ενώ συνολικά σαράντα ένοικοι εισήχθησαν στο νοσοκομείο.</p>
      <p>Ειδικότερα, τα τρία θύματα, ένα νεογέννητο μίας εβδομάδας, ένα 3χρονο παιδί και η μητέρα των δύο παιδιών, πέθαναν μεταξύ Σαββάτου και Δευτέρας, μετά την επιχείρηση, την ίδια χρονική περίοδο, μιας εταιρείας μυοκτονιών σε ένα κτίριο της πόλης.</p>
      <p>Συνολικά, περίπου σαράντα ένοικοι εισήχθησαν στο νοσοκομείο κατά τη διάρκεια του Σαββατοκύριακου, σύμφωνα με νοσοκομειακές πηγές. Τρεις εξ αυτών παραμένουν υπό νοσηλεία σήμερα.</p>
      <p>Η εισαγγελία της Τιμισοάρα ανακοίνωσε ότι ξεκίνησε έρευνα για ανθρωποκτονία από αμέλεια, πρόκληση σωματικών βλαβών και διακίνηση τοξικών ουσιών σε βάρος του ιδιοκτήτη της εταιρείας, ο οποίος συνελήφθη.</p>
      <p>«Υπάρχουν ενδείξεις σχετικά με τη χρήση ενός ποντικοφάρμακου που περιείχε φωσφορούχο αργίλιο, μια πολύ τοξική ουσία, που μπορεί να προκαλέσει θάνατο στην περίπτωση εισπνοής και η χρήση της οποίας απαιτεί ειδική άδεια», σύμφωνα με την εισαγγελία.</p>
      <p>«Τεστ που διεξήχθησαν αποκάλυψαν την παρουσία φωσφιδίου, πιθανόν φωσφορούχου αργιλίου, άνω του ανώτατου επιτρεπτού ορίου, σε θανατηφόρο δόση» αποσαφήνισε ενώπιον δημοσιογράφων η Κριστίνα Πόπα, της Εθνικής Υγειονομικής και Κτηνιατρικής Αρχής ANSVSA.</p>
      <p>Από την πλευρά του, σύμφωνα με το <a href="https://www.newsit.gr/kosmos/roumania-dyo-mora-kai-i-mitera-tous-pethanan-meta-apo-myoktonia-se-polykatoikia/2919174/?utm_medium=Referral&amp;utm_source=Notification"><b>newsit.gr,</b></a> ο δικηγόρος του ιδιοκτήτη της εταιρείας Καλίν Σταϊκουλέσκου, όπως μεταδίδει το πρακτορείο ειδήσεων Mediafax, δήλωσε ότι ο πελάτης του αγόρασε το προϊόν για τη μυοκτονία «χάρη σε μία επαφή», που δεν του έδωσε τιμολόγιο. «Ο πελάτης μου γνώριζε ότι ήταν δυνατό, όμως δεν γνώριζε ότι ήταν τοξικό ή θανατηφόρο για τον άνθρωπο».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1144199/pethane-apo-moiraio-lathos-aggikse-molysmeno-pontiki-ixitiko-/"/>
        <a href="https://www.neakriti.gr/article/kriti/1145044/-polemos-kata-twn-pontikwn/"/>
        <a href="https://www.neakriti.gr/article/kriti/1558708/skoupidia-molusmatikes-astheneies-katsarides-kai-troktika-mas-apeiloun/"/>
      </related>
    </article>
  </body>
</html>