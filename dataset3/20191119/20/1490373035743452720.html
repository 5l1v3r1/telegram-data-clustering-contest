<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/adolf-hitler-rodny-dum-rakousko-branau-am-policie-nacismus-fasismus_1911192044_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T20:44:00+00:00"/>
    <meta property="og:title" content="Rodný dům Hitlera bude využívat rakouská policie, ministerstvo vnitra vypíše architektonickou soutěž"/>
    <meta property="og:description" content="Budova nyní patří rakouskému státu, kvůli přestavbě domu ministerstvo vnitra ještě tento měsíc vypíše celoevropskou architektonickou soutěž."/>
  </head>
  <body>
    <article>
      <h1>Rodný dům Hitlera bude využívat rakouská policie, ministerstvo vnitra vypíše architektonickou soutěž</h1>
      <address><time datetime="2019-11-19T20:44:00+00:00">19 Nov 2019, 20:44</time> by <a rel="author">ČTK</a></address>
      <p>
        <b>Rodný dům někdejšího nacistického diktátora Adolfa Hitlera v hornorakouském městě Braunau am Inn bude využívat policie. V úterý o tom informovalo rakouské ministerstvo vnitra. Kvůli přestavbě domu úřad ještě tento měsíc vypíše celoevropskou architektonickou soutěž, jejíž výsledek by měl být znám v první polovině příštího roku.</b>
      </p>
      <p>„Tím, že dům bude v budoucnu využívat policie, dáváme jasně najevo, že budova už nikdy nemůže sloužit jako vzpomínka na nacismus,“ prohlásil rakouský ministr vnitra Wolfgang Peschorn.</p>
      <p>Dům, v němž se v roce 1889 narodil nacistický diktátor Adolf Hitler a v němž strávil první měsíce života, je majetkem rakouského státu. Vláda ve Vídni ho vyvlastnila na základě zákona přijatého parlamentem před necelými třemi lety. Krokem chtělo Rakousko zabránit neonacistům, aby se k Hitlerovu rodišti sjížděli jako na poutní místo.</p>
      <p>Agentura DPA připomíná, že po rozhodnutí o vyvlastnění se rozhořel právní spor mezi někdejší majitelkou nemovitosti a rakouským státem o výši odškodnění. Žena zatím získala 812 000 eur (20,75 milionu korun).</p>
      <related>
        <h4>Související články</h4>
        <a href="https://www.irozhlas.cz/zpravy-domov/adolf-hitler-maska-praha-1-smlouva_1911060737_pj"/>
        <a href="https://www.irozhlas.cz/veda-technologie/technologie/twitter-hacker-rasismus-adolf-hitler-jack-dorsey_1908302314_kro"/>
        <a href="https://www.irozhlas.cz/zpravy-domov/orli-capi-hnizdo-patrik-nacher-ano-andrej-babis-facebook_1908281330_och"/>
      </related>
    </article>
  </body>
</html>