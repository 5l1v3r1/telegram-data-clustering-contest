<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057733_meszaros-egy-lepessel-kozelebb-a-mintagazdasaghoz-a-nagyobb-szabadsagert"/>
    <meta property="og:site_name" content="Népszava"/>
    <meta property="article:published_time" content="2019-11-19T20:07:00+00:00"/>
    <meta property="og:title" content="Mészáros egy lépéssel közelebb a mintagazdasághoz a nagyobb szabadságért"/>
    <meta property="og:description" content="A Talentis Agro Zrt. kizárólagos tulajdonába került a több agrárérdekeltséget, köztük a több mint fél évszázados szakmai múltra visszatekintő Gödöllői Tangazdaság Zrt.-t is magában foglaló Kartali Vagyonkezelő Zrt – tudatta kedden a Mészáros-csoport kommunikációs igazgatósága."/>
  </head>
  <body>
    <article>
      <h1>Mészáros egy lépéssel közelebb a mintagazdasághoz a nagyobb szabadságért</h1>
      <address><time datetime="2019-11-19T20:07:00+00:00">19 Nov 2019, 20:07</time> by <a rel="author" href="https://nepszava.hu/szerzo/doros-judit/" target="_blank">Doros Judit</a></address>
      <p>
        <b>A Talentis Agro Zrt. kizárólagos tulajdonába került a több agrárérdekeltséget, köztük a több mint fél évszázados szakmai múltra visszatekintő Gödöllői Tangazdaság Zrt.-t is magában foglaló Kartali Vagyonkezelő Zrt – tudatta kedden a Mészáros-csoport kommunikációs igazgatósága.</b>
      </p>
      <p>A visontai gazdaságtól hatvan kilométerre lévő tangazdaság az integrációval együtt több mint 4500 hektáros birtokon foglalkozik növénytermesztéssel Kartal és Hatvan térségében, de hozzájuk tartozik az északkelet-magyarországi régió egyik legfontosabb kalászos vetőmagüzeme, amelynek saját vizsgálati laboratóriuma is van. Övék az ország legnagyobb pálinkafőző üzeme.</p>
      <p><a href="https://nepszava.hu/3049450_meszaros-mintagazda-lenne">Lapunk szeptemberben arról írt</a>, nem kell már sokáig várni arra, hogy Orbán Viktor kormányfő barátja, Mészáros Lőrinc mintagazdaságot alapítson a birtokaira építve – ezeket a törvény „puhábban” kezeli, s nagyobb szabadságot biztosít a termelésben, mint az "egyszerű" agárgazdaságoknak. Ennek egyik feltétele azonban egy kutatóbázis megléte, amely a gödöllői tangazdaság felvásárlásával ugyan még nem teljesült, de informátoraink szerint Mészáros most egy lépéssel közelebb került ehhez is.</p>
      <p>A tangazdaság több szálon köthető ugyanis a Gödöllői Szent István Egyetemhez – például közösen indítottak duális képzéseket. Az egyetem többségi tulajdonában lévő kutatóintézetnek pedig már most is egy olyan, a tudományokhoz nem köthető szolnoki férfi az ügyvezetője, akinek sokak szerint strómanként az a feladat jutott, hogy a valódi szereplőkről elterelje a figyelmet. </p>
    </article>
  </body>
</html>