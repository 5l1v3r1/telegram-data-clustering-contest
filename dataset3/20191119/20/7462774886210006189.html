<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/basketbols/latvija-un-pasaule-basketbols/rodiona-kuruca-tiesas-sede-parcelta-uz-8-janvari/"/>
    <meta property="og:site_name" content="skaties.lv"/>
    <meta property="article:published_time" content="2019-11-19T20:49:00+00:00"/>
    <meta property="og:title" content="Rodiona Kuruca tiesas sēde pārcelta uz 8. janvāri"/>
    <meta property="og:description" content="Nacionālās basketbola asociācijas (NBA) kluba Bruklinas “Nets” Latvijas basketbolista Rodiona Kuruca tiesas sēde otrdien tika pārcelta uz 8.janvāri, ziņo Mets Brukss savā “Twitter” kontā."/>
  </head>
  <body>
    <article>
      <h1>Rodiona Kuruca tiesas sēde pārcelta uz 8. janvāri</h1>
      <address><time datetime="2019-11-19T20:49:00+00:00">19 Nov 2019, 20:49</time> by <a rel="author">LETA</a></address>
      <p>Nacionālās basketbola asociācijas (NBA) kluba Bruklinas “Nets” Latvijas basketbolista Rodiona Kuruca tiesas sēde otrdien tika pārcelta uz 8.janvāri, ziņo Mets Brukss savā “Twitter” kontā.</p>
      <p>Kurucam otrdien tiesā bija jāierodas uz tiesas sēdi, taču sēde pārcelta uz nākamā gada 8.janvāri.</p>
      <p>Brukss savā “Twitter” kontā ziņo, ka nekādi papildu pierādījumi, aculiecinieku liecības vai fotogrāfijas šoreiz iesniegti netika.</p>
      <p>Kurucs septembra sākumā Ņujorkā tika īslaicīgi arestēts par jūnijā pastrādātu uzbrukumu savai draudzenei. “New York Post” rakstīja, ka Kurucs pielicis sev nazi pie rīkles un esot kliedzis: “Es sevi nogalināšu!”. Taču viņš ātri nometis to, aplicis roku ap 32 gadus vecās sievietes kaklu un žņaudzis viņu, pēc tam iegrūžot gultā. </p>
      <p>Kurucs par nodarīto 3.septembrī ieradās tiesā, kurā pret viņu netika izvirzītas prasības, basketbolistam izvairoties no drošības naudas. Spēlētājam gan nācās atgriezties tiesas zālē 21.oktobrī. </p>
      <p>Kuruca pārstāvētā “Nets” vienība paudusi publisku atbalstu spēlētājam.</p>
      <p>Aizvadītajā sezonā Kurucs laukumā vidēji pavadīja 20,5 minūtes, gūstot 8,5 punktus un izcīnot 3,9 atlēkušās bumbas. Spēlētājs trīspunktu metienus realizēja ar 31,5% precizitāti, bet kopumā viņa metienu precizitāte sasniedza 45% atzīmi.</p>
      <p>Jaunajā sezonā viņa rādītāji ir zemāki – vidēji 2,3 punkti un 2,4 atlēkušās bumbas spēlē, kā arī 60% trāpījumu no trīspunktu līnijas un 33,3% – no soda līnijas.</p>
    </article>
  </body>
</html>