<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/gruppo_whatsapp_autovelox-6582732/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T20:06:00+00:00"/>
    <meta property="og:title" content="Usavano WhatsApp per avvertire su presenza autovelox e forze dell'ordine. 62 indagati"/>
    <meta property="og:description" content="Tramite un gruppo, chiamato &quot;Uomini immiezzu a via&quot;, facevano veicolare informazioni a terze persone  "/>
  </head>
  <body>
    <article>
      <h1>Usavano WhatsApp per avvertire su presenza autovelox e forze dell'ordine. 62 indagati</h1>
      <h2>Tramite un gruppo, chiamato "Uomini immiezzu a via", facevano veicolare informazioni a terze persone  </h2>
      <address><time datetime="2019-11-19T20:06:00+00:00">19 Nov 2019, 20:06</time> by <a rel="author">AGI - Agenzia Giornalistica Italia</a></address>
      <p>"Interrompevano e turbavano i servizi di controllo delle forze dell'ordine" attraverso lo scambio di informazioni, in maniera costante e coordinata, circa la presenza di posti di blocco sulle strade. Il pubblico ministero della Procura della Repubblica di Agrigento, <b>Paola Vetro</b>, ha notificato nelle scorse ore un avviso di fine inchiesta a 62 indagati, quasi tutti di Canicattì, iscritti e partecipanti a un <b>gruppo WhatsApp</b>, denominato "Uomini immiezzu a via", che si sarebbero avvisati a vicenda, facendo veicolare le informazioni a terze persone, della presenza di uomini delle forze dell'ordine sparsi per il territorio e di autovelox.</p>
      <p>L'indagine è scaturita dal ritrovamento casuale del telefono cellulare di uno degli iscritti al gruppo. Nella lista degli indagati, nei cui confronti si profila la richiesta di rinvio a giudizio o la citazione diretta, anche autisti di ambulanze o di mezzi di soccorso e camionisti. Con l'avviso di conclusione delle indagini, i difensori (fra gli altri gli avvocati Calogero Lo Giudice, Luigi Troja, Calogero Meli, Paolo Ingrao e Giovanni Salvaggio) potranno provare a evitare il processo producendo memorie difensive o chiedendo un interrogatorio dei propri assistiti.  </p>
    </article>
  </body>
</html>