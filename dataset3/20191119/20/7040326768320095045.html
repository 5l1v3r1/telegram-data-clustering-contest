<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/abdde-yabanci-ogrenciler-rekor-kirdi-cin-yine-ilk-sirada-1388887"/>
    <meta property="og:site_name" content="Karar.com"/>
    <meta property="article:published_time" content="2019-11-19T20:28:00+00:00"/>
    <meta property="og:title" content="ABD'de yabancı öğrenciler rekor kırdı, Çin yine ilk sırada"/>
    <meta property="og:description" content="ABD'de 2018-2019 öğretim döneminde yabancı öğrenci sayısı 1 milyon 95 bin 299 ile rekor kırdı. Bu sayının 10 bin 159'u Türk öğrencilerden oluştu. Son on yılda 'ABD'ye en fazla öğrenci gönderen ülke' unvanını elinde tutan Çin, bu dönemde de 369 bin 548 öğrenci ile yerini korudu."/>
  </head>
  <body>
    <article>
      <h1>ABD'de yabancı öğrenciler rekor kırdı, Çin yine ilk sırada</h1>
      <address>
        <time datetime="2019-11-19T20:28:00+00:00">19 Nov 2019, 20:28</time>
      </address>
      <p>
        <b>ABD'de 2018-2019 öğretim döneminde yabancı öğrenci sayısı 1 milyon 95 bin 299 ile rekor kırdı. Bu sayının 10 bin 159'u Türk öğrencilerden oluştu. Son on yılda 'ABD'ye en fazla öğrenci gönderen ülke' unvanını elinde tutan Çin, bu dönemde de 369 bin 548 öğrenci ile yerini korudu.</b>
      </p>
      <p>ABD'de eğitim gören uluslararası öğrenci sayısı, 2018-2019 öğretim döneminde tüm zamanların en yüksek seviyesine ulaştı.</p>
      <p>ABD Dışişleri Bakanlığı Eğitim ve Kültür Dairesi ile Uluslararası Eğitim Enstitüsü tarafından ülkedeki yabancı öğrencilere ilişkin hazırlanan 'Open Doors 2019' adlı rapor yayımlandı.</p>
      <p>
        <b>ÇİN YİNE İLK SIRADA</b>
      </p>
      <p>Rapora göre, ABD'de son 4 yılda 1 milyonu geçen uluslararası öğrenci sayısı, bu yıl, geçen yıla oranla yüzde 0,05 artışla 1 milyon 95 bin 299'a ulaşarak rekor kırdı. Son on yılda 'ABD'ye en fazla öğrenci gönderen ülke' unvanını elinde tutan Çin, 2018-2019 öğretim döneminde de 369 bin 548 öğrenci ile yerini korudu. </p>
      <p>Çin'i sırasıyla 202 bin 014 öğrenci ile Hindistan, 52 bin 250 öğrenci ile Güney Kore, 37 bin 80 öğrenci ile Suudi Arabistan ve 26 bin 122 öğrenci ile Kanada izledi.</p>
      <p>
        <b>ABD'DE KAÇ TÜRK ÖĞRENCİ VAR?</b>
      </p>
      <p>Rapora göre, 2018-2019 eğitim öğretim döneminde ABD'de okuyan Türk öğrenci sayısı bir önceki yıla göre yüzde 3,4 azalarak 10 bin 159'a geriledi.</p>
      <p>ABD'ye en fazla öğrenci gönderen ülke sıralamasında Türkiye 15'inci olurken, Türk öğrencilerin 2018'de ABD'de ekonomisine katkısı 419 milyon dolar olarak belirtildi. </p>
      <p>Öte yandan, 2018-2019 öğretim döneminde ABD'den Türkiye'ye giden öğrenci sayısı 78 olarak kayda geçti. ABD'nin öğrenci gönderdiği ülkeler sıralamasında Türkiye 109'uncu sırada yer aldı. </p>
      <p>ABD Ticaret Bakanlığı verilerine göre ise 2018'de uluslararası öğrencilerin ABD ekonomisine katkısı, bir önceki yıla göre yüzde 5,5 artarak 44,7 milyar dolar oldu.</p>
      <p>
        <b>NEW YORK/AA</b>
      </p>
      <related>
        <a href="https://www.karar.com/guncel-haberler/yabanci-dil-hazirligini-gecmeyen-965-universite-ogrencisi-turkce-okuyacak-1377507"/>
      </related>
      <related>
        <a href="https://www.karar.com/dunya-haberleri/ingiltereden-yabanci-ogrenci-karari-1320690"/>
      </related>
      <related>
        <a href="https://www.karar.com/guncel-haberler/yokten-kontenjan-aciklamasi-1201850"/>
      </related>
    </article>
  </body>
</html>