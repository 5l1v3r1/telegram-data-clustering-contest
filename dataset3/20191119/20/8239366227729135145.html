<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_perebuduyut_dytyachu_biblioteku_pid_vysokym_zamkom_u_suchasnu_mediateku_331162.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T20:34:00+00:00"/>
    <meta property="og:title" content="У Львові перебудують дитячу бібліотеку &quot;Під Високим Замком&quot; у сучасну медіатеку"/>
    <meta property="og:description" content="Бібліотеки — не книгозбірні, а місця для думок, обміну досвідом та генерування цікавих ідей. Саме таку філософію роботи міських бібліотек прописано у програмі «Львів 2020». На вулиці Богдана Хмельницького, 175 є дитяча бібліотека «Під Високим Замком», історичну будівлю якої до кінця року планують відремонтувати, а її простір — повністю оновити. Про це інформує прес-служба ЛМР."/>
  </head>
  <body>
    <article>
      <h1>У Львові перебудують дитячу бібліотеку "Під Високим Замком" у сучасну медіатеку</h1>
      <h2>Бібліотеки — не книгозбірні, а місця для думок, обміну досвідом та генерування цікавих ідей. Саме таку філософію роботи міських бібліотек прописано у програмі «Львів 2020». На вулиці Богдана Хмельницького, 175 є дитяча бібліотека «Під Високим Замком», історичну будівлю якої до кінця року планують відремонтувати, а її простір — повністю оновити. Про це інформує прес-служба ЛМР.</h2>
      <address>
        <time datetime="2019-11-19T20:34:00+00:00">19 Nov 2019, 20:34</time>
      </address>
      <p>«Нам важливо змінювати ставлення до бібліотек і самі послуги, які вони надають. Ми поставили собі амбітну мету — зробити апґрейд всіх наших бібліотек, щоб вони стали центрами розвитку, щоб це були медіатеки. Саме таку концепцію ми вкладаємо у нашу роботу зі зміни міських бібліотек. Завдання — щоб у кожному мікрорайоні міста були сучасні, просторі медіатеки, з новітньою технікою, цікавими сучасними книжками, де не лише діти, але й дорослі проводитимуть свій час. Бібліотеки мають бути коворкінгами. Із тих бібліотек, де ми зробили ремонти, діти не хочуть йти додому», — наголошує мер Львова Андрій Садовий.</p>
      <p>«Цей мікрорайон має свою чудову історію, відтак зараз сюди плануємо вкладати значні кошти. Буде розпочато ремонт дороги, навпроти бібліотеки буде великий інвестиційний проект (за фінансування з Австрії) — „Фабрика повидла“, де будуть театр, мистецький простір, коворкінги. Тому в цьому районі наша медіатека відіграє роль ключового якоря, з якого стартували ось ці всі зміни. Очікуємо, що ця зв’язка буде дуже добре працювати, і це буде постійна локація для різних зустрічей, презентацій та обговорень», — зазначає заступник міського голови з питань розвитку Андрій Москаленко.</p>
      <p>Проект оновлення бібліотеки «Під Високим Замком» розроблений архітекторкою Ольгою Криворучко, з урахуванням усіх побажань бібліотекарів та відвідувачів. Під час розробки проектно-кошторисної документації відбувалися зустрічі з громадою у форматі воркшопів та обговорень, на основі яких у проект вносилися зміни. Відповідно до проекту, бібліотека отримає новий сучасний вигляд, багато світла й зелені, спеціальний подіум для театралізованих дійств та відпочинку, багато зручних ніш для читання, вмонтованих у книжкові стелажі, спеціальну зелену гірку — для найменших відвідувачів. Простір оновленої бібліотеки буде максимально інклюзивним, матиме ефективне зонування, ігровий куточок, зручні меблі. Концепція медіатеки передбачає багатофункційність: відкриті простори, великий абонемент (жодних книгосховищ), зони для усамітнення з книгою.</p>
      <p>«Ця бібліотека для дітей є однією з тих, де ми проводимо глобальні реставраційно-ремонтні роботи. Тут ми відновлюємо фасад, адже це пам’ятка архітектури з історією, та ремонтуємо внутрішнє наповнення — проводимо повну заміну всіх мереж, встановлення вентиляції, нових вікон тощо.</p>
      <p>Концепцію цієї бібліотеки ми напрацювали разом із громадою, адже жителі цього мікрорайону користуються будівлею не лише як бібліотекою, а й як місцем проведення різноманітних заходів. Ця бібліотека є культурним центром мікрорайону. Її послугами користується більше 3 тисяч читачів, тому сподіваємось, що після оновлення їхня кількість лише зростатиме", — розповіла в. о. начальника управління культури ЛМР Наталія Бунда.</p>
      <p>Реставраційно-ремонтні роботи бібліотеки-філії № 27 ЦБС для дітей на вул. Б. Хмельницького, 175 тривають із серпня. Ці роботи планують завершити до кінця 2019 року. Із підрядником (ФОП «Еталон-Ком») підписано договір на 4,17 млн грн. Додамо, нещодавно на засіданні виконкому розглядалось питання про <a href="https://city-adm.lviv.ua/news/culture/272399-do-kintsia-roku-u-lvovi-kardynalno-onovliat-4-miski-biblioteky">виділення додаткових 3 млн грн</a>, адже передбачених у бюджеті коштів на завершення реалізації проекту недостатньо.</p>
      <p>Зараз із бібліотеки винесли літературу, і на час ремонту вона зберігається в приміщеннях Фабрики Повидла. Обслуговування читачів тимчасово припинено. Ведуться роботи з облаштування нової електромережі, утеплення підлоги, заміни вікон, гідроізоляції та реставрації фасаду.</p>
      <p>У Львові є 17 дитячих бібліотек, 6 із яких вже мають сучасний дизайн. Відтак, бібліотека «Під Високим Замком» стане наступним таким оновленим об’єктом.</p>
      <p>«Умови у цій бібліотеці ще із 50-х років були дуже погані. Але, незважаючи на малу площі і несучасний дизайн, вона залишається теплим та популярним місцем цього мікрорайону. Тут же зустрічаються підлітки, мами з малюками, тому вона потребувала капітального ремонту. Ми дуже ретельно продумали кожен куточок цієї бібліотеки, тому вона буде поділена на різні зони: зона для малюків, зона для підлітків, зона для батьків, інформаційна зона, зона із комп’ютерами. Відтак, облаштування й омеблювання цього приміщення буде надзвичайно продуманим», — додає Валентина Галушко, директорка Централізованої бібліотечної системи для дітей міста Львова.</p>
      <p>Загалом у міста вже є 12 сучасних медіатеки.</p>
      <p>Нагадаємо, у Львові діє Стратегія розвитку культури 2025, в рамках якої модернізують міські бібліотеки у різних районах Львова. Загалом у Львові є 40 міських бібліотек: 23 — для дорослих, 17 — для дітей.</p>
      <p>Окрім бібліотеки на вул. Б. Хмельницького, станом на сьогодні управління культури проводить ремонтні роботи в шести бібліотеках:</p>
      <ol>
        <li>Іннотека на вул. Городоцькій, 285;</li>
        <li>бібліотека-філія № 31 на вул. Шевченка, 270а;</li>
        <li>бібліотека-філія № 43 на вул. Стрийській, 79,</li>
        <li>Lviv Open Lab на пр. Червоної Калини, 58;</li>
        <li>бібліотека-філія № 37 на вул. Миколайчука, 1;</li>
        <li>Сенсотека на вул. Самчука, 22.</li>
      </ol>
      <p>Також мерія запускає нові проекти (на вул. Старознесенській, 56 і вул. Окуневського, 3) в системі публічних бібліотек Львова.</p>
      <p>Бібліотечними візитівками міста сьогодні є Перша Львівська Медіатека, URBAN бібліотека, Wiki-бібліотека та Smart бібліотека.</p>
      <p>Додамо, на 2019 рік на закупівлю книг в бібліотеки для дорослих передбачено 530 тис. грн, ще 106 тис. грн — на періодику, на закупівлю книг в дитячі бібліотеки — 470 тис. грн, та 94 тис. грн — на періодику.</p>
    </article>
  </body>
</html>