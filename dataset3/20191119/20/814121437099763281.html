<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271378/dwoch-poslow-ko-zaglosowalo-za-rzadem-morawieckiego-teraz-sie-tlumacza.html"/>
    <meta property="og:site_name" content="Wprost"/>
    <meta property="article:published_time" content="2019-11-19T20:58:00+00:00"/>
    <meta property="og:title" content="Dwóch posłow KO zagłosowało za rządem Morawieckiego. Teraz się tłumaczą"/>
    <meta property="og:description" content="Dwóch posłów Koalicji Obywatelskiej zagłosowało za udzieleniem wotum zaufania dla rządu Mateusza Morawieckiego. W rozmowie z Onetem tłumaczą, dlaczego do tego doszło."/>
  </head>
  <body>
    <article>
      <h1>Dwóch posłow KO zagłosowało za rządem Morawieckiego. Teraz się tłumaczą</h1>
      <address>
        <time datetime="2019-11-19T20:58:00+00:00">19 Nov 2019, 20:58</time>
      </address>
      <p>
        <b>Dwóch posłów Koalicji Obywatelskiej zagłosowało za udzieleniem wotum zaufania dla rządu Mateusza Morawieckiego. W rozmowie z Onetem tłumaczą, dlaczego do tego doszło.</b>
      </p>
      <p>Wotum jest udzielane bezwzględną większością głosów w obecności co najmniej połowy ustawowej liczby posłów. Udział w głosowaniu w <a href="https://www.wprost.pl/tematy/10107057/sejm-rzeczypospolitej-polskiej.html">Sejmie</a> wzięło 454 posłów. Za udzieleniem wotum zaufania było 237 z nich, przeciw opowiedziało się 214. Trzech parlamentarzystów wstrzymało się od głosu (Jacek Protas, Stanisław Żuk i Ryszard Galla). Po ogłoszeniu wyników głosowania, posłowie PiS skandowali „Mateusz, Mateusz”. Nie zabrakło także gratulacji oraz wręczania kwiatów. Co ciekawe, za przyjęciem expose głosowało dwóch posłów Koalicji Obywatelskiej: Marek Hok i Gabriela Lenartowicz. W rozmowie z Onetem Marek Hok podkreślił, że doszło do pomyłki. Zapewnił, że będzie pisał sprostowanie do protokołu. – Mieliśmy problemy z kartami, migały nam. Mam jeszcze dwa głosowania pomylone, gdzie głosowałam, a system pokazuje, że nie głosowałam. Napisaliśmy oświadczenie do marszałka ze sprostowaniem – dodała Gabriela Lenartowicz.</p>
      <p>Z kolei Jacek Protas, który formalnie wstrzymał się od głosu stwierdził, że „maszynka do głosowania podczas dwóch pierwszych głosowań zachowywała się jak dyskoteka”. – Pokazywała błędne wyniki, w pierwszym pokazała, że nie głosowałem, w drugim że się wstrzymałem. Piszę oświadczenie do protokołu – podkreślił.</p>
      <h3>Expose szefa rządu</h3>
      <p>Mateusz <a href="https://www.wprost.pl/tematy/10126719/mateusz-morawiecki.html">Morawiecki</a> wygłosił we wtorek expose, w którym omówił punkty programu rządu na rozpoczynającą się kadencję. Premier nie tylko zadeklarował planowane zmiany, ale odwoływał się także do osiągnięć PiS z poprzednich czterech lat. Premier co jakiś czas nawiązywał do osiągnięć rządu poprzedniej kadencji, mówić m.in. o obniżeniu poziomu biedy. – W ciągu 3 lat wyrwaliśmy z zagrożenia biedą ok. 2 mln Polaków. To wciąż za mało. Solidarność to cel i zasada rządzenia, kamień węgielny naszej polityki, a nie historia – zaznaczył Mateusz Morawiecki. Przywołał także zmniejszenie ruchu migracyjnego oraz inaugurację programu bezwizowego w podróżach do Stanów Zjednoczonych.</p>
      <p>Budowa bardzo nowoczesnego centrum onkologii, modernizacja szpitali oraz wprowadzenie pakietu badań dla każdego po 40. roku życia – takie działania <a href="https://www.wprost.pl/tematy/10124552/prawo-i-sprawiedliwosc.html">PiS</a> chce podjąć w ramach polepszania sytuacji służby zdrowia. – Dzięki naszym działaniom kierunki medyczne skończy 50 proc. więcej studentów niż kilka lat temu. Jest już wiele nowoczesnych placówek – mówił premier. Ważnym punktem expose był apel o zmianę konstytucji tak, by zagwarantować środki w PPK i IKE. – Tak możemy odzyskać zaufanie obywateli – argumentował premier. Kontynuując temat finansów mówił o inwestowaniu miliardów złotych w projekty takie jak przekop Mierzei Wiślanej, budowę CPK, remonty dworców, szpitali, szkół czy budowa 100 obwodnic.</p>
      <related>
        <h4>Czytaj także:</h4>
        <a href="https://www.wprost.pl/kraj/10271225/expose-mateusza-morawieckiego-przedstawiamy-najwazniejsze-punkty.html"/>
      </related>
      <footer>Źródło: <a href="http://onet.pl/">Onet.pl</a></footer>
    </article>
  </body>
</html>