<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/enischisi-ton-eleokalliergion-zitise-apo-tin-komision-o-voridis"/>
    <meta property="og:site_name" content="Voria.gr"/>
    <meta property="article:published_time" content="2019-11-19T20:12:00+00:00"/>
    <meta property="og:title" content="ΕΝΙΣΧΥΣΗ ΤΩΝ ΕΛΑΙΟΚΑΛΛΙΕΡΓΕΙΩΝ ΖΗΤΗΣΕ ΑΠΟ ΤΗΝ ΚΟΜΙΣΙΟΝ Ο ΒΟΡΙΔΗΣ"/>
    <meta property="og:description" content="Ο κ. Βορίδης τάχθηκε υπέρ της ενίσχυσης της προώθησης και εμπορίας του ευρωπαϊκού μελιού και των μελισσοκομικών προϊόντων και της ανάδειξής τους"/>
  </head>
  <body>
    <article>
      <h1>ΕΝΙΣΧΥΣΗ ΤΩΝ ΕΛΑΙΟΚΑΛΛΙΕΡΓΕΙΩΝ ΖΗΤΗΣΕ ΑΠΟ ΤΗΝ ΚΟΜΙΣΙΟΝ Ο ΒΟΡΙΔΗΣ</h1>
      <h2>Ο κ. Βορίδης τάχθηκε υπέρ της ενίσχυσης της προώθησης και εμπορίας του ευρωπαϊκού μελιού και των μελισσοκομικών προϊόντων και της ανάδειξής τους</h2>
      <address><time datetime="2019-11-19T20:12:00+00:00">19 Nov 2019, 20:12</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Εναλλακτικές δράσεις ενίσχυσης των<b> ελαιοκαλλιεργειών</b> ζήτησε από την Ευρωπαϊκή Επιτροπή ο υπουργός Αγροτικής Ανάπτυξης και Τροφίμων,<b> Μάκης Βορίδης</b> με παρέμβασή του στην τακτική σύνοδο του Συμβουλίου Υπουργών Γεωργίας και Αλιείας που πραγματοποιήθηκε στις 18 Νοεμβρίου στις Βρυξέλλες.</p>
      <p>Όπως επισήμανε ο Έλληνας υπουργός, οι ελαιοκαλλιεργητές κυρίως της Κρήτης αντιμετωπίζουν ιδιαίτερα μεγάλες δυσκολίες λόγω των<b> ακραίων καιρικών φαινομένων,</b> απόρροια της Κλιματικής Αλλαγής.</p>
      <p>Παράλληλα, ο κ. Βορίδης τάχθηκε υπέρ της ενίσχυσης της προώθησης και εμπορίας του <b>ευρωπαϊκού μελιού</b> και των μελισσοκομικών προϊόντων και της ανάδειξής τους τόσο σε ευρωπαϊκό όσο και σε παγκόσμιο επίπεδο μέσω της επισήμανσης και της κατοχύρωσης γεωγραφικών ενδείξεων, όπως αναφέρει το ΑΠΕ.</p>
      <p>Εξέφρασε τη διαφωνία της χώρας μας με τον καθορισμό υποχρεωτικού ενιαίου ποσοστού επί των συνολικών κονδυλίων της Κοινής Αγροτικής Πολιτικής για τη χρηματοδότηση των περιβαλλοντικών και κλιματικών της στόχων. Όπως χαρακτηριστικά δήλωσε «η πρόταση αυτή κινείται προς την κατεύθυνση της μιας λύσης για όλους και ενέχει τον κίνδυνο να μη λαμβάνονται επαρκώς υπόψη οι διαφορές μεταξύ των κρατών μελών  ως προς τα διαθρωτικά χαρακτηριστικά του αγροτικού τους τομέα».</p>
      <p>Τέλος, ο Έλληνας υπουργός εξήρε τη συμφωνία που επετεύχθη πριν από μερικές ημέρες ανάμεσα σε Ευρωπαϊκή Ένωση και Κίνα, η οποία αφορά την προστασία 100 ευρωπαϊκών αγροτικών προϊόντων στην κινεζική αγορά και το αντίστροφο, σημειώνοντας πως παρέχει σαφείς όρους προστασίας.</p>
      <figure>
        <iframe data-src="https://twitter.com/GreeceBrussels/status/1196405733186772992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/esth-ekpedeftiko-seminario-gia-to-ergo-agritradenet-sti-chalkidiki"/>
        <a href="https://www.voria.gr/article/ektos-afstralianis-listas-ta-pge-ke-pop-proionta-tis-chalkidikis"/>
        <a href="https://www.voria.gr/article/archise-to-liomazoma-stous-eleones-pierias-gia-tin-paragogi-eleoladou"/>
        <a href="https://www.voria.gr/article/to-kerkiraiko-ladi-katakta-ta-emirata-tin-evropi-ke-tis-ipa"/>
        <a href="https://www.voria.gr/article/ipaat-entinonte-i-elegchi-tou-efet-gia-diakinisi-chima-eleoladou"/>
        <a href="https://www.voria.gr/article/kastoriaafto-itan-to-paranomo-eleolado-pou-esprochnan-stin-agora-foto"/>
      </related>
    </article>
  </body>
</html>