<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mazhete-uchiteli-edva-12-sa-prepodavatelite-u-nas.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T20:24:00+00:00"/>
    <meta property="og:title" content="Мъжете учители: Едва 12% са преподавателите у нас"/>
    <meta property="og:description" content="Повечето представители на силния пол смятат, че преподаването е женска работа"/>
  </head>
  <body>
    <article>
      <h1>Мъжете учители: Едва 12% са преподавателите у нас</h1>
      <h2>Повечето представители на силния пол смятат, че преподаването е женска работа</h2>
      <address><time datetime="2019-11-19T20:24:00+00:00">19 Nov 2019, 20:24</time> by <a rel="author" href="https://btvnovinite.bg/author/?author=2002042" target="_blank">Кристина Газиева</a></address>
      <figure>
        <video src="https://vid.btv.bg/btvnews/2019/11/19/uchiteli_1574185333-1.mp4"/>
      </figure>
      <p>Почти 9 от 10 учители в България са жени.  Това сочат актуалните данни от доклад на Европейския парламент.    </p>
      <p>Столичното 18 СУ „Уилям Гладстон” в столицата е едно от най-големите училища в страната. В него преподават общо 138 учители, от които само 23 са мъже! Или само 16% от целия учителски колектив.</p>
      <p>Подобно е съотношението и в останалите страни от Европейския съюз, където от общо 6 млн. учители, само около 1,5 млн. са мъже.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027312.jpg"/>
        <figcaption>Снимка: btvnovinite.bg</figcaption>
      </figure>
      <p>23-годишният Кирил Калафунски е един от 23-мата учители мъже в училището. За разлика от всеобщото схващане, той смята, че да бъдеш учител е атрактивно, дори и за мъжа.<br/><br/>„Учителската професия е една от най-старите професии и тя трябва винаги да съществува и да бъде на почит и на уважение!”, каза още Калафунски.</p>
      <p>Младият преподавател е едно от най-новите попълнения в училището. От ръководството признават, че все по-трудно намират да назначат учители от мъжки пол, а основната причина са ниските заплати.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027314.jpg"/>
        <figcaption>Снимка: btvnovinite.bg</figcaption>
      </figure>
      <p>Според доклада мъжете страдат от предразсъдъка, че учителството е чисто женска работа. На жените се падала отговорността да възпитават децата. <br/><br/>„Не е добре за учениците, че доминират жените в училище. Те, децата, трябва да свикнат с присъствието и на мъжете, защото това е другото поведение, другото отношение към света. Мъжкото присъствие е необходимо на децата, това е важно”, коментира експертът от МОН Лазар Додев.</p>
      <p>Мъжете в образователната система са около 12 хил. или 12%. Но засега, мерките на образователното министерство за привличане в професията не са насочени конкретно към мъже или жени, а към всички млади хора.  <br/><br/>През следващата година у нас ще се пенсионират над 300 учители мъже и 10 пъти повече учителки. </p>
    </article>
  </body>
</html>