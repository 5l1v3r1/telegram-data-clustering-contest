<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/presedinte-klaus-iohannis-a-conferit-muzeului-tarii-crisurilor-medalia-aniversara-centenarul-marii-uniri-152898.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T20:23:00+00:00"/>
    <meta property="og:title" content="Preşedintele Klaus Iohannis a conferit Muzeului Ţării Crişurilor Medalia Aniversară &quot;Centenarul Marii Uniri&quot;"/>
    <meta property="og:description" content="Muzeul Ţării Crişurilor din Oradea, alături de alte 21 de instituţii culturale din ţară, va primi Medalia Aniversară 'Centenarul Marii Uniri', în semn de recunoştinţă pentru activităţile desfăşurate în decursul anilor 2018-2019, dedicate aniversării celor o sută de ani de la Unire."/>
  </head>
  <body>
    <article>
      <h1>Preşedintele Klaus Iohannis a conferit Muzeului Ţării Crişurilor Medalia Aniversară "Centenarul Marii Uniri"</h1>
      <address><time datetime="2019-11-19T20:23:00+00:00">19 Nov 2019, 20:23</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <figure>
        <img src="https://www.ebihoreanul.ro/modules/news/files/big_medalii_25-10-2019_8.jpg"/>
        <figcaption>(sursa foto: presidency.ro)</figcaption>
      </figure>
      <p>Muzeul Ţării Crişurilor din Oradea, alături de alte 21 de instituţii culturale din ţară, va primi Medalia Aniversară "Centenarul Marii Uniri", în semn de recunoştinţă pentru activităţile desfăşurate în decursul anilor 2018-2019, dedicate aniversării celor o sută de ani de la Unire.</p>
      <p>Conform site-ului Preşedenţiei, Medalia este acordată prin Decret prezidenţial, "în semn de apreciere pentru efortul depus în vederea păstrării şi promovării memoriei evenimentelor şi participanţilor la înfăptuirea unităţii naţionale şi a statului român modern, contribuind la apărarea şi perpetuarea valorilor în numele cărora s-a înfăptuit Marea Unire".</p>
      <p>Muzeul Ţării Crişurilor a organizat mai multe activităţi muzeistice, omagiale şi educaţionale cu prilejul aniversării Marii Uniri. "În anul Centenarului, Muzeul a propus câteva proiecte care au fost apreciate, de pildă deschiderea Muzeului Aurel Lazăr într-o nouă prezentare, modernă. Un al doilea proiect a fost amplasarea de plăci omagiale în localităţile din Bihor de unde au fost delegaţi oficiali la Marea Unire. De asemenea, tabăra de vară pentru elevi a fost o realizare deosebită, participând copii din România, Ungaria şi Republica Moldova, ei făcând o vizită în Alba Iulia, cimentându-se legăturile între ei", a declarat Aurel Chiriac, directorul Muzeului Ţării Crişurilor.</p>
      <p>Ceremonia de decernare a distincţiei va avea loc în Palatul Cotroceni joia viitoare, pe 28 noiembrie, ora 12:00.</p>
      <p>Alături de instituţia muzeală bihoreană, medalia este conferită următoarelor entităţi: Academia Română, Bucureşti; Institutul de Istorie "A.D. Xenopol" Iaşi; Institutul de Istorie "George Bariţiu" Cluj-Napoca; Centrul de Studii Transilvane Cluj-Napoca; Muzeul Naţional al Unirii Alba Iulia; Complexul Muzeal Naţional "Moldova" Iaşi; Muzeul Naţional de Istorie a României, Bucureşti; Muzeul Naţional de Istorie a Transilvaniei Cluj-Napoca; Muzeul Naţional Cotroceni, Bucureşti; Muzeul Bucovinei Suceava; Arhivelw Naţionale ale României, Bucureşti; Biblioteca Academiei Române, Bucureşti; Editura Academiei Române, Bucureşti; Universitatea din Bucureşti; Universitatea "Alexandru Ioan Cuza" din Iaşi; Universitatea "Babeş-Bolyai" din Cluj-Napoca; Muzeul Naţional al Banatului Timişoara; Muzeul Memorial "Vasile Goldiş" Arad, Universitatea de Vest; Unitatea Arhive Diplomatice – Ministerul Afacerilor Externe; "Memorialul Victimelor Comunismului şi al Rezistenţei Sighet", Sighetu Marmaţiei; Parohia Greco-Catolică, Bădăcin, jud. Sălaj.</p>
    </article>
  </body>
</html>