<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/bsp-v-sofiya-se-vzmuti-ot-podkhoda-km-toplofikatsiya-407145.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T20:18:00+00:00"/>
    <meta property="og:title" content="БСП в София се възмути от подхода към Топлофикация"/>
    <meta property="og:description" content="Левицата в СОС смята, че Топлофикация-София се управлява &quot;на тъмно&quot;"/>
  </head>
  <body>
    <article>
      <h1>БСП в София се възмути от подхода към Топлофикация</h1>
      <address><time datetime="2019-11-19T20:18:00+00:00">19 Nov 2019, 20:18</time> by <a rel="author">Редактори</a></address>
      <p>Възмущение изказаха днес общинските съветници от БСП в София по повод начина на отношение на Столичния общински съвет (СОС) и кмета Йорданка Фандъкова към проблемите на „Топлофикация-София“. Това става ясно от тяхна позиция, разпространена до медиите.</p>
      <p>"Общинските съветници от групата на "БСП за България" със съжаление констатираме, че познатите лоши практики на управляващите Столична община за вземане на важни решения на "тъмно", зад гърба на Столичния общински съвет, продължават и в новия мандат. Демонстрираните намерения на ГЕРБ и на кмета Фандъкова за промяна в стила и начина на работа, остават само предизборни обещания“, казват съветниците, които принадлежат към групата на „БСП за България“ в СОС.</p>
      <p>Ето какво пишат още столичните общинари от левицата:</p>
      <p>"Общинските съветници от групата на "БСП за България" със съжаление констатираме, че познатите лоши практики на управляващите Столична община за вземане на важни решения на "тъмно", зад гърба на Столичния общински съвет, продължават и в новия мандат. Демонстрираните намерения на ГЕРБ и на кмета Фандъкова за промяна в стила и начина на работа, остават само предизборни обещания.</p>
      <p>В понеделник, 18 ноември, новоизбраните столични общински съветници бяха поставени в нелепата ситуация да научват от медиите за подадената оставка на изпълнителния директор на "Топлофикация-София" ЕАД инж. Кремен Георгиев и за назначаването на Александър Александров за нов изпълнителен член на Управителния съвет на дружеството.</p>
      <p>Всеизвестно е, че това общинско дружество, имащо определящо значение за осигуряване на отоплението на по-голямата част от столицата, се намира в състояние на фактически фалит, като само през последната година е натрупало над 115 млн. лв. нов дълг към "Булгаргаз" ЕАД. Кадровите промени под формулата "оставка по лични причини" се утвърди като трайна, удобна, но вредна и порочна практика в управлението на Столична община, оглавявана от кмета Фандъкова. Тя не разкрива проблемите и не ги решава, а цели единствено да прикрива лошото управление и да предотвратява носенето на отговорност.</p>
      <p>Във вторник, 19 ноември, на сесията на СОС общинските съветници от групата на "БСП за България" поискахме обяснение за настъпилите кадрови промени в "Топлофикация-София" ЕАД, но нямаше кой да даде такива, тъй като кметът Фандъкова блестеше с отсъствието си. Стара традиция, но в нов мандат, за да не отговаря на неудобни въпроси.</p>
      <p>Ето защо ние, общинските съветници от групата на "БСП за България", настоявахме по време на сесията във вторник, настояваме и сега да бъдат свикани спешни заседания на три от постоянните комисии на СОС, имащи пряко отношение към дейността на "Топлофикация-София" ЕАД - по "Инженерна инфраструктура и енергийно планиране", "Икономика и собственост" и "Финанси и бюджет".</p>
      <p>На тези заседания да бъдат изслушани членовете на Надзорния и на Управителния съвет на дружеството относно причините за кадровите промени и готовността на дружеството за настъпващия отоплителен сезон.</p>
      <p>Ще настояваме да бъде направен финансов одит, с чийто резултати да бъдат запознати и общинските съветници. Също така да бъде даден ход за реализиране на решението на СОС за търсене на международен консултант, който да предложи модел за управление и развитие на "Топлофикация-София" с цел оздравяването му.</p>
      <p>Настояваме да бъде спазен законът и СОС своевременно да вземе решение за провеждане на конкурс за избор на ръководни органи на "Топлофикация-София" ЕАД, като бъде прекратена вредната практика за назначаване "до конкурс". До провеждането на такъв конкурс така и не се стига, а временно назначените подават оставки "по лични причини".</p>
    </article>
  </body>
</html>