<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918610/%D8%A8%D8%B1%D8%B1%D8%B3%DB%8C-%D8%AA%D9%85%D8%A7%D9%85-%D9%85%D8%B9%D8%A7%D8%AF%D9%84%D8%A7%D8%AA-%DA%AF%D8%B1%D9%88%D9%87-%D9%85%D8%B1%DA%AF-%D8%A7%D9%86%D8%AA%D8%AE%D8%A7%D8%A8%DB%8C-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D8%A7%DB%8C%D8%B1%D8%A7%D9%86-%DA%86%D8%B7%D9%88%D8%B1-%D8%B5%D8%AF%D8%B1%D9%86%D8%B4%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T20:52:46+00:00"/>
    <meta property="og:title" content="بررسی تمام معادلات گروه مرگ انتخابی جام جهانی/ ایران چطور صدرنشین می‌شود؟"/>
    <meta property="og:description" content="عصر دیروز مرحله دوم انتخابی جام جهانی ۲۰۲۲ در آسیا پیگیری شد که در اردن، تیم ملی عراق و بحرین به نتیجه‌ای بهتر از تساوی بدون گل دست پیدا نکردند."/>
  </head>
  <body>
    <article>
      <h1>بررسی تمام معادلات گروه مرگ انتخابی جام جهانی/ ایران چطور صدرنشین می‌شود؟</h1>
      <address><time datetime="2019-11-19T20:52:46+00:00">19 Nov 2019, 20:52</time> by <a rel="author">مرتضی یعقوبی</a></address>
      <p>عصر دیروز مرحله دوم انتخابی جام جهانی ۲۰۲۲ در آسیا پیگیری شد که در اردن، تیم ملی عراق و بحرین به نتیجه‌ای بهتر از تساوی بدون گل دست پیدا نکردند.</p>
      <p>به گزارش ایسنا، این تساوی بیش از هر کسی، برای تیم ملی ایران خوشایند بود و قطعا هواداران و اعضای تیم ملی از این اتفاق خوشحال شدند.</p>
      <p>پس از شکست‌های متوالی ایران در دیدار برابر بحرین و عراق، شانس ملی‌پوشان ایران برای راهیابی به عنوان صدرنشین به مرحله سوم انتخابی جام جهانی تاحدودی کاهش یافت اما اکنون امید به تیم ملی برگشته است.</p>
      <ul>
        <li>
          <b>جدول گروه  </b>
        </li>
      </ul>
      <p>در حال حاضر تیم‌ملی ایران با یک بازی کمتر نسبت به تیم‌های گروه، با ۶ امتیاز سوم است. عراق با ۱۱ و بحرین با ۹ امتیاز اول و دوم هستند اما یک بازی بیشتر انجام داده‌اند.</p>
      <p>هنگ کنگ و کامبوج نیز دیگر تیم‌های این روه هستند که به ترتیب با ۵ و یک امتیاز در رده چهارم و پنجم قرار گرفتند.</p>
      <ul>
        <li>
          <b>اگر ایران ۴ بازی آینده را ببرد</b>
        </li>
      </ul>
      <p>مارک ویلموتس بعد از شکست با عراق گفت که تیمش چاره‌ای جز پیروزی در چهار بازی دور برگشت ندارد.</p>
      <p>تا قبل از بازی عراق و بحرین، کسب چهار پیروزی در دور برگشت، تضمینی برای صدرنشینی ایران نبود اما اکنون تیم ملی با کسب ۱۲ امتیاز دور برگشت و شکست دادن ۴ رقیب خود، ۱۸ امتیازی خواهد شد که به این ترتیب با صدرنشینی در گروه، به طور قطع راهی مرحله بعد خواهد شد.</p>
      <p>در صورتی که ایران عراق را در تهران ببرد و در عوض عراق دو بازی دیگر خود برابر کامبوج و هنگ کنگ را احتمالا با برد پشت سر بگذارد، در نهایت ۱۷ امتیازی می‌شود و نمیتواند صدرنشین شود.</p>
      <p>بحرین هم مانند عراق، اگر به ایران ببازد و کامبوج و هنگ کنگ را شکست دهد، در نهایت ۱۵ امتیازی می‌شود و نمی‌تواند به ایران ۱۸ امتیازی و عراق ۱۷ امتیازی دست یابد و حتی نمی‌تواند به مرحله بعد جام جهانی راه یابد.</p>
      <ul>
        <li>
          <b>اگر تیم ملی نتواند عراق یا بحرین را شکست دهد</b>
        </li>
      </ul>
      <p>اگر دو پیروزی راحت برابر هنگ کنگ و کامبوج را برای ایران متصور شویم، تیم ملی دو دیدار سخت برابر عراق و بحرین دارد. اگر تیم ملی بازی با عراق را با مساوی و بازی با بحرین را با پیروزی پشت سربگذارد، در نهایت ۱۶ امتیازی می‌شود و پشت سر عراق ۱۸ امتیازی قرار می‌گیرد و بالاتر از بحرین ۱۵ امتیازی، دوم می‌شود و شانس صعود به عنوان یکی از چهار تیم منتخب دوم به مرحله بعد را خواهد داشت.</p>
      <p>اگر ایران به عراق در تهران ببازد، تیم ملی با همراه بحرین ۱۵ امتیازی می‌شود، در این صورت تفاضل گل مطرح است که به لطف برتری ۱۴ بر صفر برابر کامبوج تیم ملی دوم می‌شود و شاید به دور بعد صعود کند.</p>
      <p>اگر ایران برابر عراق به برد دست یابد و برابر بحرین تن به تساوی دهد، ایران و بحرین ۱۶ امتیازی و عراق ۱۷ امتیازی می‌شوند.</p>
      <p>در این صورت عراق صدرنشین و احتمالا ایران دوم می‌شود و شاید به دور بعد راه یابد.</p>
      <ul>
        <li>
          <b>تیم ملی چطور به جام جهانی نمی‌رود؟</b>
        </li>
      </ul>
      <p>تیم ملی با وجود برتری برابر عراق، اگر به بحرین ببازد، پایین‌تر از بحرین ۱۸ و عراق ۱۷ امتیازی قرار می‌گیرد و باید با جام جهانی خداحافظی کند.</p>
      <p>نتایج دیگر مانند شکست متوالی برابر عراق و بحرین در تهران نیز حکم حذف تیم ملی را امضا می‌کند.</p>
      <ul>
        <li>
          <b>میزبانی برابر عراق، بحرین و هنگ کنگ</b>
        </li>
      </ul>
      <p>به گزارش ایسنا، تیم ملی از چهار دیدار خود در دور برگشت مرحله دوم انتخابی جام جهانی، فقط دیدار با کامبوج را در خارج از خانه برگزار می‌کند و برابر عراق، بحرین و هنگ کنگ میزبان است که کار را برای پیروزی آسان‌تر می‌کند.</p>
      <p>انتهای پیام</p>
    </article>
  </body>
</html>