<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598186/sto-mikroskopio-tis-kyp-oi-drastiriotites-tou-proin-praktora"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T20:33:00+00:00"/>
    <meta property="og:title" content="Στο μικροσκόπιο της ΚΥΠ οι δραστηριότητες του πρώην πράκτορα"/>
    <meta property="og:description" content="Έγκυρες πηγές του ΣΙΓΜΑ αποκαλύπτουν ότι η ΚΥΠ δεν επιδεικνύει απλώς ενδιαφέρον, αλλά, διεξάγει την δική της σχετική έρευνα για το κατασκοπευτικό..."/>
  </head>
  <body>
    <article>
      <h1>Στο μικροσκόπιο της ΚΥΠ οι δραστηριότητες του πρώην πράκτορα</h1>
      <address><time datetime="2019-11-19T20:33:00+00:00">19 Nov 2019, 20:33</time> by <a rel="author">Κυριάκος Πενηνταέξ</a></address>
      <p>
        <b>Έγκυρες πηγές του ΣΙΓΜΑ αποκαλύπτουν ότι η ΚΥΠ δεν επιδεικνύει απλώς ενδιαφέρον, αλλά, διεξάγει την δική της σχετική έρευνα για το κατασκοπευτικό βαν.</b>
      </p>
      <p>Ειδικότερα, βρίσκονται στο  επίκεντρο οι δραστηριότητες της Ισραηλινής εταιρείας στην οποία φέρεται να ανήκει το όχημα.</p>
      <p>Λαμβάνοντας υπόψη το ρόλο της Κυπριακής Υπηρεσίας Πληροφορίων, αντιλαμβανόμαστε ότι η όλη υπόθεση δεν περιορίζεται μόνο στο θέμα της παρακολούθησης φυσικών και νομικών προσώπων, αλλά αγγίζει και άλλο, πολύ πιο σοβαρό, ζήτημα το οποίο άπτεται του εθνικού συμφέροντος.</p>
      <p>Όπως πληροφορείται το ΣΙΓΜΑ, αυτή την στιγμή, πίσω από τα φώτα της δημοσιότητας, εξελίσσεται μια συνεργασία μεταξύ ΚΥΠ και Αστυνομίας, με στόχο να διαπιστωθεί αν οι υπολογιστές και οι σέρβερ της εταιρείας, που εδρεύει στην Λάρνακα, περιέχουν ή όχι ευαίσθητα κρατικά δεδομένα.</p>
      <p>Ωστόσο, ακόμη και αν υπάρχουν τέτοια στοιχεία, δεν είναι καθόλου βέβαιο πως οι αρχές θα καταφέρουν να πετύχουν πρόσβαση στα αρχεία, καθώς είναι αυτονόητο πως τέτοιες εταιρείες λαμβάνουν τα μέτρα τους.</p>
      <p>Οι πληροφορίες καταδεικνύουν επίσης ότι η έρευνα της ΚΥΠ, τουλάχιστον για τις δραστηριότητες των διαφόρων εταιρειών που ανήκουν στον πρώην πράκτορα, Ταλ Τίλιαν, δεν άρχισε τις τελευταίες ημέρες, αλλά χρονολογείται.</p>
      <p>Σε αυτό το σημείο να παρουσιάσουμε και την ενδιαφέρουσα αλληλογραφία που εντοπίσαμε με μία αναζήτηση στα wikileaks, την γνωστή ιστοσελίδα διαρροών.  </p>
      <p>Ο κ. Τίλιαν συνδέεται με την εταιρεία "HΑCKING TEAM". Αυτή η εταιρεία, υπενθυμίζουμε, θεωρείται από τις καλύτερες, αν όχι η καλύτερη στην πώληση εξοπλισμών παρακολούθησης. Είναι, μάλιστα, αυτή που πριν από μερικά χρόνια προμήθευσε την ΚΥΠ με περιβόητο πρόγραμμα παρακολούθησης "Galileo", μια υπόθεση που ως γνωστό είχε ως κατάληξη την παραίτηση του τότε Διοικητή της Υπηρεσίας, Ανδρέα Πενταρά, παρότι το πρόγραμμα είχε εγκριθεί από το τότε υπουργικό Συμβούλιο.</p>
      <p>Στην αλληλογραφία, που βλέπουμε και στην οθόνη μας, ο πρώην Ισραηλινός πράκτορας βρίσκεται ανάμεσα στους παραλήπτες μηνυμάτων μεταξύ διαφόρων εταιρειών που ενδιαφέρονταν, κατά το 2015, να συνεργαστούν με την "HΑCKING TEAM". Συνεπώς, διαφαίνεται πως ιστορίες του παρελθόντος συνδέονται, κατά κάποιο τρόπο, με το παρόν.</p>
      <p>Το βαν εισήχθη στην Κύπρο από το Ισραήλ ως μετεωρολογικό όχημα. Οι πληροφορίες που εξασφάλισε το ΣΙΓΜΑ, από έγκυρες πηγές, είναι ότι οι κατασκευαστές του έφερναν ένα - ένα και δύο - δύο τα κομμάτια του για να μην γίνει αντιληπτό από τις αρχές πως δεν επρόκειτο για μετεωρολογικό εξοπλισμό.</p>
      <p>Και έτσι, το βαν, κάτω από την "μύτη" των αρμοδίων, πήρε την τελική του μορφή και μετατράπηκε σε κατασκοπευτικό υπερόπλο. Σήμερα, όλες αυτές οι πληροφορίες όπως και άλλες, διερευνώνται από την Αστυνομία.</p>
      <p>Οι πληροφορίες επίσης του ΣΙΓΜΑ καταδεικνύουν ότι στο μικροσκόπιο των Αρχών βρίσκονται και άλλες εταιρείες που δραστηριοποιούνται στην Κύπρο και ενδεχομένως να εκτελούν παράνομες υπηρεσίες παρακολουθήσεως.</p>
      <p>Υπάρχουν και άλλες εταιρείες που πιθανόν να εχουν στη φαρέτρα τους, εδώ και χρόνια, την κατασκοπεία υπό την κάλυψη βέβαια της παροχής διαφόρων νόμιμων υπηρεσιών.</p>
      <p>Και επειδή γίνεται ιδιαίτερος λόγος για πολιτική κατασκοπεία, θα πρέπει να επισημάνουμε ότι αυτές οι εταιρείες προσφέρουν υπηρεσίες σε όποιον πληρώσει.<br/>Από την άλλη, στο επίκεντρό τους δεν είναι μόνο να παρακολουθούν τους ντόπιους, αλλά η διεθνής παρακολούθηση. Μιλάμε για διαδίκτυο και εδώ απλά είναι η έδρα. Και στο επίκεντρο δεν είναι οι πολιτικοί, αλλά και τα οικονομικά δεδομένα και οι εταιρικές συναλλαγές.</p>
      <p>Διαφαίνεται, λοιπόν, πως υπάρχει έντονη δραστηριότητα τέτοιων εταιρειών στην Κύπρο. Το ερώτημα είναι, αφού γνωρίζουν οι αρχές, ποιος κάνει τις πλάτες, με αποτέλεσμα να προσφέρονται, ανενόχλητα,  κατασκοπευτικές υπηρεσίες.</p>
      <p>Προφανώς υπάρχει ανοχή, από την στιγμή που υπάρχει γνώση, πλήρης ή μερική, για τις δραστηριότητες αυτών των εταιρειών στην Κύπρο.</p>
      <p>Το ζήτημα είναι ποιος της έφερε στην Κύπρο και ποιος τους έκανε, όπως είπε και εσύ, πλάτες για να κάνουν τα δικά τους, αλλά και με ποιο αντάλλαγμα, ενδεχομένως. Και πως γίνεται ξαφνικά να γίνεται κατάσχεση του ενός βαν, το οποίο διαφημίζεται εδώ και χρόνια στο διαδίκτυο από την ιδιοκτήτρια εταιρεία.Πολλά τα ερωτήματα, λοιπόν, που χρήζουν απάντησης.</p>
      <figure>
        <iframe src="https://www.youtube.com/embed/6H47cZH0tys" width="560" height="315" data-service="Youtube" scrolling="no"/>
      </figure>
    </article>
  </body>
</html>