<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/bejelentettek-az-iszlam-allam-legyozeset-afganisztanban"/>
    <meta property="og:site_name" content="infostart"/>
    <meta property="article:published_time" content="2019-11-19T20:41:55+00:00"/>
    <meta property="og:title" content="Bejelentették az Iszlám Állam legyőzését Afganisztánban"/>
    <meta property="og:description" content="Annak még azért ki kell derülnie, hogy az önmagukat feladók hol folytassák az életüket."/>
  </head>
  <body>
    <article>
      <h1>Bejelentették az Iszlám Állam legyőzését Afganisztánban</h1>
      <address><time datetime="2019-11-19T20:41:55+00:00">19 Nov 2019, 20:41</time> by <a rel="author">Infostart / MTI</a></address>
      <h3>Annak még azért ki kell derülnie, hogy az önmagukat feladók hol folytassák az életüket.</h3>
      <p>Asraf Gáni afgán elnök kedden bejelentette, hogy győzelmet arattak az Iszlám Állam felett a dzsihadista szervezet afganisztáni fellegvárának számító Nangarhar keleti tartományban.</p>
      <blockquote>"Ki tudta volna elképzelni egy évvel ezelőtt,</blockquote>
      <p>hogy egy napon itt fogunk hálát adni a mindenhatónak az Iszlám Állam legyőzéséért Nangarharban?" - fogalmazott Gáni a keleti tartományban tett látogatása során.</p>
      <p>Gáni leszögezte, hogy a dzsihadisták által uralt területek felszabadítása nem lett volna lehetséges a szélsőségesek elleni harcban a biztonsági erőkhöz csatlakozó helyi lakosok részvétele nélkül. "A mai napon az Iszlám Államot legyőzték" - tette hozzá az elnök, aki gratulált a biztonsági erőknek és a tartományi lakosoknak ezért.</p>
      <p>Az afgán elnök elmondta, hogy felszerelik és több támogatással látják el azokat a helyi csoportokat, amelyek az Iszlám Állam ellen harcoló milíciák részét képezték. A dzsihadista szervezet 2015-ben jelent meg Afganisztánban, és jelenleg is aktív az országban, például a szomszédos Kunár tartományban.</p>
      <p>Az afgán biztonsági erők az elmúlt három évben fokozták a szárazföldi és légi műveleteiket az Iszlám Állam ellen, és fokozatosan jelentették be a települések felszabadítását a művelet során, amelyekben a dzsihadista szervezet harcosainak százai vesztették életüket.</p>
      <p>A nangarhari kormányzó hivatala közleményében tudatta, hogy - mint fogalmazott - az "Iszlám Állam gerincét ért csapásban" 243 harcos, 625 nő és gyerek adta meg magát a katonai műveletek következtében. A helyi kormány adatai szerint a harcosok között vannak pakisztáni, iráni, tádzsikisztáni, azerbajdzsáni, kazahsztáni, üzbegisztáni származású, valamint a Maldív-szigetekről származó emberek is.</p>
      <p>Gáni elmondta, hogy</p>
      <blockquote>párbeszédet folytatnak a harcosok származási országával a dzsihadisták jövőjét illetően.</blockquote>
      <p>Hozzátette: míg a harcosok sorsa el nem dől, az afgán kormány fedezi családtagjaik szükségleteit. "A gyerekeikkel és feleségeikkel az afgán kultúra és hagyomány szellemében fognak bánni" - fogalmazott.</p>
      <p>Az afgán államfő egyúttal fogadkozott, hogy folytatják a hadműveleteket Nangarharban a tartomány számos települését ellenőrző tálibok ellen. "Az Iszlám Állam felszámolása nem jelenti azt, hogy meghagyjuk a terepet a táliboknak" - mondta.</p>
      <p>Az afganisztáni Iszlám Állam számos, a leghalálosabbnak számító öngyilkos merényletben volt érintett Nangarharban az elmúlt években, többségében civilek ellen.</p>
      <p>
        <i>Nyitókép: MTI/EPA</i>
      </p>
    </article>
  </body>
</html>