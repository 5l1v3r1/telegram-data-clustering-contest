<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/koszykowka-legionisci-zmierza-sie-z-wicemistrzem-wegier/75816"/>
    <meta property="og:site_name" content="Legia.Net"/>
    <meta property="article:published_time" content="2019-11-19T20:50:00+00:00"/>
    <meta property="og:title" content="Koszykówka: Legioniści zmierzą się z wicemistrzem Węgier"/>
    <meta property="og:description" content="Koszykarze Legii cały czas liczą się w walce o wyjście z grupy H rozgrywek FIBA Europe Cup, a warunkiem koniecznym są dwie wygrane stołecznego zespołu w dwóch ostatnich seriach gier."/>
  </head>
  <body>
    <article>
      <h1>Koszykówka: Legioniści zmierzą się z wicemistrzem Węgier</h1>
      <address><time datetime="2019-11-19T20:50:00+00:00">19 Nov 2019, 20:50</time> by <a rel="author">Marcin Szymczyk</a></address>
      <p>
        <b>Koszykarze Legii cały czas liczą się w walce o wyjście z grupy H rozgrywek FIBA Europe Cup, a warunkiem koniecznym są dwie wygrane stołecznego zespołu w dwóch ostatnich seriach gier.</b>
      </p>
      <p>Legia przed tygodniem przegrała po dwóch dogrywkach wyjazdowy mecz z fińską Katają Joensuu, mając na pięć sekund przed końcem regulaminowego czasu gry rzut wolny na zwycięstwo. Grający w mocno okrojonym składzie legioniści w dogrywce grali zrywami, a wobec wysokiej skuteczności rywali, ostatecznie musieli uznać wyższość Finów. W pierwszej połowie tego meczu, niegroźnego, ale bolesnego urazu doznał <b>Przemysław Kuźkow</b> i jego występ w środowym meczu z Egisem jest praktycznie wykluczony. W Finlandii nasiliły się również problemy zdrowotne <b>Szymona Kiwilszy</b>, więc i podkoszowy obejrzy mecz z trybun. Jedynym wzmocnieniem w stosunku do meczu w Joensuu, będzie pojawienie się w składzie <b>Milana Milovanovicia</b>, który zadebiutował z „eLką” na piersi w ligowym meczu w Gdyni. Ponadto w kadrze meczowej pojawi się <b>Adam Linowski</b>, który w meczu przeciwko Arce wskoczył od razu do wyjściowej piątki i w pierwszej części spotkania dwukrotnie trafił za trzy punkty.</p>
      <p>Niestety, powrót na parkiet pozostałych zawodników zajmie więcej czasu. Oprócz wcześniej wspomnianych Kuźkowa i Kiwilszy, w składzie na spotkanie z Węgrami zabraknie z pewnością <b>Keanu Pindera</b>, a niewielkie są szanse na powrót na parkiet <b>Romarica Belemene</b>. Nawet jednak w takim zestawieniu, legioniści są w stanie osiągnąć zwycięstwo. Legia ma obecnie bilans 1-3 w grupie H, ale pamiętać należy, że dwa ostatnie mecze przegrała bardzo pechowo. O porażce w Joensuu decydowały dwie dogrywki, a przed dwoma tygodniami w rywalizacji z duńskim Bakken Bears, warszawianie prowadzili przez niemal całe spotkanie, a rywale wyszli na prowadzenie na dwie sekundy przed końcem spotkania. Legia próbowała jeszcze rzutu na zwycięstwo, ale rzut <b>Jakuba Nizioła</b> nie znalazł drogi do kosza.</p>
      <p>Inne spotkanie tej grupy pomiędzy Katają Joensuu i Bakken Bears rozpocznie się wcześniej. W przypadku wygranej Duńczyków w Joensuu, Legia powinna pokonać Egis Kormend wyżej niż przegrała na Węgrzech, czyli różnicą co najmniej 15 punktów. W przypadku wygranej Kataji, może dojść do sytuacji w której wszystkie zespoły skończą rywalizację z identycznym bilansem (3-3) i wówczas decydować będą małe punkty oraz wyniki bezpośrednich spotkań. Tak więc dla Legii celem minimum będzie wygrana w środowym meczu, ale optymalnie byłoby zwyciężyć Egis Kormend różnicą 15 pkt.</p>
      <p>W lidze węgierskiej Egis Kormend plasuje się na miejscu trzecim z bilansem 6-2. Najlepszymi strzelcami zespołu w rozgrywkach FIBA Europe Cup są rzucający <b>Justin Edwards</b> (średnio 15,8 pkt. na mecz) oraz rozgrywający <b>Frank Turner</b> (śr. 15,3 pkt.). Środowy mecz będzie ostatnim spotkaniem Legii przed własną publicznością w tej fazie rozgrywek. Początek pojedynku  z wicemistrzem Węgier zaplanowano na godzinę 20:00 w hali Koło. Bilety cały czas nabywać można na stronie <b><a href="http://legiakosz.abilet.pl/">legiakosz.abilet.pl</a></b>, a w dniu meczu, od 18:30 będzie je można zakupić również przy wejściu do hali przy ulicy Obozowej 60. Bezpośrednią transmisję meczu z komentarzem duetu <b>Wojciech Michałowicz</b> – <b>Krzysztof Szablowski</b> będzie można obejrzeć na kanale YouTube FIBA.</p>
    </article>
  </body>
</html>