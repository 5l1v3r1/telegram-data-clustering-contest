<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/ali-lahko-prvo-druzbeno-omrezje-brez-oglasov-ogrozi-facebook.html?RSS8eae6cff4242589254a5954e3da83f81"/>
    <meta property="og:site_name" content="Računalniške novice"/>
    <meta property="article:published_time" content="2019-11-19T06:44:00+00:00"/>
    <meta property="og:title" content="Ali lahko prvo družbeno omrežje brez oglasov ogrozi Facebook?"/>
    <meta property="og:description" content="Ponudniki spletnih storitev zbirajo kar nekaj podatkov o vas. Med njimi z več kot dvema milijardama uporabnikov seveda prevladuje podjetje Facebook, ki pa zlorablja osebne podatke."/>
  </head>
  <body>
    <article>
      <h1>Ali lahko prvo družbeno omrežje brez oglasov ogrozi Facebook?</h1>
      <address>
        <time datetime="2019-11-19T06:44:00+00:00">19 Nov 2019, 06:44</time>
      </address>
      <p>Ponudniki spletnih storitev zbirajo kar nekaj podatkov o vas. Med njimi z več kot dvema milijardama uporabnikov seveda prevladuje podjetje Facebook, ki pa je žal že večkrat nelegalno zbiralo osebne podatke uporabnikov družbenega omrežja. Nedavna afera pa je celo razkrila, da Facebook uporabnikom sicer omogoča, da ukinejo svoj uporabniški račun, ne pa tudi, da bi bili popolnoma izbrisani. Priljubljeno družbeno omrežje namreč "potrebuje" uporabniške podatke za boljše ciljno oglaševanje, kar pomeni, da so vsi oglasi še vedno prilagojeni navadam brskanja in spletnim iskanjem uporabnika. To dejansko pomeni, da če se uporabnik kasneje odloči za ponovno aktivacijo svojega uporabniškega računa, se dejansko počuti, kot da nikoli sploh ni odšel.</p>
      <p>To je tudi razlog, zakaj je ustanovitelj Wikipedije Jimmy Wales napovedal, da želi uporabnikom omogočiti izbiro s pripravo inovativnega družbenega omrežja. Tu gre za družbeno omrežje »WT: Social«, ki sicer ponuja vse, kar nudijo družbena omrežja Facebook, Instagram in druga, le da je tu zagotovljena zasebnost uporabnikov. Tovrstno omrežje se namreč ne financira preko tržnih oglasov, ampak temelji na osnovi prostovoljnih prispevkov. To dejansko pomeni, da tu ni potrebe po zbiranju osebnih podatkov uporabnikov in deljenju njihovih podatkov s tržno naravnanimi podjetji.</p>
      <p>Na družbenem omrežju »WT: Social« prav tako ne najdemo algoritma, ki odloča o tem, kakšna vsebina bo prikazana končnim uporabnikom. Uporabnikom je namreč prikazana le najnovejša vsebina, ti pa nato sami ocenijo objave in tako na nek način potrdili njihovo pristnost. To dejansko pomeni, da uporabniki sami bedijo nad kakovostjo in pristnostjo objavljenih vsebin.</p>
      <p>Prijava na družbeno omrežje »WT: Social« je sicer brezplačna, vendar trenutno obstaja čakalni seznam, ki ga je sicer mogoče »preskočiti« z donacijo. Po poročanju medijske hiše The Financial Times je doslej več kot 200 posameznikov plačalo prostovoljni prispevek za hiter dostop do omrežja. Novodobno družbeno omrežje trenutno skupno uporablja nekaj več kot 100 tisoč uporabnikov.</p>
      <figure>
        <iframe src="https://www.youtube.com/embed/N2EguidHxh4" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://wt.social/">WT Social</a></footer>
    </article>
  </body>
</html>