<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/generalitat-ajuntament-pla-cabanyal-finestra-unica-regeneracio"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T06:35:00+00:00"/>
    <meta property="og:title" content="La Generalitat i l'Ajuntament redefineixen el Pla Cabanyal perquè siga una &quot;finestra única&quot; de regeneració del barri"/>
    <meta property="og:description" content="El Pla Cabanyal també es farà càrrec l'entitat de la gestió dels projectes en el marc de l'eina EDUSI"/>
  </head>
  <body>
    <article>
      <h1>La Generalitat i l'Ajuntament redefineixen el Pla Cabanyal perquè siga una "finestra única" de regeneració del barri</h1>
      <h2>El conseller d'Arquitectura Bioclimàtica, Rubén Martínez Dalmau, i l'alcalde de València, Joan Ribó, reforcen la col·laboració per a aplicar els programes ARRU</h2>
      <address><time datetime="2019-11-19T06:35:00+00:00">19 Nov 2019, 06:35</time> by <a rel="author">DLV</a></address>
      <p>VALÈNCIA. L'alcalde de València, Joan Ribó, i el vicepresident segon i conseller d'Habitatge i Arquitectura Bioclimàtica, Rubén Martínez Dalmau, han acordat aquest matí una redefinició de les funcions de Pla Cabanyal amb l'objectiu d'intensificar i impulsar les accions conjuntes per a revitalitzar el barri. <br/><br/>Ribó i Dalmau han mantingut una trobada en la qual també han participat la vicealcaldessa de València i regidora de Desenvolupament Urbà, Sandra Gómez, i la regidora d'Habitatge, Isabel Lozano. Sota la nova concepció de l'eina Pla Cabanyal, "la voluntat de les dues institucions és que aquesta funcione com a finestra única per a coordinar i canalitzar les iniciatives de rehabilitació i regeneració del barri", ha explicat Ribó.<br/><br/>L'alcalde ha afegit que la segona de les funcions definides és treballar com a entitat col·laboradora dels programes ARRU. Una tasca que ja estava plantejada, però que ara s'assumeix de forma inequívoca, segons un comunicat de l'Ajuntament de València. <br/><br/>Ribó ha explicat que Pla Cabanyal tindrà també una funció "de caràcter social, per al registre de sol·licituds d'habitatges i d'ajudes per al lloguer". I així mateix, exercirà com a punt d'informació urbanística. <br/><br/>La quarta tasca que defineix específicament per a Pla Cabanyal serà l'operació sobre l'anomenat bloc dels Portuaris. Així mateix, s'assumirà "la gestió unitària del patrimoni públic en els habitatges i parcel·les del Cabanyal, ja que algunes són propietat de l'Ajuntament, unes altres de la Generalitat i unes altres de Pla Cabanyal, i estimem que és més eficient exercir una gestió conjunta", ha explicat Ribó. <br/><br/>El Pla Cabanyal també es farà càrrec l'entitat de la gestió dels projectes en el marc de l'eina EDUSI (Estratègies de Desenvolupament Urbà Sostenible i Integrat) de finançament amb fons europeus, que dona suport a projectes de formació, divulgació i mediació. Des de Pla Cabanyal es coordinaran també els continguts i equipaments socioculturals. Finalment, es pretén fer d'aquesta entitat un centre de divulgació i formació en punt de xarxa d'infovivenda.<br/><br/>D'altra banda, la vicealcaldessa i delegada de Desenvolupament Urbà ha respost les preguntes sobre una eventual subhasta d'habitatges públics. Gómez ha assegurat que "la font d'ingressos serà una dotació estable i constant cada any en els pressupostos, tant de l'Ajuntament com de la Generalitat, amb independència que les dues administracions consideren quins immobles ens podem quedar per a rehabilitar i dotar per al parc públic d'habitatge i quins es poden dedicar a altres usos". <br/><br/>La delegada d'Habitatge, Isabel Lozano, ha incidit en la importància de l'acord, "que serà un gran impuls per a la tasca rehabilitadora al Cabanyal, amb una oficina potenciada". Lozano ha destacat la "possibilitat de rehabilitar a un ritme més ràpid i dinamitzar el barri a partir dels habitatges públics i parcel·les públiques". <br/><br/>Finalment, el vicepresident segon i conseller d'Habitatge i Arquitectura Bioclimàtica, Rubén Martínez Dalmau, ha afirmat la voluntat d'"acostar la col·laboració institucional" i ha afirmat que es potenciarà Pla Cabanyal com a "oficina de proximitat que coordine les accions que tenim en marxa en el barri".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/som-10-milions-en-una-comunitat-linguistica"/>
        <a href="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/audiencia-nacional-anulla-ordres-de-preso-4-cdr-i-jutge-allibera-o-no"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
      </related>
    </article>
  </body>
</html>