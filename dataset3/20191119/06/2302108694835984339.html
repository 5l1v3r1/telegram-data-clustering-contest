<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/perchezitii-la-marius-danut-carasol-fostul-sef-al-transelectrica-acuzat-ca-si-a-falsificat-diploma-de-licenta-prejudiciul-estimat-de-procurori-460-de-mii-de-lei.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T06:00:59+00:00"/>
    <meta property="og:title" content="UPDATE Percheziții la Marius Dănuț Carașol, fostul șef al Transelectrica, acuzat că și-a falsificat diploma de licență. Prejudiciul estimat de procurori: 460 de mii de lei"/>
    <meta property="og:description" content="Ora 11.20 - Marius Dănuț Carașol, fostul șef al Transelectrica, a ajuns la Parchetul general pentru audiere. Anchetatorii fac, marți, percheziții la"/>
  </head>
  <body>
    <article>
      <h1> UPDATE Percheziții la Marius Dănuț Carașol, fostul șef al Transelectrica, acuzat că și-a falsificat diploma de licență. Prejudiciul estimat de procurori: 460 de mii de lei </h1>
      <address><time datetime="2019-11-19T06:00:59+00:00">19 Nov 2019, 06:00</time> by <a rel="author">Ana Popescu</a></address>
      <p><b>Ora 11.20</b> – Marius Dănuț Carașol, fostul șef al Transelectrica, a ajuns la Parchetul general pentru audiere.</p>
      <p>Anchetatorii fac, marți, percheziții la Marius Dănuț Carașol, fostul șef al Transelectrica, acuzat că și-a falsificat diploma de licență. Prejudiciul estimat de procurori este de 460 de mii de lei.</p>
      <p>Procurorii efectuează cercetări sub aspectul săvârșirii infracțiunilor de înșelăciune și uz de fals, constând în modalitatea frauduloasă de angajare în cadrul unei companii naționale de interes strategic, prin utilizarea unor documente falsificate ce atestau nereal, studii superioare necesare ocupării funcției în cauză.</p>
      <p>
        <b>Comunicatul Parchetului General:</b>
      </p>
      <p>„În cursul zilei de azi, 19 noiembrie 2019, ofițeri de poliție din cadrul Direcției de Investigare a Criminalității Economice a Inspectoratului General al Poliției Române, sub coordonarea procurorului de caz din cadrul Parchetului de pe lângă Înalta Curte de Casație și Justiție – Secția de urmărire penală și criminalistică, efectuează 3 percheziții domiciliare în municipiul București și județul Ilfov, la domiciliul declarat și la alte imobile deținute de un fost funcționar public.<br/>În cauză se efectuează cercetări sub aspectul săvârșirii infracțiunilor de înșelăciune și uz de fals, constând în modalitatea frauduloasă de angajare în cadrul unei companii naționale de interes strategic, prin utilizarea unor documente falsificate ce atestau nereal, studii superioare necesare ocupării funcției în cauză.<br/>Prejudiciul reclamat este de peste 460 000 de lei, sumă cu care compania angajatoare s-a constituit parte civilă în procesul penal.<br/>Raportat la actele procedurale efectuate în cauză, atunci când împrejurările vor permite, vom fi în măsură să oferim detalii suplimentare.<br/>Precizăm că aceste activități nu pot, în nicio situație, să înfrângă principiul prezumției de nevinovăție.”</p>
      <p>Conducerea Transelectrica anunța în septembrie că va depune plângere penală împotriva fostului preşedinte Marius-Dănuţ Caraşol, revocat recent din funcţie după ce <a href="https://www.edupedu.ro/breaking-presedintele-transelectrica-si-a-falsificat-cv-ul-unde-sustine-ca-a-absolvit-politehnica-upb-bucuresti-nu-a-finalizat-studiile/">Edupedu.ro</a> a arătat că acesta şi-ar fi falsificat CV-ul.</p>
      <p>Revocarea lui Caraşol a avut loc în contextul în care mai multe publicaţii au relatat că şi-ar fi falsificat CV-ul, susţinând că a absolvit Universitatea Politehnică Bucureşti.</p>
      <p>Reprezentanţii Politehnicii au precizat, pentru Edupedu.ro, că persoana respectivă a fost student în cadrul universităţii, însă nu şi-a finalizat studiile.</p>
      <p>Potrivit unui comunicat al companiei, remis în 18 septembrie, Consiliul de Supraveghere al Transelectrica i-a cerut preşedintelui directoratului, Marius Caraşol, diplomele de studii în original, urmând să dispună măsurile care se impun în conformitate cu prevederile legale, în urma informaţiilor că şi-ar fi falsificat CV-ul.</p>
      <p>
        <i>Sursa foto: Inquam Photos / Ilona Andrei</i>
      </p>
    </article>
  </body>
</html>