<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818024/%D8%A8%DB%8C%D8%B3%D8%AA-%D9%88-%D9%87%D9%81%D8%AA%D9%85%DB%8C%D9%86-%D8%AF%D9%88%D8%B1%D9%87-%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%D8%A7%D8%B3%D8%AA%D8%A7%D9%86%DB%8C-%D8%AF%D8%B1-%D8%A7%D8%B1%D8%AF%D8%A8%DB%8C%D9%84-%D8%AF%D8%B1-%D8%AD%D8%A7%D9%84-%D8%A8%D8%B1%DA%AF%D8%B2%D8%A7%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T06:49:20+00:00"/>
    <meta property="og:title" content="بیست و هفتمین دوره جشنواره تئاتر استانی در اردبیل در حال برگزاری است"/>
    <meta property="og:description" content="ایسنا/اردبیل بیست و هفتمین دوره جشنواره تئاتر استان اردبیل از دیروز و با اجرای نمایش «فلامینگوها، همان آشپزهای ناشی» کار خود را آغاز کرده است."/>
  </head>
  <body>
    <article>
      <h6 class="kicker">مسئول دبیرخانه دائمی جشنواره‌های تئاتر استان اردبیل:</h6>
      <h1>بیست و هفتمین دوره جشنواره تئاتر استانی در اردبیل در حال برگزاری است</h1>
      <address><time datetime="2019-11-19T06:49:20+00:00">19 Nov 2019, 06:49</time> by <a rel="author">سمیه درازی</a></address>
      <p>ایسنا/اردبیل بیست و هفتمین دوره جشنواره تئاتر استان اردبیل از دیروز و با اجرای نمایش «فلامینگوها، همان آشپزهای ناشی» کار خود را آغاز کرده است.</p>
      <p>کریم عظیمی ججین در جمع خبرنگاران با اشاره به آغاز به کار جشنواره تئاتر استانی اردبیل اظهار کرد: امسال در سطح استان اجراهای کیفی و کمی خوبی انجام شده بطوریکه نکته قابل توجه جشنواره امسال به دلیل بومی بودن نویسنده‌گان است که این اتفاق برای آینده تئاتر استان بسیار امیدوارکننده است.</p>
      <p>مسئول دبیرخانه دائمی جشنواره‌های تئاتر استان اردبیل اظهار کرد: در این جشنواره ۹ نمایش راه یافته به جشنواره از شهرستان‌های اردبیل، پارس آباد، بیله‌سوار و خلخال هستند که به مدت ۴ روز در ۲ سانس صبح و عصر در سالن‌های مجتمع فرهنگی هنری فدک و تالار بیضای اردبیل به روی صحنه خواهند رفت.</p>
      <p>وی با بیان اینکه حضور پرشور مردم در جشنواره برای اهالی تئاتر استان مایه دلگرمی می‌باشد، خاطرنشان کرد: علاقمندان تئاتر می‌توانند برای خرید بلیط نمایش‌ها به گیشه سالن‌ها مراجعه کنند.</p>
      <p>به گفته عظیمی در سال گذشته یعنی از پایان جشنواره تئاتر ۲۶‌ام تا قبل از آغاز جشنواره امسال، ۳۰ نمایش در سراسر استان به‌صورت عمومی اجرا شد که از این تعداد ۲۲ نمایش درخواست حضور در جشنواره را داشتند که پس از بازبینی ۹ اثر موفق به حضور در جشنواره شدند.</p>
      <p>مسئول دبیرخانه دائمی جشنواره‌های تئاتر استان اردبیل گفت: بیست و هفتمین جشنواره تئاتر استان ساعت ۱۰ صبح ۳۰ آبان با معرفی نمایش‌های برتر در مجتمع فرهنگی هنری فدک اردبیل به کار خود پایان خواهد داد.</p>
      <p>به گزارش ایسنا، در حاشیه بیست و هفتمین جشنواره تئاتر استان نمایشگاه چهره‌نما نیز دایر شده است و در این نمایشگاه ۳۶ پرتره از هنرمندان استان که توسط بهناز عظیمی هنرمند اردبیلی طی یک سال و نیم جمع‌آوری شده، به نمایش گذاشته شده است که تا ۳۰ آبان از ساعت 16.30 الی 18.30 برای بازدید علاقه‌مندان دایر است.</p>
      <p>انتهای پیام</p>
    </article>
  </body>
</html>