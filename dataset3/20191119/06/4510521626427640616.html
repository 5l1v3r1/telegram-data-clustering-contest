<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/patronul-firmei-deratizare-timisoara-fost-retinut-moartea-trei-oameni-afectati-substantele-folosite-alte-17-persoane-internate-1_5dd3874e5163ec42712b7c5b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T06:14:14+00:00"/>
    <meta property="og:title" content="Patronul firmei de deratizare din Timişoara a fost reţinut după moartea a trei oameni afectaţi substanţele folosite. Alte 20 persoane sunt internate"/>
    <meta property="og:description" content="Ioan Sorin Buţă,  patronul firmei de deratizare Bistim Dera, care a intervenit în cele două blocuri evacuate din Timişoara, de unde trei locatari au murit iar alţi 20 sunt internaţi în spital, a fost reţinut pentru 24 de ore. Bărbatul este acuzat de vătămare corporală, ucidere din culpă şi trafic de produse sau substanţe toxice."/>
  </head>
  <body>
    <article>
      <h1>Patronul firmei de deratizare din Timişoara a fost reţinut după moartea a trei oameni afectaţi substanţele folosite. Alte 20 persoane sunt internate</h1>
      <address><time datetime="2019-11-19T06:14:14+00:00">19 Nov 2019, 06:14</time> by <a rel="author">George-Andrei Cristescu</a></address>
      <h4>Ioan Sorin Buţă,  patronul firmei de deratizare Bistim Dera, care a intervenit în cele două blocuri evacuate din Timişoara, de unde trei locatari au murit iar alţi 20 sunt internaţi în spital, a fost reţinut pentru 24 de ore. Bărbatul este acuzat de vătămare corporală, ucidere din culpă şi trafic de produse sau substanţe toxice.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/substanta-provocat-tragedia-timisoara-specialist-e-alt-tip-decat-obisnuiti-1_5dd2ef4c5163ec427127f4c9/index.html"/>
        <a href="https://adevarul.ro/locale/timisoara/tragedia-timisoara-Inca-bloc-fost-evacuat-nu-niciun-caz-intr-o-situatie-disperata-1_5dd304435163ec427128706c/index.html"/>
        <a href="https://adevarul.ro/locale/timisoara/cosmarul-blocul-murit-trei-oameni-nu-cred-putea-traiti-aici-scarba-calcati-scari-1_5dd2e8275163ec427127bc63/index.html"/>
      </related>
      <p>
        <b>Citeşte şi: <a href="https://adevarul.ro/locale/timisoara/otrava-folosita-blocul-groazei-timisoara-cumparata-piata-neagra-patronul-recunoscut-tot-1_5dd39a0c5163ec42712c14b1/index.html">Otrava folosită în blocul groazei de la Timişoara, cumpărată de pe piaţa neagră. Patronul a recunoscut tot</a></b>
      </p>
      <hr/>
      <p><b>UPDATE 9:40  </b>Parchetul confirma oficial ca substanţa toxică este fosfură de aluminiu.</p>
      <p>Potrivit sursei citate, în urma cercetărilor efectuate în cauză s-a stabilit că suspectul B.I.S., în calitate de reprezentant al unei societăţi comerciale cu sediul în Timişoara, a executat servicii de deratizare în imobilul respectiv, în baza unui contract încheiat în acest sens, activitate ce a avut loc în perioada 16.11.2019  - 18.11.2019. În cauză există indicii că, în procesul de deratizare, suspectul a folosit un insecticid denumit “Delicia - GASTOXIN”,  ce are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <p>***</p>
      <p>Ioan Sorin Buţă a fost reţinut. În cursul zilei de marţi urmează ca acesta să fie audiat de Parchetului de pe lângă Tribunalul Timiş care a preluat dosarul, şi va fi prezentat judecătorilor cu propunere de arestare preventivă.</p>
      <p>Acuzaţiile care i se aduc lui Ioan Sorin Buţă sunt omor din culpă, vătămare corporală din culpă şi trafic de substanţe interzise. </p>
      <p>Potrivit News.ro, Bistim Dera SRL are ca obiect de activitate nu doar dezinsecţie şi deratizare, ci şi operaţiuni de curăţenie în trenuri, autobuze, avioane, în cisterne rutiere şi maritime, curăţenie şi întreţinere piscine, curăţat de sticle, măturat de străzi şi îndepărtat zăpada.</p>
      <p> Are sediul într-un apartament de bloc din Timişoara, cu un singur asociat care e şi administrator. Şi-a început activitatea în 2015. Anul trecut a înregistrat o cifră de afaceri, adică totalul vânzărilor facturate, de 142.759 de lei. Tot în 2018  a înregistrat un profit net de 19.000 de euro şi datorii de peste 1.000 de euro, în condiţiile în care cu un an înainte, datoriile firmei depăşeau 50.000 de lei.</p>
      <p> Între timp, marţi dimineaţă, la ora 8.00, la Spitalul Judeţean Timişoara mai era un adult internat, la Spitalul Municipal, alţi trei, iar la Spitalul de Copii ”Louis Ţurcanu” mai sunt 16 copii internaţi. În total, 20 de persoane se află încă în spitale, după acţiunile de dezinsecţie şi deratizare din cele două blocuri de locuinţe care au fost evacuate luni.</p>
      <p>Cinci persoane sunt cazate la un hotel, la Mitropolia Banatului si la Liceul Silvic din Timişoara, în spaţiile puse la dispoziţie de autorităţi. Restul oamenilor evacuaţi s-au adăpostit la rude si prieteni.</p>
      <p>Autorităţile din Timişoara au intrat în alertă luni, în jurul prânzului, când un bărbat care locuieşte pe strada Mioriţa, din Complexul Studenţesc, s-a prezentat la Unitatea de Primiri Urgenţe a Spitalului Judeţean Timişoara cu simptome digestive. După ce au aflat că soţia bărbatului, în vârstă de 29 de ani a murit luni dimineaţa, iar copilul lor de trei ani şi un alt copil de la apartamentul vecin au murit sâmbătă având aceleaşi simptome, medicii au dat alarma.</p>
      <p>În urma verificărilor de luni, două blocuri au fost evacuate. În cazul clădirii de pe strada Mioriţa, în care locuiau femeia şi cei doi copii care au murit, specialiştii în cercetare chimică, biologică, radiologică, nuclear (CRBN) au descoperit, la etajele trei şi patru, unde se află şi apartamentele în care locuiau victimele, substanţe neurotoxice. „În urma efectuării primei cercetări chimice, s-a constatat că pe casa scării, între etajele trei şi patru era prezenţă slabă a unei substanţe neurotoxice. S-au verificat alte trei apartamente şi s-au constatat niveluri slabe de substanţe neurotoxice”, a declarat Şeful ISU, Lucian Mihoc.</p>
      <p>Al doilea bloc a fost evacuat după ce autorităţile au stabilit că într-un apartament din această a doua clădire, de pe strada Vaida Voievod, a fost făcută dezinsecţie recent, de către aceeaşi firmă ca în cazul blocului de pe strada Mioriţa. Autorităţile au decis luni seară evacuarea preventivă a tuturor celor 31 de locuitori ai blocului.</p>
      <hr/>
    </article>
  </body>
</html>