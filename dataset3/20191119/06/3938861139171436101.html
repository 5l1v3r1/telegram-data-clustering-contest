<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_rik-use-zroblene-vikidav/938777"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:40:00+00:00"/>
    <meta property="og:title" content="&quot;Рік усе зроблене викидав&quot;"/>
    <meta property="og:description" content="Гірник 32-річний Олег Сабиров із міста Добропілля на Донеччині два роки виготовляє гаманці та сумки зі шкіри. &amp;mdash;&amp;ensp;Чотири роки тому в руки потрапив чоловічий гаманець, зроблений якимось умільцем. Шов був невдалий. Зверху намагалися його виправити, прострочили ще раз. Та й шкіра з ..."/>
  </head>
  <body>
    <article>
      <h1>"Рік усе зроблене викидав"</h1>
      <address><time datetime="2019-11-19T06:40:00+00:00">19 Nov 2019, 06:40</time> by <a rel="author">Анна ДЕРЕВ'ЯНКО</a></address>
      <figure>
        <img src="https://static2.gazeta.ua/img2/cache/gallery/938/938777_1_w_1200.jpg?v=0"/>
        <figcaption>Олег Сабиров з міста Добропілля Донецької області продає шкіряні вироби за кордон. Гаманець на кілька відділень обійдеться у 850 гривень<cite>Автор: Фото надане Олегом Сабировим</cite></figcaption>
      </figure>
      <p>Гірник <b>32-річний Олег Сабиров</b> із міста Добропілля на Донеччині два роки виготовляє гаманці та сумки зі шкіри.</p>
      <p>— Чотири роки тому в руки потрапив чоловічий гаманець, зроблений якимось умільцем. Шов був невдалий. Зверху намагалися його виправити, прострочили ще раз. Та й шкіра з дефектом. Коштував 350 гривень. Подумав, виготовити щось подібне легко. Вирішив спробувати. Рік усі вироби викидав у смітник, бо не виходило. Важко було навчитися робити рівний шов, охайно та правильно вирізати деталі.</p>
      <p>На мінімальний набір інструментів витратив майже 2000 грн. Квадратний метр шкіри коштував близько 950 грн.</p>
      <p>— Щоб виготовляти гаманці чи сумки зі шкіри, можна мати мінімум інструментів. Зшивати руками. На невеликий виріб іде близько години, а на сумку — три дні, — каже Олег. — Декілька разів повертали дороблювати щось, бо бачили виріб інакше. Але зазвичай покладаються на мій смак.</p>
      <p>Коли замовлень стало більше, відкрив майстерню. Удома дитина, незручно працювати. Гримаю молотком і від приладу по гравіюванню шкіри завжди багато пилу.</p>
      <p>У розвитку справи допоміг грант від Програми розвитку ООН на 120 тисяч гривень. Їх витратив на лазерно-гравірувальний верстат, оплатив створення сайту та бренд-буку. Головні умови отримання гранту — офіційне оформлення підприємства та власний внесок, що становив четвертину гранту. За свої гроші придбав швейну машинку за 14 тисяч гривень.</p>
      <p>Перші речі, що купували, були картхолдери — спеціальні гаманці для банківських карток. Часто замовляють вироби на подарунки. Пробував виходити на ярмарок, проте це варіант не для Добропілля. Наші люди куплять дешевший китайський гаманець, що потім викинуть.</p>
      <p>Виготовляю обгортки на документи, затискач для навушників, бирки для багажу, брелоки, нашийники для собак, гаманці та сумки. Асортимент ­переважно чоловічий. Ціни від 200 гривень. Гама­нець на кілька відділень обійдеться у 850 гривень. Вироби продаю за кордон, пересилаю поштою.</p>
    </article>
  </body>
</html>