<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197841/orgismenes-antidraseis-gia-to-neo-doro-ton-hpa-sto-israil"/>
    <meta property="og:site_name" content="CNN.gr"/>
    <meta property="article:published_time" content="2019-11-19T06:53:30+00:00"/>
    <meta property="og:title" content="Οργισμένες αντιδράσεις για το νέο «δώρο» των ΗΠΑ στο Ισραήλ"/>
    <meta property="og:description" content="Αναταραχή έχει προκαλέσει η απόφαση των ΗΠΑ σχετικά με την ίδρυση εβραϊκών οικισμών στην κατεχόμενη Δυτική Όχθη . Ο υπουργός Εξωτερικών, Μάικ Πομπέο ,..."/>
  </head>
  <body>
    <article>
      <h1>Οργισμένες αντιδράσεις για το νέο «δώρο» των ΗΠΑ στο Ισραήλ</h1>
      <h2>Αναταραχή έχει προκαλέσει η απόφαση των ΗΠΑ σχετικά με την ίδρυση εβραϊκών οικισμών στην κατεχόμενη Δυτική Όχθη. Ο υπουργός Εξωτερικών,Μάικ Πομπέο, γνωστοποίησε πως για τις Ηνωμένες Πολιτείες δεν αντίκεινται στο διεθνές δίκαιο. Η επικεφαλής της ευρωπαϊκής εξωτερικής πολιτικής, Φεντερίκα Μογκερίνι, έσπευσε να διευκρινίσει πως για την Ευρώπη η εποικιστική δραστηριότητα του Ισραήλ στα κατεχόμενα παλαιστινιακά εδάφη είναι παράνομη, ενώ την οργή τους εξέφρασαν Παλαιστίνη και Ιορδανία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:53 , 19 November 2019</p>
      <p>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη <b>δεν αντιτίθεται καθεαυτή στο διεθνές δίκαιο</b>», είπε ο επικεφαλής του Στέιτ Ντιπάρτμεντ, σε συνέντευξη Τύπου που παραχώρησε.</p>
      <p>Ωστόσο, η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν<b> 600.000 Ισραηλινοί.</b></p>
      <p>Ο ΟΗΕ και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p>Ο πρωθυπουργός του Ισραήλ <b><a href="https://www.cnn.gr/eidhseis/tag/1492/mpeniamin-netaniaxoy">Μπενιαμίν Νετανιάχου</a> χαιρέτισε αμέσως την απόφαση της Ουάσινγκτον</b>, τονίζοντας ότι «<b>επανορθώνει μια ιστορική αδικία</b>» ενώ το υπουργείο Εξωτερικών ευχαρίστησε την κυβέρνηση του προέδρου <b>Ντόναλντ Τραμπ</b> για την υποστήριξή της στη χώρα.</p>
      <h3>Η θέση της Ε.Ε.</h3>
      <p>Η Ευρωπαϊκή Ένωση εξακολουθεί να θεωρεί ότι η εποικιστική δραστηριότητα του Ισραήλ στα κατεχόμενα παλαιστινιακά εδάφη είναι <b>παράνομη με βάση το διεθνές δίκαιο</b> και υπονομεύει τις προοπτικές για μια βιώσιμη ειρήνη στη Μέση Ανατολή.</p>
      <p>«Η ΕΕ καλεί το Ισραήλ να τερματίσει όλες τις εποικιστικές δραστηριότητες, σύμφωνα με τις υποχρεώσεις του ως δύναμη κατοχής», ανέφερε σε ανακοίνωσή της η <b>Φεντερίκα Μογκερίνι</b>.</p>
      <h3>Έντονη αντίδραση Παλαιστίνης και Ιορδανίας</h3>
      <p>Η απόφαση των ΗΠΑ προκάλεσε την έντονη αντίδραση των <b>Παλαιστινίων</b> και της <b>Ιορδανίας</b>.</p>
      <p>Εκπρόσωπος του Παλαιστίνιου προέδρου <a href="https://www.cnn.gr/eidhseis/tag/37130/maxmoynt-ampas"><b>Μαχμούντ Αμπάς</b> </a>είπε ότι η απόφαση της Ουάσινγκτον «είναι <b>πλήρως αντίθετη με το διεθνές δίκαιο</b>». Οι ΗΠΑ «δεν έχουν τα προσόντα ή την άδεια να ακυρώνουν διατάξεις του διεθνούς δικαίου και <b>δεν έχουν το δικαίωμα να νομιμοποιήσουν τους ισραηλινούς οικισμούς</b>», ανέφερε σε ανακοίνωσή του ο <b>Ναμπίλ Άμπου Ρουντέινα</b>.</p>
      <p>Ο υπουργός Εξωτερικών της Ιορδανίας, <b>Αϊμάν Σαφάντι,</b> προειδοποίησε ότι η αλλαγή στάσης των ΗΠΑ απέναντι στους εβραϊκούς οικισμούς στην κατεχόμενη Δυτική Όχθη θα έχει «<b>επικίνδυνες συνέπειες</b>» στις προοπτικές αναζωογόνησης της ειρηνευτικής διαδικασίας στη Μέση Ανατολή.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197829/mogkerini-h-epoikistiki-drastiriotita-toy-israil-sta-palaistiniaka-edafi-einai-paranomi">Μογκερίνι: Η εποικιστική δραστηριότητα του Ισραήλ στα παλαιστινιακά εδάφη είναι παράνομη</a>
        </li>
        <li>
          <a href="https://www.cnn.gr/news/kosmos/story/197823/ohe-perissotera-apo-100-000-paidia-kratoyntai-stis-hpa-se-sxesi-me-ti-metanasteysi">ΟΗΕ: Περισσότερα από 100.000 παιδιά κρατούνται στις ΗΠΑ σε σχέση με τη μετανάστευση</a>
        </li>
        <li>
          <a href="https://www.cnn.gr/news/kosmos/story/197820/entoni-antidrasi-palaistinis-kai-iordanias-antitheti-me-to-diethnes-dikaio-i-apofasi-ton-hpa">Έντονη αντίδραση Παλαιστίνης και Ιορδανίας: Αντίθετη με το διεθνές δίκαιο η απόφαση των ΗΠΑ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/100/ohe">ΟΗΕ</a>
        </li>
        <li>
          <a href="https://www.cnn.gr/eidhseis/tag/737/israil">ΙΣΡΑΗΛ</a>
        </li>
        <li>
          <a href="https://www.cnn.gr/eidhseis/tag/21965/fenterika-mogkerini">ΦΕΝΤΕΡΙΚΑ ΜΟΓΚΕΡΙΝΙ</a>
        </li>
        <li>
          <a href="https://www.cnn.gr/eidhseis/tag/564/palaistini">ΠΑΛΑΙΣΤΙΝΗ</a>
        </li>
        <li>
          <a href="https://www.cnn.gr/eidhseis/tag/23736/iordania">ΙΟΡΔΑΝΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197868/snapshot/2659058.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197884/snapshot/18336474.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/18/197827/snapshot/AP_19245602439479.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197873/snapshot/2717085.jpg"/>
      </figure>
    </article>
  </body>
</html>