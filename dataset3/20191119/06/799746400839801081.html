<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103189/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T06:25:08+00:00"/>
    <meta property="og:title" content="Під час розгону протесту в Тбілісі затримано 37 осіб, опозиція не здається"/>
    <meta property="og:description" content="Під час розгону акції протесту у понеділок біля будівлі парламенту Грузії в центрі Тбілісі поліція затримала 37 осіб."/>
  </head>
  <body>
    <article>
      <h1>Під час розгону протесту в Тбілісі затримано 37 осіб, опозиція не здається</h1>
      <address>
        <time datetime="2019-11-19T06:25:08+00:00">19 Nov 2019, 06:25</time>
      </address>
      <p>Під час розгону акції протесту у понеділок біля будівлі парламенту Грузії в центрі Тбілісі поліція затримала 37 осіб.</p>
      <p>Як пише "Європейська правда", про це повідомили в пресслужбі <a href="https://police.ge/">МВС</a> Грузії.</p>
      <p>Затриманих обвинувачують у порушенні статей 173 (непокора законним вимогам співробітника правоохоронних органів) і 166 (хуліганство) Кодексу адміністративних правопорушень.</p>
      <p>Також зазначається, що під час сутичок постраждали 4 учасники акції і 2 правоохоронці. "Постраждалих в медичних установах обстежили", - заявили у міністерстві.</p>
      <p>Станом на вечір понеділка після розгону активістів акція опозиції на проспекті Руставелі призупинена, повідомляє агентство "<a href="https://www.newsgeorgia.ge/aktsiya-na-prospekte-rustaveli-priostanovlena-oppozitsiya-zavtra-provedet-konsultatsii/">Новости-Грузия</a>". Громадські активісти та політики проводять консультації, щоб спланувати свої подальші дії після розгону протестувальників, які блокували парламент. Проти учасників протесту, нагадаємо, застосували <b><a href="https://www.eurointegration.com.ua/news/2019/11/18/7103172/">водомети</a></b> і сльозогінний газ.</p>
      <p>Біля парламенту залишилися кілька протестувальників у наметах, але вони розмістилися на тротуарі і автомобільний рух на проспекті Руставелі відкритий.</p>
      <p>У вівторок вранці організатори акції і політики вирушать на судові процеси своїх активістів, які були затримані під час розгону. Також лідери опозиції зберуться, щоб розробити подальшу стратегію дій.</p>
      <p>Опозиція заявляє, що не припинить протест, поки не буде задоволено їх вимогу про проведення дострокових пропорційних виборів парламенту. Правоохоронці повідомили організаторам акції, що вони мають право продовжувати протест у мирній обстановці.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести після того, як депутати провалили голосування з реформи виборчої системи, яку пообіцяла провести влада.</p>
      <p>Нагадаємо, головні вимоги учасників протесту, який почався минулого тижня, - це проведення позачергових парламентських виборів за пропорційною системою, а також відставка уряду і зміна нинішнього складу ЦВК.</p>
      <related>
        <a href="https://www.eurointegration.com.ua/articles/2019/11/18/7103153/"/>
        <a href="https://www.eurointegration.com.ua/news/2019/11/18/7103172/"/>
      </related>
    </article>
  </body>
</html>