<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/rajat-sharma-again-took-charge-as-ddca-chairman-143392"/>
    <meta property="og:site_name" content="Wah Cricket"/>
    <meta property="article:published_time" content="2019-11-19T06:58:58+00:00"/>
    <meta property="og:title" content="रजत शर्मा ने इस्तीफा वापस लिया, कहा- दिल्ली क्रिकेट संघ को पारदर्शी बनाएंगे"/>
    <meta property="og:description" content="शनिवार को रजत शर्मा ने दिल्ली क्रिकेट संघ में गुटबाजी के आरोप लगाते हुए इस्तीफा दे दिया था."/>
  </head>
  <body>
    <article>
      <h1>रजत शर्मा ने इस्तीफा वापस लिया, कहा- दिल्ली क्रिकेट संघ को पारदर्शी बनाएंगे</h1>
      <h2>शनिवार को रजत शर्मा ने दिल्ली क्रिकेट संघ में गुटबाजी के आरोप लगाते हुए इस्तीफा दे दिया था.</h2>
      <address>
        <time datetime="2019-11-19T06:58:58+00:00">19 Nov 2019, 06:58</time>
      </address>
      <p><b>नई दिल्ली:</b> दिल्ली एंड डिस्ट्रिक्ट क्रिकेट एसोसिएशन में छिड़ा विवाद थमता नज़र आ रहा है. इस्तीफा स्वीकार नहीं होने के बाद रजत शर्मा ने अध्यक्ष पद फिर से संभाल लिया है. रजत शर्मा के साथ ही संघ के दूसरे अधिकारियों रविकांत, पी वैश, यशपाल शर्मा और सुनील ने भी अपना चार्ज वापस संभाल लिया है.</p>
      <p>इस्तीफा वापस लेने के बाद रजत शर्मा ने सब कुछ ठीक होने की बात कही. उन्होंने कहा, ''मेरे साथ सीईओ, सीएफओ, जीएम और कमेटी के दूसरे मेंबर्स ने अपने इस्तीफे वापस ले लिए हैं. दिल्ली क्रिकेट संघ अब सही तरह से काम कर रहा है.''</p>
      <p>रजत शर्मा का कहना है कि दिल्ली क्रिकेट संघ को पारदर्शी बनाने के लिए उन्होंने यह कदम उठाया है. इससे पहले लोकपाल दुरेज अहमद ने रजत शर्मा का इस्तीफा स्वीकार करने से मना कर दिया था. उन्होंने कहा था कि दिल्ली क्रिकेट संघ के लिए सभी अधिकारियों को अपने इस्तीफे वापस लेने चाहिए.</p>
      <p>रजत शर्मा ने दावा किया है कि वह दिल्ली क्रिकेट संघ को भ्रष्टाचार से मुक्त बनाएंगे. बता दें कि शर्मा दिवंगत नेता अरुण जेटली का समर्थन मिलने पर क्रिकेट प्रशासन से जुड़े थे.</p>
      <p>इससे पहले डीडीसीए के अंदरूनी सूत्रों का मानना था कि जेटली के निधन के बाद शर्मा कमजोर पड़ गये थे क्योंकि पूर्व वित्त मंत्री संस्था के विभिन्न गुटों को एकजुट रखने में अहम भूमिका निभाते थे.</p>
      <p>
        <b>IND Vs BAN: सबसे पहले कोलकाता पहुंचे कप्तान कोहली, पिच का कर सकते हैं मुआयना</b>
      </p>
    </article>
  </body>
</html>