<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/bilantul-tragic-dupa-deratizarea-dim-timisoara-18593705"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T06:49:00+00:00"/>
    <meta property="og:title" content="Bilanţul tragic după deratizarea dim Timişoara"/>
    <meta property="og:description" content="Ministerul Sănătăţii anunţă că, după deratizarea de la Timişoara, marţi dimineaţa erau internaţi 12 adulţi şi 16 copii, toţi în stare bună, cu o evoluţie favorabilă. Rezultatele probelor de apă analizate arată că, din punct de vedere fizico-chimic, apa este potabilă în primul bloc evacuat."/>
  </head>
  <body>
    <article>
      <h1>Bilanţul tragic după deratizarea dim Timişoara</h1>
      <address>
        <time datetime="2019-11-19T06:49:00+00:00">19 Nov 2019, 06:49</time>
      </address>
      <p>Ministerul Sănătăţii anunţă că, după deratizarea de la Timişoara, marţi dimineaţa erau internaţi 12 adulţi şi 16 copii, toţi în stare bună, cu o evoluţie favorabilă. Rezultatele probelor de apă analizate arată că, din punct de vedere fizico-chimic, apa este potabilă în primul bloc evacuat.</p>
      <p>Potrivit informării Ministerului Sănătăţii, la Spitalul Judeţean de Urgenţă „Pius Brânzeu" sunt internaţi 9 pacienţi, care sunt în stare stabilă, fără ca starea să le fie înrăutăţită în ultimele ore. Aceştia au simptomatologie digestivă, cu greţuri şi vărsături, dar rezultatele analizelor sunt mai bune.</p>
      <p>Alţi trei adulţi sunt internaţi în stare stabilă la Spitalul Municipal Timişoara.</p>
      <p>Spitalul de Copii „Louis Ţurcanu" sunt internaţi 16 copii în stare stabilă. Aceştia au fost evaluaţi în cursul dimineţii de marţi. Aceştia sunt însoţiţi de cinci adulţi.</p>
      <p>Conform informaţiilor DSP Timiş, transmise Ministerului Sănătăţii, rezultatele probelor de apă analizate în laborator indică faptul că din punct de vedere fizico - chimic apa este potabilă în primul bloc evacuat.</p>
      <p>Luni seara, încă un bloc de locuinţe din Timişoara a fost evacuat, după ce într-unul dintre apartamente s-ar fi făcut lucrări de dezinsecţie şi deratizare cu aceeaşi firmă care a făcut acţiunea şi în imobilul în care trei persoane au murit şi alte cîteva zeci au ajuns la spital.</p>
      <p>Potrivit reprezentanţilor ISU Timiş, măsura de evacuare completă a blocului de pe strada Vaida Voievod a fost luată preventiv, pentru efectuarea măsurătorilor în vederea identificării nivelului de substanţe periculoase.</p>
      <p>Uşa apartamentului în care s-a făcut deratizarea a fost sigilată cu bandă adezivă, iar cei 31 de locatari ai blocului au fost evacuaţi.</p>
      <p>Conform reprezentanţilor ISU Timiş, în imobil se vor face măsurători ale nivelului de substanţe periculoase, iar în cazul îm care acesta va fi mare locatarii vor fi transportaţi spre alte spaţii de cazare.</p>
      <p>Reprezentanţii ISU Timiş au anunţat luni că au depistat prezenţa unei substanţe neurotoxice la etajele trei şi patru ale blocului în care s-au înregistrat trei decese, după ce la sfârşitul săptămânii trecute s-a făcut o acţiune de dezinsecţie şi deratizare.</p>
      <p>Potrivit acestora, au fost evacuaţi locatarii tuturor celor 200 de apartamente din imobil.</p>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Ministerul Sănătăţii a anunţat luni seara că alţi 12 copii şi 8 adulţi au fost internaţi în spital, aceştia fiind în stare bună, cu o evoluţie favorabilă.</p>
      <p>În acest caz, autorităţile au deschis un dosar penal pentru ucidere din culpă.</p>
    </article>
  </body>
</html>