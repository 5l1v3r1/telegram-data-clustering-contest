<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/timi-zajc-dirkal-s-hitrostjo-210-kilometrov-na-uro-249990"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Timi Zajc dirkal s hitrostjo 210 kilometrov na uro"/>
    <meta property="og:description" content="Timi Zajc je bil v prejšnji zimi in minulem poletju najboljši slovenski smučarski skakalec. V zelo dobri formi je tudi zdaj, zato optimistično pričakuje začetek nove sezone svetovnega pokala v p..."/>
  </head>
  <body>
    <article>
      <h1>Timi Zajc dirkal s hitrostjo 210 kilometrov na uro</h1>
      <h2>Timi Zajc optimistično pričakuje start svetovnega pokala v Visli. V prihajajoči zimi bi bil rad (še) boljši, kot je bil v prejšnji.</h2>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Miha Šimnovec</a></address>
      <p><b>Timi Zajc</b> je bil v prejšnji zimi in minulem poletju najboljši slovenski smučarski skakalec. V zelo dobri formi je tudi zdaj, zato optimistično pričakuje začetek nove sezone svetovnega pokala v petek v Visli.<br/><br/><b>Glavni trener Gorazd Bertoncelj pravi, da ste ohranili visoko raven skakanja iz poletja. </b><br/>»Ocenjujem, da je forma približno enaka. Preizkusil sem nove smuči in tekmovalne drese, drugih stvari pa nisem odkrival.<b> </b>Zadovoljen sem, saj skačem dobro in brez večjih napak. Naredim po pet stanovitnih skokov na trening, zato grem lahko optimistično v Vislo.«<br/><br/><b>Ali je lahko to, da v nasprotju z nekaterimi drugimi reprezentancami v tej jeseni nimate še nobenega pristanka na snegu, za vas kakšna ovira?</b><br/>»Morda je res pomanjkljivost, navsezadnje smo od junija vajeni doskakovati na zeleno plastično podlago, zdaj pa je pred nami že prva tekma na snegu. Zlasti za glavo bo vse precej drugače, zato bomo morali biti še posebno pri prvih skokih precej pazljivi.«<br/><br/><b>Lani ste sezono v Visli odprli z zelo dobrim petim mestom, predlanskega uvoda pa zaradi diskvalifikacije verjetno ne boste ohranili v prav lepem spominu, kajne?</b><br/>»Zelo dobro se je spomnim, to je bila moja prva tekma za točke svetovnega pokala, vse je bilo drugače kot prej, (pre)izkušnja pa zame ena najtežjih doslej. Lani pa sem tam zares začel zelo dobro, tudi letos poleti, ko sem zmagal za veliko nagrado.«<br/><br/><b>Kako vam je všeč tamkajšnja skakalnica?</b><br/>»Zelo dobro jo poznam in moram reči, da mi je všeč. Zaradi tega menim, da konec tega tedna ne bi smel imeti prevelikih težav na njej.«<br/><br/><b>S čim bi bili zadovoljni oziroma nezadovoljni?</b><br/>»Za začetek bi bil zadovoljen s sleherno uvrstitvijo med deseterico, to je po mojem – glede na zdajšnjo formo – realen cilj. Kaj več pa ne bi bilo pametno napovedovati. Več bo jasno po prvih petkovih treningih in kvalifikacijah, ko se bo približno pokazalo, kaj smo natrenirali poleti.«<br/><br/><b>Ali ste si zastavili kakšne posebne cilje za zimo?</b><br/>»Najprej moram oddelati prvo tekmo, po kateri bom videl, kam lahko merim. Želim si predvsem, da bi bil boljši kot v prejšnji sezoni.«<br/><br/><b>Ob novoletni turneji bo glavno tekmovanje v novi sezoni svetovno prvenstvo v smučarskih poletih, ki bo med 19. in 22. marcem v Planici?</b><br/>»Upam, da jo bom pričakal v dobri formi in da bom lahko pred domačimi navijači užival v dolgih poletih. Na tako velikih tekmovanjih, kot so svetovna prvenstva, pa se ve, da štejejo le kolajne.«<br/><br/><b>Kako ste se ujeli z novim reprezentančnim krojačem Robertom Kranjcem?</b><br/>»Trajalo je kar dolgo, preden sem dobil ustrezen dres. Začeli smo z ničle in v tem obdobju nekaj že postorili, še kaj pa lahko tudi pozimi.«<br/><br/><b>Kdaj ste si omislili novo, modro pričesko?</b><br/>»Za manjšo spremembo oziroma nekoliko bolj odštekano pričesko sem se odločil pred finalom velike nagrade v Klingenthalu. O tem, da bi si dal pobarvati lase, sem razmišljal že lani, odločil pa sem se na začetku oktobra.«<br/><br/><b>Kako so spremembo komentirali vaši bližnji?</b><br/>»Za vse je bil manjši šok.«<br/><br/><b>Ali ste si dali poleti kaj duška, kar zadeva adrenalin?</b><br/>»Z avtomobilom golf GTI, ki se si ga kupil po koncu prejšnje zime, sem se dvakrat odpeljal na grobniško dirkališče, na katerem je bilo vse skupaj videti povsem drugače kot na cesti. Tja sva šla z <b>Jurijem Tepešem</b>, ki je na tem področju že kar mojster.«<br/><br/><b>Kako zelo je letelo?</b><br/>»No, letelo še ni. Moram se še veliko naučiti.«<br/><br/><b>Koliko vam je največ pokazal števec?</b><br/>»Največ 205, 210 km/h. Več startno-ciljna ravnina, ki je sorazmerno kratka, preprosto ni dovolila, ker tudi avtomobil, ki ga imam, ni ferrari.« </p>
    </article>
  </body>
</html>