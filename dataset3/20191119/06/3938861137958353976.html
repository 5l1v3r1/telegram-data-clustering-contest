<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_tilo-ukrayinskogo-bijcya-viddali-bez-organiv/938771"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:16:00+00:00"/>
    <meta property="og:title" content="Тіло українського бійця віддали без органів"/>
    <meta property="og:description" content="Бойовики ДНР передали родичам тіло та стверджують, що це полонений український військовий Роман Беспалий, 37 років. Перед цим вони зробили розтин і вилучили внутрішні органи чоловіка. 15 жовтня окупанти заявили, що Беспалий укоротив собі віку &amp;mdash; повісився в одиночній камері. ..."/>
  </head>
  <body>
    <article>
      <h1>Тіло українського бійця віддали без органів</h1>
      <address><time datetime="2019-11-19T06:16:00+00:00">19 Nov 2019, 06:16</time> by <a rel="author">Андрій СТОЛЯРЧУК</a></address>
      <p>Бойовики ДНР передали родичам тіло та стверджують, що це полонений український військовий Роман Беспалий, 37 років. Перед цим вони зробили розтин і вилучили внутрішні органи чоловіка.</p>
      <p>15 жовтня окупанти заявили, що Беспалий укоротив собі віку — повісився в одиночній камері.</p>
      <p>Тіло віддали без документів і одягу. На нього повісили бірку, на якій від руки написане прізвище "Беспалий". З українського блокпосту тіло направили до судово-медичної експертизи в Дніпро.</p>
      <p>— Навіть під тиском він би не скоїв самогубство. Якщо це таки мій чоловік, то його вбили. Сам він цього не зробив би, — каже дружина Анжела Беспала. Вона й батько не впізнали в загиблому родича.</p>
      <p>Беспалий разом із сімома українськими військовими 43-го окремого мотопіхотного батальйону "Патріот" потрапив у полон 22 травня 2019 року поблизу Новотроїцького Донецької області. Їхнє авто помилково повернуло в бік бойовиків.</p>
      <p>— Попередній розтин зробили в місті Донецьк. Жодних висновків не надали. Розтин у морзі в Дніпрі не дає зрозуміти, що стало причиною смерті, — каже <b>35-річна Ганна Старчевська</b> із Дніпровської поліції.</p>
    </article>
  </body>
</html>