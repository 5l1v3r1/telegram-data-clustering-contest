<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232367/"/>
    <meta property="og:site_name" content="Українська правда"/>
    <meta property="article:published_time" content="2019-11-19T06:00:34+00:00"/>
    <meta property="og:title" content="Головні новини понеділка і ночі: підозра Порошенку, повернення українських кораблів"/>
    <meta property="og:description" content="ДБР передало підозру Порошенку в ГПУ й просить зняти недоторканність, Росія передала Україні затримані кораблі — новини, які були актуальні 18 листопада."/>
  </head>
  <body>
    <article>
      <h1>Головні новини понеділка і ночі: підозра Порошенку, повернення українських кораблів</h1>
      <address>
        <time datetime="2019-11-19T06:00:34+00:00">19 Nov 2019, 06:00</time>
      </address>
      <p>ДБР передало підозру Порошенку в ГПУ й просить зняти недоторканність, Росія передала Україні затримані кораблі — новини, які були актуальні 18 листопада.</p>
      <p>
        <b>Про Порошенка</b>
      </p>
      <p>Слідчі Державного бюро розслідувань <a href="https://www.pravda.com.ua/news/2019/11/18/7232268/">скерували</a> до Генеральної прокуратури проект повідомлення про підозру п’ятому президенту України Петру Порошенкові. Крім цього, ДБР направило до прокуратури проект подання до Верховної Ради про зняття з нього недоторканності.</p>
      <p>Адвокат Порошенка <a href="https://www.pravda.com.ua/news/2019/11/18/7232275/">заявив</a>, що повідомлення про підозру є замовленням Росії та спробою перешкодити йому провести зустрічі з іноземними лідерами у Хорватії та Канаді.</p>
      <p>У Генпрокуратурі <a href="https://www.pravda.com.ua/news/2019/11/18/7232326/">вивчають</a> спрямований їм ДБР проект повідомлення про підозру Порошенку.</p>
      <p>Порошенко <a href="https://www.pravda.com.ua/news/2019/11/18/7232334/">скасував</a> кілька міжнародних зустрічей і повернувся в Україну після повідомлення ДБР про передачу підозри щодо нього в Генеральну прокуратуру.</p>
      <p>Більше про те, що саме зробив екс-президент і чому це перетворилось на кримінальну справу — читайте <a href="https://www.pravda.com.ua/articles/2019/11/18/7232290/">за посиланням</a>.</p>
      <p>
        <b>Про кораблі</b>
      </p>
      <p>Пресцентр Командування Військово-Морських Сил України <a href="https://www.pravda.com.ua/news/2019/11/18/7232285/">повідомив</a> у Facebook, що затримані в Керченській протоці в листопаді 2018 року катери "Нікополь", "Бердянськ" та буксир "Яни Капу" прямують додому.</p>
      <p>
        <b>Про телеграм-канал "Української правди"</b>
      </p>
      <p>Щойно стало відомо, що у "Української правди" є новинний телеграм-канал "<a href="https://cutt.ly/4eyAMVj">УП. Стрічка</a>". На нього вже підписалося більше чотирьох тисяч людей і кількість підписників стрімко зростає.</p>
      <p>Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей <a href="https://cutt.ly/4eyAMVj">канал</a>.</p>
      <p>
        <b>Про інші важливі новини</b>
      </p>
      <p>Прес-секретар президента РФ Дмитро Пєсков <a href="https://www.pravda.com.ua/news/2019/11/18/7232284/">підтвердив</a>, що саміт в "нормандському форматі" дійсно запланований на 9 грудня в Парижі.</p>
      <p>Андрій Портнов <a href="https://www.pravda.com.ua/news/2019/11/18/7232299/">повідомив</a>, що зустрівся в Офісі президента з заступником голови ОП Кирилом Тимошенком і поговорив про свободу слова та журналістів.</p>
      <p>Бориспільська прокуратура <a href="https://www.pravda.com.ua/news/2019/11/18/7232271/">вручила</a> підозру Олегу Ляшку у справі про бійку з народним депутатом від "Слуги народу" Андрієм Герусом.</p>
      <p>"Газпром" <a href="https://www.epravda.com.ua/news/2019/11/18/653828/">направив</a> "Нафтогазу" пропозицію про продовження на рік діючого контракту або укладення нового договору про транзит газу.</p>
      <p>Печерський районний суд Києва <a href="https://www.pravda.com.ua/news/2019/11/18/7232328/">звільнив</a> з-під варти голову правління "Укрексімбанку" Олександра Гриценка і відпустив його під заставу в розмірі майже 3 млн грн.</p>
      <p>Керівник Офісу президента <a href="https://www.pravda.com.ua/news/2019/11/18/7232350/">Андрій Богдан</a> отримав за розпорядженням президента Володимира Зеленського охоронців з Управління державної охорони, хоча посада голови ОП не входить до переліку чиновників, для яких держохорона передбачена законом.</p>
      <p>"Нафтогаз" <a href="https://www.epravda.com.ua/news/2019/11/18/653852/">призначив</a> новим керівником Новороздільської та Новояворівської ТЕЦ Івана Сороку - таким чином виконано один із пунктів плану дій щодо вирішення ситуації з теплопостачанням міст Новояворівськ та Новий Розділ.</p>
      <p>Лідерка партії "Батьківщина" <a href="https://www.pravda.com.ua/news/2019/11/19/7232359/">Юлія Тимошенко</a> заявила, що пропонувала президенту Володимиру Зеленському кадри зі своєї команди ще на початку його каденції, але лише у рамках реалізації її програми "Нового курсу".</p>
      <footer>Українська правда</footer>
    </article>
  </body>
</html>