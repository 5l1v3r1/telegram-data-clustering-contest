<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sw.rfi.fr/eac/20191119-askari-zaidi-60-wa-burundi-wauawa-katika-mapigano-na-waasi"/>
    <meta property="og:site_name" content="RFI"/>
    <meta property="article:published_time" content="2019-11-19T06:21:48+00:00"/>
    <meta property="og:title" content="Askari zaidi 50 wa Burundi wauawa katika mapigano na waasi"/>
    <meta property="og:description" content="Jeshi la Burundi limepoteza askari zaidi ya 50 katika mapigano na watu wenye silaha yaliyotokea usiku wa Jumamosi kuamkia Jumapili katika Msitu wa Kibira, Wilayani Mabayi, Mkoani Cibitoke, Kaskazini Magharibi mwa nchi hiyo, kwa mujibu wa vyanzo kadhaa."/>
  </head>
  <body>
    <article>
      <h1>Askari zaidi 50 wa Burundi wauawa katika mapigano na waasi</h1>
      <address><time datetime="2019-11-19T06:21:48+00:00">19 Nov 2019, 06:21</time> by <a rel="author">RFI</a></address>
      <p>
        <b>Jeshi la Burundi limepoteza askari zaidi ya 50 katika mapigano na watu wenye silaha yaliyotokea usiku wa Jumamosi kuamkia Jumapili katika Msitu wa Kibira, Wilayani Mabayi, Mkoani Cibitoke, Kaskazini Magharibi mwa nchi hiyo, kwa mujibu wa vyanzo kadhaa.</b>
      </p>
      <p>Vyanzo kadhaa kutoka serikali ya Burundi na jeshi ambavyo havikutaka majina yao yatajwe vimethibitisha taarifa hiyo na kusema kuwa askari wengi waliuawa baada ya ngome yao inayopatikana katika eneo la Marura kuvamiwa, lakini vimesema kuwa shambulio hilo liliendeshwa Rwanda.</p>
      <p>Hata hivyo serikali ya Burundi na jeshi bado hawajathibitisha habari hii. Lakini mashahidi kutoka Wilaya ya Mabayi wamethibitisha habari hii, na kubaini kwamba askari wengi wamejeruhiwa na wengine hawajulikani waliko.</p>
      <p>Hakuna kundi hata moja la waasi ambalo limekiri kuhusika na shambulio hilo, lakini hivi karibuni kundi la waasi la Red-Tabara lilitangaza kuwa limeanzisha vita dhidi ya utawala wa Pierre Nkurunziza.</p>
      <p>Kwa mujibu wa vyanzo kadhaa kutoka Wilaya ya Mabayi, raia wanaoishi karibu na Msitu wa Kibira wamelazimika kuyahama makaazi yao kufuatia kuzorota kwa hali ya usalama katika eneo hilo.</p>
      <p>Burundi inaendelea kukumbwa na hali ya sintofahamu ikiwa imesalia tu miezi isiozidi kumi kabla ya uchaguzi wa urais.</p>
    </article>
  </body>
</html>