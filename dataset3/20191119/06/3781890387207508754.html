<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742434"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T06:48:00+00:00"/>
    <meta property="og:title" content="ถือครองหุ้นสื่่อ&quot;พปชร.สาวไส้&quot;อนค.&quot;ท้าเปิดหลักฐานโชว์"/>
    <meta property="og:description" content="พร้อมชน!“ช่อ”ไม่กลัว“มาดามเดียร์”ไล่ดูหลักฐานถือหุ้นสื่อใช้โจมตีอนค. “รองโฆษก พปชร.”ซัด“ช่อ-อนาคตใหม่” ปั่นกระแส ย้อนแม่หัวหน้าพรรค และอดีตพิธีกรข่าวมีอิทธิพลกับสื่อด้วยหรือไม่  จี้ “ปิยบุตร”สั่งสอนอ่าน ก.ม.ให้แตก  "/>
  </head>
  <body>
    <article>
      <h1>ถือครองหุ้นสื่่อ"พปชร.สาวไส้"อนค."ท้าเปิดหลักฐานโชว์</h1>
      <address>
        <time datetime="2019-11-19T06:48:00+00:00">19 Nov 2019, 06:48</time>
      </address>
      <p>
        <b>พร้อมชน!“ช่อ”ไม่กลัว“มาดามเดียร์”ไล่ดูหลักฐานถือหุ้นสื่อใช้โจมตีอนค. “รองโฆษก พปชร.”ซัด“ช่อ-อนาคตใหม่” ปั่นกระแส ย้อนแม่หัวหน้าพรรค และอดีตพิธีกรข่าวมีอิทธิพลกับสื่อด้วยหรือไม่  จี้ “ปิยบุตร”สั่งสอนอ่าน ก.ม.ให้แตก  </b>
      </p>
      <p>เมื่อวันที่ 19 พ.ย. น.ส.พรรณิการ์ วานิช โฆษกพรรคอนาคตใหม่ ให้สัมภาษณ์ถึงประเด็นที่น.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ ประกาศจะใช้กระบวนการทางกฎหมายจัดการ หลังถูกกล่าวพลาดพิงเรื่องนักการเมืองถือหุ้นสื่อ ว่า ก็เป็นเรื่องปกติและเป็นสิทธิของเขา ที่จะฟ้องร้องดำเนินคดี แต่ก่อนที่เราจะแถลงข่าวเราก็มีความมั่นใจและไม่ไร้เดียงสาถึงขั้นที่จะไม่รู้ว่าการกล่าวพาดพิงบุคคลที่สามจะไม่เสี่ยงโดนฟ้อง เราจึงรัดกุมพอสมควรว่า สิ่งที่เราพูดเป็นข้อเท็จจริงทั้งหมด เช่น ผู้บริหารของสื่อสำนักแห่งหนึ่ง ผู้บริหารของสถาบันวิชาการ รวมไปถึงสัดส่วนเวลาที่นำเสนอข่าวของอนาคตใหม่ของสื่อสำนักนั้น ถ้าสงสัยว่าข้อมูลส่วนไหนบิดเบือนก็สามารถไปเช็กสถิติได้ และนำหลักฐานมาแสดง<br/><br/>เมื่อผู้สื่อข่าวถามว่าตามแล้วธรรมนูญมาตรา 98 (3) ระบุเรื่องคุณสมบัติของส.ส. ว่าห้ามถือหุ้นสื่อนั้น มีขอบเขตครอบคลุมแค่ไหน น.ส.พรรณิการ์ กล่าวว่า ในส่วนนี้ก็ถือว่าอยู่ที่การตีความทางกฎหมาย ซึ่งตามกฎหมายคู่สมรส ถือว่าเป็นบุคคลคนเดียวกัน เพราะเวลาที่นักการเมืองแสดงทรัพย์สินต่อคณะกรรมการป้องกันและปราบปรามการทุจริตแห่งชาติ (ป.ป.ช.) ก็ต้องแสดงทรัพย์สินของคู่สมรสด้วย เรื่องนี้เราคิดว่าถ้าไม่พูดถึงเรื่องกฎหมายเลยในทางจิตสำนึกทุกคนก็ย่อมทราบดีว่านายฉาย บุนนาค และน.ส.วทันยา เป็นสามีภรรยากัน  เราเชื่อว่าเรื่องนี้ก็เป็นเรื่องข้อเท็จจริง ตนเข้าใจว่า น.ส.วทันยา ไม่ได้จดทะเบียนสมรสกับนายฉาย เพราะป้องกันไม่ให้เกิดกรณีเช่นนี้ขึ้น สำหรับพรรคอนาคตใหม่ตอนนี้มีหลายคดีแล้ว เพิ่มอีกสักคดีคงไม่เป็นไร<br/><br/>ส่วนกรณีที่สำนักข่าวดังกล่าวแฉความสัมพันธ์ระหว่างสื่อฉบับหนึ่งกับนายธนาธร จึงรุ่งเรืองกิจ หัวหน้าพรรคอนาคตใหม่ น.ส.พรรณิการ์ แสดงความเห็นว่า คงต้องแบ่งเรื่องนี้เป็นสองส่วน อย่างแรกคือ อาจจะเทียบกันได้ว่าน.ส.วทันยา และนายฉาย เป็นสามีภรรยากัน เหมือนกับนางสมพร และนายธนาธร เป็นแม่ลูกกัน แม้จะไม่ใช่คนคนเดียวกันก็มีความเกี่ยวข้องกัน ข้อเท็จจริงอีกส่วนที่สำคัญมากๆ เลยก็คือ ตามเจตนารมณ์ของรัฐธรรมนูญไม่ให้นักการเมืองถือหุ้นสื่อเพื่อไม่ให้ใช้สื่อนั้นเป็นคุณกับตัวเองและเป็นโทษกับคนอื่น<br/><br/>"ถ้าเราดูการนำเสนอข่าวของสื่อฉบับที่ระบุว่ามีความสัมพันธ์กับนายธนาธร ก็จะเห็นว่ามีทั้งข่าวที่เป็นคุณและเป็นโทษกับอนาคตใหม่เพราะต้องยอมรับว่าด่ามาหลายๆครั้งนั้นเกิดมาจากสื่อนี้ ซึ่งก็ไม่ได้ว่าอะไร เพราะเป็นเรื่องปกติของการทำงานสื่อที่ต้องวิจารณ์คนนั้นวิจารณ์คนนี้ คอลัมน์ของสื่อฉบับนี้เองก็มีความหลากหลาย ดิฉันคิดว่าควรพิสูจน์กันที่ผลงานดีกว่าว่าเป็นคุณกับพรรคการเมืองใดพรรคการเมืองหนึ่งหรือเปล่า คิดว่าเรื่องนี้ก็ไม่จำเป็นต้องอธิบายแทนเพราะผลงานก็มีให้เห็นอยู่แล้ว" โฆษกพรรคอนาคตใหม่ กล่าว<br/><br/>ขณะที่น.ส.ทิพานัน ศิริชนะ รองโฆษกพรรคพลังประชารัฐ (พปชร.) กล่าวถึงกรณีที่น.ส.พรรณิการ์  ออกมาแถลงข่าวพาดพิงไปยังน.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ ทำนองว่ามีความเกี่ยวข้องเป็นเจ้าของสื่อชัดเจน แต่กลับไม่ถูกดำเนินคดีนั้น ว่า น.ส.วทันยาปฏิบัติตามกฎหมายถูกต้องครบถ้วน และไม่มีส่วนเกี่ยวข้องกับการนำเสนอข่าวใดๆของสื่อในเครือเนชั่น  จึงขอให้น.ส.พรรณิการ์ ไปทำความเข้าใจเรื่องคุณสมบัติผู้สมัครส.ส.และ ส.ส. ตามมาตรา 98 (3) รัฐธรรมนูญ พ.ศ. 2560  ที่ระบุว่า “บุคคลผู้มีลักษณะดังต่อไปนี้ เป็นบุคคลต้องห้ามมิให้ใช้สิทธิสมัครรับเลือกตั้งเป็นสมาชิกสภาผู้แทนราษฎร ... เป็นเจ้าของหรือผู้ถือหุ้นในกิจการหนังสือพิมพ์หรือสื่อมวลชนใดๆ” ก่อนที่จะออกมาชี้นำให้สังคมเกิดความสับสนเช่นนี้ เพราะเรื่องนี้น.ส.พรรณิการ์และพรรคอนาคตใหม่เองรู้อยู่เต็มอกว่า น.ส.วทันยา นั้นทำทุกอย่างถูกต้อง เมื่อกระบวนการขั้นตอนถูกต้องตามคุณสมบัติแล้ว จึงไม่มีความผิด และหากน.ส.พรรณิการ์ กับพรรคอนาคตใหม่เห็นว่าน.ส.วทันยา ขาดคุณสมบัติส.ส. ตามมาตราใดของรัฐธรรมนูญ ก็สามารถใช้กระบวนการทางกฎหมายยื่นตรวจสอบคุณสมบัติของ ส.ส. ได้  แต่เมื่อถึงเวลาใกล้กำหนดวันชี้ขาดกรณีของนายธนาธร กลับไปหยิบยกกรณีนี้ขึ้นมา หวังปั่นกระแสสร้างความเข้าใจผิด หรือไม่ ซึ่งตนเห็นว่าไม่ควรมาแถลงข่าวบิดเบือนให้ผู้อื่นเสียหายเช่นนี้  น.ส. พรรณิการ์ ควร “ตั้งสติ” รอผลคำตัดสินของศาลเสียก่อนเพราะยังไม่มีใครรู้ว่าผลจะออกมาเป็นคุณหรือโทษต่อพรรคอนาคตใหม่ทั้งนั้น   แต่การแถลงข่าวของ น.ส.พรรณิการ์  เมื่อวานนี้ทำให้ประชาชนมีคำถามว่า กระทำเพื่อหวังกดดันกระบวนการพิจารณาคดีของศาลหรือไม่ หรือเป็นการหวังลดความน่าเชื่อถือของกระบวนการยุติธรรมของไทยหรือไม่<br/><br/>“ขอให้น.ส.พรรณิการ์ตรวจสอบข้อเท็จจริงก่อนพูด รวมถึงข้อมูลต่างๆ เพราะทั้ง น.ส. วทันยา และคู่สมรสไม่ได้เป็นเจ้าของผู้ถือหุ้นสื่อใดๆ ทั้งสิ้น และขอให้หยุดชี้นำสังคมว่า นักการเมืองที่มีบุคคลในครอบครัวทำงานด้านสื่อหรือในอดีตนักการเมืองเคยทำงานด้านสื่อแล้วนักการเมืองท่านนั้นจะมีอิทธิพลต่อสื่อนั้นๆ จะทำให้สื่อออกข่าวให้คุณให้โทษต่อนักการเมืองได้ มิฉะนั้นแล้วหากสังคมถือตามบรรทัดฐานนี้  ประชาชนอาจมองว่าการที่หัวหน้าพรรคการเมืองท่านหนึ่งมีมารดาผู้ให้กำเนิดถือหุ้นสื่อใหญ่ในปัจจุบัน หรือในอดีตโฆษกพรรคการเมืองท่านหนึ่งก็เคยทำงานด้านสื่อ เป็นพิธีกรรายการข่าวและบรรณาธิการข่าว ก็อาจจะมีอิทธิพลต่อสื่อนั้นๆ ด้วยเช่นกัน”น.ส.ทิพานัน กล่าว<br/><br/>น.ส.ทิพานัน กล่าวต่อว่า ขอให้นายปิยบุตร แสงกนกกุล เลขาธิการพรรคอนาคตใหม่ ที่มีความรู้ความเชี่ยวชาญทางกฎหมายที่สุด อธิบายกับน.ส.พรรณิการ์และสมาชิกพรรคอนาคตใหม่ให้ชัดเจนว่า รัฐธรรมนูญกำหนดข้อห้ามของคู่สมรสและบุตรของสมาชิกสภาผู้แทนราษฎรเฉพาะในมาตรา 184 ตามรัฐธรรมนูญเท่านั้น คุณสมบัติของ ส.ส. ตามมาตราอื่น เป็นข้อบังคับเฉพาะตัวของผู้เป็นส.ส. นั้นเอง เช่น มาตรา 98 (3) บัญญัติห้ามผู้สมัคร ส.ส. และ ส.ส. เป็นเจ้าของหรือผู้ถือหุ้นในกิจการหนังสือพิมพ์หรือสื่อมวลชนใดๆ นั้น กฎหมายบัญญัติห้ามใครบ้าง ห้ามบุคคลในครอบครัวเป็นเจ้าของหรือถือหุ้นสื่อหรือไม่ กฎหมายไม่ได้ห้ามอดีตผู้ที่ทำงานเกี่ยวกับสื่อเข้ามาเป็นนักการเมือง การที่อดีตเคยทำงานสื่อหรือมีบุคคลในครอบครัวหรือไม่ได้หมายความว่าบุคคลนั้นจะครอบงำสื่อได้<br/><br/>รองโฆษกพรรคพลังประชารัฐ  กล่าวต่อว่า ขณะนี้ประชาชนสงสัยอย่างมากว่า การเคลื่อนไหวต่างๆ ของพรรคอนาคตใหม่ทั้งการแถลงปิดคดีนอกศาล การจัดงานเวทีพรรค การยื่นฟ้องเจ้าหน้าที่รัฐที่ทำคดีตามหน้าที่  การสร้างกระแสประดิษฐ์วาทกรรมบั่นทอนความน่าเชื่อถือของศาล การแถลงข่าวกล่าวอ้างเจตนารมณ์รัฐธรรมนูญกับบิดเบือนข้อมูลที่ไม่ถูกต้องนั้น น่าจะมีส่วนเกี่ยวข้องกับคดีของนายธนาธรซึ่งจะมีการตัดสินคดีในวันที่ 20 พ.ย.นี้หรือไม่  เพราะตัวนายธนาธรคงรู้ข้อเท็จจริงอยู่แก่ใจว่าในขณะที่สมัคร ส.ส. นั้น ได้โอนหุ้นบริษัท วีลัคมีเดียไปแล้วหรือยัง เมื่อจำความอะไรไม่ได้ในศาล ไม่มีพยาน หลักฐานที่เป็นความจริงพิสูจน์ว่าตนโอนหุ้นไปแล้ว จึงพยายามสร้างกระแสอื่น ชี้นำสังคมเพื่อให้เป็นคุณประโยชน์แก่ตนเองหรือไม่.<br/><br/> </p>
    </article>
  </body>
</html>