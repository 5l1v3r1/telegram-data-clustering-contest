<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/bancomat-o-contante-in-italia-ci-sono-piu-pos-che-nel-resto-della-ue-ma-pochi-pagamenti/"/>
    <meta property="og:site_name" content="InvestireOggi"/>
    <meta property="article:published_time" content="2019-11-19T06:16:07+00:00"/>
    <meta property="og:title" content="Bancomat o contante? In Italia ci sono più Pos che nel resto della Ue, ma pochi pagamenti"/>
    <meta property="og:description" content="Italia fanalino di coda per l’utilizzo di bancomat e carte di credito. Eppure ci sono più Pos che nel resto della Ue e anche le commissioni sono più basse."/>
  </head>
  <body>
    <article>
      <h1>Bancomat o contante? In Italia ci sono più Pos che nel resto della Ue, ma pochi pagamenti</h1>
      <h2>Italia fanalino di coda per l’utilizzo di bancomat e carte di credito. Eppure ci sono più Pos che nel resto della Ue e anche le commissioni sono più basse.</h2>
      <address><time datetime="2019-11-19T06:16:07+00:00">19 Nov 2019, 06:16</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>Il 2020 sarà l’anno di <b>bancomat</b> e <b>carte di credito</b>? Il governo sta spingendo molto vero l’utilizzo della moneta elettronica (bancomat e carte di credito in primis) con lo scopo dichiarato di combattere l’evasione che nel nostro Paese detiene il record europeo e costringe lo Stato ad aumentare la pressione fiscale.</p>
      <p>Del resto l’utilizzo del <b>denaro contante</b> è ancora profondamente radicato nella mentalità degli italiani e gli esercenti spesso storcono il naso se si paga il conto del ristorante col bancomat o si acquista un libro con carta di credito. Molti pensionati, poi, non ne vogliono sapere di utilizzare carte di debito o credito per le quali bisogna ricordarsi il PIN per effettuare i pagamenti o prelevamenti di denaro con notevole imbarazzo in caso di dimenticanza o errore del codice segreto.</p>
      <h3>Commissioni Pos più basse che nel resto d’Europa</h3>
      <p>Poi c’è la reticenza di commercianti ed esercenti in generale che non hanno perso occasione per attaccare il governo che incentiva l’uso dei bancomat a scapito del contante sostenendo che le commissioni sulle transazioni elettroniche sono troppo alte. Una battaglia sostenuta dai media e dai giornali che non hanno mancato di prendere le difese della categoria per ottenere <a href="https://www.investireoggi.it/fisco/cash-back-e-bonus-per-chi-paghera-con-bancomat-dal-2020/">incentivi sui pagamenti elettronici</a>. Ma è davvero così? In Italia – dice presidente dell’Abi, <b>Antonio Patuelli</b> – le commissioni sui pagamenti digitali sono all’1,1%, sotto la media europea pari all’1,2%. In Olanda e in Svizzera le commissioni applicate sui pos sono all’1,6%, in Germania e in Svezia all’1,5%, nel Regno Unito e in Grecia all’1,3%. Le commissioni sono inferiori alla media europea anche in Belgio (1%), in Francia (0,7%) e in Spagna (0,6%). Nel 2018, ha aggiunto Patuelli, il numero di operazioni annue pro-capite con strumenti alternativi al contante si è attestato a 111, contro una media dell’area euro più che doppia (265). In testa alla classifica europea ci sono la Finlandia con 532 operazioni, i Paesi Bassi (505), il Regno Unito (453), l’Estonia (382) e il Belgio (373). Sicché l’Italia resta il fanalino di coda in Europa nell’uso degli strumenti elettronici.</p>
      <h3>In Italia ci sono più Pos che negli altri Stati europei</h3>
      <p>Quindi, il problema non è quello delle <b>commissioni bancarie dei Pos</b> e nemmeno quello della mancata diffusione degli apparecchi, nonostante sia in vigore dal 2016 la sanzione per chi non lo adotta. In Italia – precisa Patuelli – le carte di pagamento e i terminali Pos “<i>sono ampiamente diffusi</i>“. i Pos sono 3,2 milioni, oltre un terzo di quelli dell’intera area euro: ci sono 5.200 Pos ogni 100.000 abitanti, a fronte di 2.800 ogni 100.000 abitanti nell’area dell’euro. Nel 2018 – ha messo in evidenza il presidente dell’Abi – “<i>il numero di operazioni pro-capite annue con strumenti alternativi al contante registra un ritardo in Italia che con 111 transazioni risulta ultima, anche dopo Malta, Cipro e Grecia. La media dell’area euro è di 265 operazioni”</i>. Secondo l’Abi, per raggiungere le 117 operazioni con carta pro-capite dell’area euro, basterebbe incrementare di solo 3 operazioni al giorno lavorativo ciascun terminale Pos. L’Italia – sottolinea l’associazione – è inoltre il Paese europeo in cui è più elevato l’ammontare medio delle operazioni di pagamento effettuato per terminale. L’ammontare medio è in Italia di 59 euro, nell’area euro è di 42 euro. In Francia è di 41 euro, in Germania di 60 e in Spagna di 42. Indice, conclude l’associazione, di un ridotto numero di pagamenti con carta per importi contenuti.</p>
    </article>
  </body>
</html>