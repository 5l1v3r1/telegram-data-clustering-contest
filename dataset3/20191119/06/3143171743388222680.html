<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/raffaele-genovese-trio-accordiacorde.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T06:59:11+00:00"/>
    <meta property="og:title" content="Raffaele Genovese Trio – Accordiacorde"/>
    <meta property="og:description" content="Presso il Teatro Vittorio Emanuele, la Filarmonica Laudamo presenta, per il cartellone di &quot;Accordiacorde&quot;, il concerto del Raffaele Genovese Trio"/>
  </head>
  <body>
    <article>
      <h1>Raffaele Genovese Trio – Accordiacorde</h1>
      <address><time datetime="2019-11-19T06:59:11+00:00">19 Nov 2019, 06:59</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>Giovedì 21 novembre alle 19, presso la Sala Sinopoli del Teatro Vittorio Emanuele, la Filarmonica Laudamo presenta, per il cartellone di “Accordiacorde”, il concerto del Raffaele Genovese Trio.</p>
      <p>L’evento, organizzato in collaborazione con E.A.R. Teatro di Messina, vedrà esibirsi <b>Raffaele Genovese</b> al pianoforte, <b>Carmelo Venuto</b> al contrabbasso e<b> Emanuele Primavera</b> alla batteria. Musiche di Raffaele Genovese, Miles Davis, Cole Porter e Sam Rivers.</p>
      <p>Raffaele Genovese è uno dei pianisti italiani più rappresentativi della nuova generazione. Siracusano, classe 1982, trova la sua collocazione ideale nel trio<i>: </i>Allievo, fra gli altri, di Salvatore Bonafede, si è diplomato in jazz al Conservatorio  Corelli ed  ha vinto una borsa di studio per frequentare il <i>Berklee College of Music </i>di Boston, a Umbria Jazz. Ha pubblicato a proprio nome due album per la Alfa Music.</p>
      <p>Dice Genovese:<i>«Fin da quando ho iniziato a mettere le mani sulla tastiera, ho sempre desiderato scrivere musica per piano trio. Ascoltando artisti come Bill Evans e Bud Powell mi rendevo conto che era una dimensione che in qualche modo mi apparteneva</i>».<br/>A completare il trio due fra i più richiesti musicisti del jazz italiano. Carmelo Venuto, al contrabbasso, che vanta collaborazioni, fra gli altri con Steve Grossman, Joel Frahm, Lage Lund.<br/>Alla batteria Emanuele Primavera, vincitore del prestigioso premio «Checco Bettinardi», già ospite della Filarmonica Laudamo con altre formazioni.</p>
    </article>
  </body>
</html>