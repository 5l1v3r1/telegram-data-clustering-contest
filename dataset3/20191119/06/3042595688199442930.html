<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/forlater-sverige/71834047"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T06:26:18+00:00"/>
    <meta property="og:title" content="Forlater Sverige"/>
    <meta property="og:description" content="- Dette er vårt lille fristed."/>
  </head>
  <body>
    <article>
      <h1>Forlater Sverige</h1>
      <h2>- Dette er vårt lille fristed.</h2>
      <address><time datetime="2019-11-19T06:26:18+00:00">19 Nov 2019, 06:26</time> by <a rel="author">Henriette Eilertsen</a></address>
      <p>Den svenske <a href="https://www.dagbladet.no/sport/borg-om-storhetstiden---jeg-kunne-ikke-gjore-noe-jeg-tenkte-bare-at-det-livet-her-kan-jeg-ikke-leve/68354031">tennisstjerna Bjørn Borg (63) </a>blir av mange ansett som en av verdens beste tennisspillere noensinne.</p>
      <p>Han har vunnet en rekke titler, 64 single-titler for å være nøyaktig, og hadde sin storhetstid på 70- og 80-tallet. Han slo gjennom bare 18 år gammel, men åtte år seinere la han brått opp, kun 26 år gammel.</p>
      <p>Likevel har han til de grader <a href="https://www.dagbladet.no/sport/legenden-bjrn-borg-langer-ut-mot-tennisforeldre---sjokkerende/60239680">klart å holde seg aktuell i rampelyset</a> både i hjemlandet og her til lands.</p>
      <p>I 2003 flyttet tennislegenden og kona Patricia Östfeldt (50) hjem til Sverige etter flere år i Monaco, men nå skal paret ha sett seg lei og er på flyttefot igjen.</p>
      <p>Ifølge <a href="https://www.expressen.se/sport/tennis/bjorn-borgs-beslut-flyttar-till-paradison/">Expressen</a> ligger nå parets luksusbolig på Ingarö ute for salg, og samtidig har ekteparet kjøpt seg hus på paradisøya Kapp Verde utenfor Afrikas vestkyst.</p>
      <p>
        <b>- Dette er vårt lille fristed. Her kan man være seg selv og det er litt bedre klima enn i Sverige, sier Patricia til Aftonbladet, skriver Expressen.</b>
      </p>
      <p>Videre forklarer 50-åringen at hun og ektemannen har planer om å tilbringe så mye tid som mulig på Kapp Verde.</p>
      <h3>- For stort</h3>
      <p>Allerede i september la paret ut den 414 kvadratmeter store herreboligen sin i Sverige for salg. Det avslørte de selv på sosiale medier.</p>
      <figure>
        <embed-post data-src="https://www.instagram.com/p/B18TVtECInQ" data-service="Instagram"/>
      </figure>
      <figure>
        <embed-post data-src="https://www.instagram.com/p/B40DKz1hGbe" data-service="Instagram"/>
      </figure>
      <p>- Det er på tide med et nytt kapittel i livet vårt. Vi ser så fram til hva livet har å by på. Dette huset vil snart være på markedet, skrev de på sin felles Instagram-konto.</p>
      <p>
        <b>Patricia fortalte også til avisa at huset er blitt for stort henne og ektemannen.</b>
      </p>
      <p>- Vi kommer til å flytte nærmere byen og tilbringe tid utenlands. Huset er litt for stort nå som alle barna har flyttet ut, har hun tidligere fortalt til <a href="https://www.expressen.se/sport/tennis/bjorn-borgs-beslut-flyttar-till-paradison/">Expressen</a>.</p>
      <p>Huset har en strandtomt på nesten 17 000 kvadratmeter, og allerede i 1984, da Bjørn kjøpte huset, lå det ute til en pris på 3,1 millioner svenske kroner.</p>
      <p>Hva ekteparet nå ønsker å få for det, kommer ikke fram.</p>
    </article>
  </body>
</html>