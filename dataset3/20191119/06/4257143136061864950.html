<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/megkavarta-az-allovizet-egy-maganzo-balatonfoldvaron"/>
    <meta property="og:site_name" content="infostart"/>
    <meta property="article:published_time" content="2019-11-19T06:51:16+00:00"/>
    <meta property="og:title" content="Megkavarta az állóvizet egy magánzó Balatonföldváron"/>
    <meta property="og:description" content="Már pályázható a Kisfaludy e-kikötő fejlesztési program támogatása. A Magyar Turisztikai Ügynökség felhívása szerint összesen 4 milliárd forint áll rendelkezésre balatoni kikötők bővítésére. Balatonföldváron egy magánberuházó építene e-kikötőt."/>
  </head>
  <body>
    <article>
      <h1>Megkavarta az állóvizet egy magánzó Balatonföldváron</h1>
      <address><time datetime="2019-11-19T06:51:16+00:00">19 Nov 2019, 06:51</time> by <a rel="author">Infostart</a></address>
      <h3>Már pályázható a Kisfaludy e-kikötő fejlesztési program támogatása. A Magyar Turisztikai Ügynökség felhívása szerint összesen 4 milliárd forint áll rendelkezésre balatoni kikötők bővítésére. Balatonföldváron egy magánberuházó építene e-kikötőt.</h3>
      <p>Az e-mobilitás jegyében a cél egy olyan kikötőhálózat kiépítése, amely az elektromos hajók számára is megteremti a lehetőséget a Balaton teljes körű bejárására. Mostantól december közepéig akár 1 milliárd forintot elérő támogatásra pályázhatnak önkormányzatok és céges beruházók egyaránt – számolt be a <a href="https://www.sonline.hu/kozelet/helyi-kozelet/maganberuhazo-epitene-e-kikotot-balatonfoldvaron-1928958/">Somogy megyei hírportál</a>. Balatonföldváron utóbbi, azaz egy magánbefektető építene elektromos hajók kiszolgálására alkalmas kikötőt a város Nyugati strandján.</p>
      <p>Az elektromos kikötőépítés ügye csakúgy, mint a Balatoni Hajózás Zrt. (Bahart) kikötő korszerűsítésének terve, megosztja a balatonföldváriakat. Egy, a közösségi médiában létrehozott csoportban olvasható bejegyzés szerint az e-kikötő létesítésének kérdésében többekben az a kifogás merült fel, hogy a tervezett beruházás kapcsán nem volt megelőző lakossági fórum, ahol a helyiek felvilágosítást kaphattak volna.</p>
      <p>Holovits Huba polgármester ezzel kapcsolatban hangsúlyozta, hogy nem az önkormányzat a beruházó. A polgármester a Sonline.hu kérdésére elmondta: az elektromos hajók számára is alkalmas új kikötő ötletét viszont azért támogatják, mert szerintük minden Balaton-parti település vonzerejét meghatározza, hogy hány darab, mekkora és milyen minőségű kikötő található ott.</p>
      <p>
        <i>Nyitókép: MTVA/Bizományosi: Faludi Imre</i>
      </p>
    </article>
  </body>
</html>