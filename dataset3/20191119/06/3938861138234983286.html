<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_polovina-novobudov-v-ukrayini-rizikovi/938776"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:20:00+00:00"/>
    <meta property="og:title" content="Половина новобудов в Україні — ризикові"/>
    <meta property="og:description" content="В Україні половина багатоповерхівок, що зводять &amp;mdash; ризикові. Йдеться про понад 550 будівництв. Найбільше проблемних в Одесі та Києві. Найменше &amp;mdash; в Харкові та Дніпрі, &amp;shy;свідчать результати дослідження Українського клубу нерухомості. Понад 27% об'єктів по Україні зводять без ..."/>
  </head>
  <body>
    <article>
      <h1>Половина новобудов в Україні — ризикові</h1>
      <address><time datetime="2019-11-19T06:20:00+00:00">19 Nov 2019, 06:20</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/gallery/938/938776_1_w_1200.jpg?v=0"/>
        <figcaption>Віце-президент Асоціації професійних управителів нерухомістю Анатолій Топал: ”Треба провести аудит усіх проблем- них будівництв в Україні”<cite>Автор: facebook.com</cite></figcaption>
      </figure>
      <p>В Україні половина багатоповерхівок, що зводять — ризикові. Йдеться про понад 550 будівництв. Найбільше проблемних в Одесі та Києві. Найменше — в Харкові та Дніпрі, ­свідчать результати дослідження Українського клубу нерухомості.</p>
      <p>Понад 27% об'єктів по Україні зводять без дозволу на будівельні роботи, 34% — без ліцензій на здійснення будівельної діяльності, 33% будують на землях без цільового призначення. 24% забудовників мають податковий борг, 13% суб'єктів господарювання перебувають на стадії виконавчих проваджень.</p>
      <p>Щоб зменшити кількість довгобудів, депутати пропонують заборонити продаж квартир до завершення реєстрації у спеціальному реєстрі. Хочуть створити умови, коли забудовнику буде невигідно працювати без документів. Також спростити процедуру банкрутства забудовника, щоб вкладники за свій рахунок могли добудовувати будинок. Відповідний законопроект у Верховній Раді представлять у січні 2020-го.</p>
      <p>— Про зміни в законодавстві говорять із 2016-го. Підтримую цей законопроект. Нехай забудовник будує, але не продає житло, доки не покаже документи про прозоре будівництво. Це завадить корупційним схемам чиновників, — говорить <b>49-річний Анатолій Топал</b>, віце-президент Асоціації професійних управителів нерухомістю.</p>
      <p>
        <b>Чому в Україні будівництво ризи­кове?</b>
      </p>
      <p>— Існують три види ризикового будівництва. Перший — за технологіями. Це багатоповерхівки, які будують у небезпечних зонах із неякісних матеріалів, не за стандартами та з відхиленнями від проектів. Другий — за документами. Щоб зібрати повний пакет дозволів на будівництво, треба кілька років, дві валізи грошей і чотири вагони нервів. Забудовники зводять житло й паралельно готують документи. Третій вид ризикового будівництва — за фінансуванням. Житло зводять за рахунок грошей інвесторів. Водночас людина, яка вкладає гроші в будівництво, фактично не купує квартиру, а робить бізнес разом із забудовником. Вона отримує тільки право вимоги на житло. Найменш ризикове будівництво, коли забудовник має як мінімум половину коштів на будівництво і на якомусь етапі підключає відділ продажів.</p>
      <p>Одна з найбезпечніших схем вкладання коштів, коли забудовник веде продажі з Фондом фінансування будівництва. Людям, як у випадку з депозитами, гарантують повернути частину вкладів. Умови співпраці з Фондом невигідні. Наприклад, вона збільшує вартість квадратного метра.</p>
      <p>
        <b>Що треба змінити?</b>
      </p>
      <p>— У деяких країнах держава вилучає будівництво без будь-якої компенсації, якщо забудовник більш як півроку не виконує своїх зобов'язань. Тоді добудовує і виставляє йому рахунок. Забудовник або платить, або — в'язниця. Є випадки, коли дозволи на будівництво дають за певних умов. Наприклад, пакет документів, присвоєну адресу та запис у публічному реєстрі можна отримати прозоро і швидко, якщо побудувати дитсадок або школу. Це можна запровадити в Україні.</p>
      <p>
        <b>Що робити з довгобудами, які вже існують?</b>
      </p>
      <p>— Треба провести аудит усіх проблемних будівництв в Україні. Якщо це будівництво не має необхідних документів-дозволів, це одна історія. Якщо будинки зводять у небезпечних зонах — інша. Якщо ризик документальний чи фінансовий, то треба змінювати законодавство. Зокрема, дозволити людям добудовувати житло за свій рахунок і розпоряджатися ним. Сьогодні це не можливо. У Києві був випадок, коли інвестори скооперувалися, знайшли забудовника, добудували багатоповерхівку та запустили комунальні комунікації за власні кошти. Але влада забрала будівництво, бо немає всіх документів.</p>
      <p>
        <b>Які квартири в новобудовах купують українці?</b>
      </p>
      <p>— На етапі фундаменту люди вкладають на 20–30 відсотків менше реальної вартості квартири. У середньому однокімнатну квартиру на етапі будівництва можливо купити за $18–20 тисяч. Сьогодні на ринку нерухомості роблять істеричні покупки. Часом підписують не дуже логічні угоди, бо не знають, чого чекати далі. Квартири переважно купують, щоб здавати в оренду. Це житло в сегментах економплюс і комфорт. Платять більше за комплекси зі своєю інфраструктурою, плануванням території, наявністю спортивних і дитячих майданчиків, парку, фонтанів, закритої території та дворів без машин. У таких комплексах однаковий склад проживаючих. Переважно люди віком 28–40 років, багато дітей. Такі об'єкти дорожчатимуть.</p>
    </article>
  </body>
</html>