<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/zdravje/alkohol-ubija-a-ga-pijejo-celo-ze-otroci"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Alkohol ubija, a ga pijejo celo že otroci"/>
    <meta property="og:description" content="Na spletni strani www.keralkoholnimleko poteka zbiranje podpisov pod zahtevo za uvedbo celovitih ukrepov glede alkoholne politike v Sloveniji. Kampanja je reakcija na uvrstitev Slovenije na vrh svetovne lestvice po porabi alkohola med prebivalstvom, starejšim od 15 let, in da mladostniki zlahka pridejo do alkohola. Država pa nima celovite alkoholne politike."/>
  </head>
  <body>
    <article>
      <h1>Alkohol ubija, a ga pijejo celo že otroci</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Jasna Arko</a></address>
      <p>
        <b>Na spletni strani www.keralkoholnimleko poteka zbiranje podpisov pod zahtevo za uvedbo celovitih ukrepov glede alkoholne politike v Sloveniji. Kampanja je reakcija na uvrstitev Slovenije na vrh svetovne lestvice po porabi alkohola med prebivalstvom, starejšim od 15 let, in da mladostniki zlahka pridejo do alkohola. Država pa nima celovite alkoholne politike.</b>
      </p>
      <figure>
        <img src="https://static.primorske.si/foto/highres/zdravje/720256_267-alkohol_bolezen.jpg"/>
        <figcaption>Odvisnost od alkohola povzroča množico težkih bolezni in prezgodnjih smrti, nastopi lahko že po letu poseganja po alkoholu.  Foto: pixabay.com</figcaption>
      </figure>
      <p>Gre za kampanjo, vodi jo Združenje za kronične nenalezljive bolezni, na spletni strani www.keralkoholnimleko.si pa se pod zahtevo lahko vsakdo podpiše, decembra pa jo bodo predali zdravstvenemu ministru <b>Alešu Šabedru</b>.</p>
      <h3>Slovenija, dežela alkohola</h3>
      <p>Kampanja je reakcija na uvrstitev Slovenije na vrhu svetovne lestvice po porabi alkohola med osebami, starejšimi od 15 let. Združenje je junija začelo akcijo Ker alkohol ni mleko. Na socialnih omrežjih vodi razpravo, zakaj ne ponujati alkohola otrokom in mladostnikom.</p>
      <p>V kampanji so združenje ustanovile štiri mreže za preprečevanje zasvojenosti - Preventivna platforma, Mreža NVO varuje naše zdravje, Mreža 25x25 in Mladinska zveza Brez izgovora Slovenija. Združenje je postavilo spletno stran www.keralkoholnimleko.si, namenjeno zbiranju podpore za ostrejše ukrepe glede alkohola. Na družbenih omrežjih je od junija kampanja zbrala že več kot tri tisoč podpornikov.</p>
      <h3>Vsi, ne samo država</h3>
      <p>Koordinator kampanje <b>Jan Peloza</b> poudarja: “Čeprav kar šest od desetih slovenskih sedmošolcev pride do alkohola doma, verjamemo, da so starši in stari starši le del problema. Težava je predvsem vsesplošna sprejetost alkohola - od dostopnosti na vsakem koraku, zelo nizkih cen, oglasov, ki ciljajo na vse mlajše, do alarmantno nizkega upoštevanja zakona o prepovedi prodaje alkohola mladoletnim.”</p>
      <p>Po potrjenih ugotovitvah skoraj polovica otrok, ki pričnejo piti v času osnovne šole, postane z alkoholom zasvojena, kar se lahko zgodi že po enem letu. “Zato v kampanji zbiramo podpise za uvedbo celostnih ukrepov na področju alkoholne politike. Ne gre le za ukrepanje države, veliko lahko naredijo tudi gostinci, prodajalci, starši, stari starši, oglaševalci, zdravniki, nevladne organizacije, medicinske sestre, učitelji, predvsem pa znane osebnosti,” je prepričan Peloza. Ukrepi so nujni, pritrjuje <b>Sanela Talić</b> iz Inštituta Utrip, Mreže Preventivna platforma: “Zlesti moramo iz starih vzorcev razmišljanja in ukrepati!”</p>
      <p><b>Urška Erklavec</b> iz Mladinske zveze Brez izgovora Slovenija omenja, da zaradi dobre dostopnosti do alkohola vsak četrti 17-letnik pije alkohol vsaj enkrat na teden. “Področje mora država urediti celostno z zakonom o omejevanju porabe alkohola!”</p>
      <p><b>Miha Lovše</b>, Slovenska zveza za javno zdravje, okolje in tobačno kontrolo, Mreža NVO varujejo naše zdravje, pa izpostavlja: “V Sloveniji prevladuje tako imenovana mokra kultura pitja alkoholnih pijač. Zato moramo doseči mladostnike, preden jih doseže okolica, ki nanje negativno vpliva. Pravočasno bi jih morali naučiti odločno reči ne, saj gre za nevarne posledice, ki jih lahko na njihovih življenjih pusti alkohol. Odrasli jim moramo biti tudi dober zgled.” <b>Franc Zalar</b> iz Društva za zdravje srca in ožilja, Mreža 25x25 pristavlja: “Pretirano pitje alkohola pogosto botruje nastanku srčne aritmije, zlasti atrijske fibrilacije, posledično tudi možganske kapi. Zato je se je treba zavedati, da srce in alkohol nista prijatelja!”</p>
      <h3>Alarmantni podatki</h3>
      <p>Po podatkih Svetovne zdravstvene organizacije zaradi vzrokov, povezanih z alkoholom, na leto po svetu umre 320.000 mladih med 15. in 29. letom. Med predeli sveta ima Evropa najvišjo porabo alkohola, med evropskimi državami je Slovenija na vrhu lestvice. Slovenija glede na vsakoletno povprečje drugih držav na svetu že desetletje vodi glede povprečja registrirane porabe alkohola. Zato nas označujejo za mokro kulturo. Po strokovnih ocenah je milijon Slovencev tako ali drugače prizadetih zaradi rabe alkohola.</p>
      <p>Slovenski otroci, tako raziskave, v povprečju prvič poskusijo alkohol že pri enajstih letih, običajno doma. Kar 85 odstotkov slovenskih 15-letnikov pije alkoholne pijače. Vzroki so lahka dostopnost, sprejemljivost alkohola, radovednost, vpliv vzgoje in pritisk vrstnikov.</p>
      <p>Pitje alkohola pri mladostnikih je povezano tudi s samomorilnostjo in depresijo, nasiljem, bolj tveganim spolnim in splošnim vedenjem, poškodbami drugih ter nenamernimi samopoškodbami.</p>
      <p>Zdravniki poudarjajo, da je alkohol droga, žal pa je v naši kulturi nekaj normalnega in sprejemljivega, pitje pa legalno, ne glede na dokazano škodljivost za zdravje. Da pijejo že otroci, sta krivi vzgoja in zgled odraslih.</p>
      <h3>O projektu</h3>
      <p>Pobuda za projekt Ker alkohol ni mleko je posledica razmer, s katerimi se na terenu vsak dan soočajo organizacije, ki so priča tragičnim zgodbam otrok in mladostnikov. Projekt ne moralizira in ne kritizira pivcev alkohola, temveč ozavešča in dopoveduje, kako uničujoči vpliv imajo različni dejavniki na pivske navade mladine. Opozarja, da so vsi odgovorni za preprečevanje in zmanjševanje škode zaradi alkohola. Temeljni cilj pa je vzpostaviti celostno alkoholno politiko, ki se bo izvajala v praksi.</p>
    </article>
  </body>
</html>