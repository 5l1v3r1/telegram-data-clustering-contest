<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/fiuk-ismeteljetek-meg-a-negy-evvel-ez-elotti-bravurt/186887"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T06:15:00+00:00"/>
    <meta property="og:title" content="Fiúk, ismételjétek meg a négy évvel ez előtti bravúrt!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Fiúk, ismételjétek meg a négy évvel ez előtti bravúrt!</mark>
      </h1>
      <address><time datetime="2019-11-19T06:15:00+00:00">19 Nov 2019, 06:15</time> by <a rel="author">K. D.</a></address>
      <p>
        <b>Az év futballmeccse következik. 2016 után ismét kijuthat a magyar fociválogatott az Európa-bajnokságra, ha kedd este legyőzi Walest. A csapat rendkívül motiváltan várja az összecsapást. </b>
        <b>Az év futballmeccse következik. 2016 után ismét kijuthat a magyar fociválogatott az Európa-bajnokságra, ha kedd este legyőzi Walest. A csapat rendkívül motiváltan várja az összecsapást.</b>
      </p>
      <p>Szakadó esőben, kissé feszülten, a feladatra koncentráltan érkezett a magyar fociválogatott a Liszt Ferenc-repülőtérre, hogy elinduljon a sorsdöntő Eb-selejtezőmeccsre. A komolyság teljesen természetes, hiszen <b>a csapat akárcsak négy éve, ismét kiharcolhatja a szereplést a kontinenstornán</b>.</p>
      <p>Ehhez hasonló bravúrt kellene elérni, mint 2015 novemberében a norvégok elleni pótselejtezőn, amikor Oslóban nyertünk 1-0-ra Kleinheisler László góljával (majd a visszavágón is diadalmaskodtunk 2-1-re).</p>
      <figure>
        <img src="http://media.borsonline.hu/cikk/20/192489/big-lead/650x360/2028390_hb-04451.jpg"/>
        <figcaption>Pátkai (jobbról 16-os mezben) góljával itthon legyőztük Walest, most idegenben kellene ugyanezt a bravúrt végrehajtani © Hatlaczki Balázs</figcaption>
      </figure>
      <p>Wales legyőzése Cardiffban még nagyobb meglepetéssel érne fel, hiszen a legutóbbi Eb-elődöntős válogatottról van szó, amely 2011 márciusa óta nem kapott ki hazai pályán Eb-selejtezőn, akkor Anglia verte őket 2-0-ra.</p>
      <p>
        <b>Ráadásul az ellenfél szempontjából is ki-ki meccsen a walesiek valamennyi világ­sztárja, Gareth Bale (Real Madrid), Daniel James (MU) és Aaron Ramsey (Juventus) bevethető állapotban van, márpedig előbbi értékét egyedül többre tartják, mint a mi teljes keretünket.</b>
      </p>
      <p>Pánikra így sincs oka a magyar válogatottnak, útra kelt ugyanis Cardiffba a „Wales-ölő” Pátkai Máté, aki a budapesti össze-csapáson a győztes gólt szerezte a britek ellen.</p>
      <blockquote><b>A magyar válogatott várható kezdőcsapata:</b> <br/><b>Gulácsi – Lovrencsics, Baráth, Lang, Nagy Zs. – Pátkai, Nagy Á. – Dzsudzsák, Szoboszlai, Sallai – Szalai</b> A csoport állása:<br/>1. Horvátország 17 pont (már Eb-résztvevő) <br/>2. Magyarország 12 <br/>3. Wales 11 <br/>4. Szlovákia 10 <br/>5. Azerbajdzsán 1</blockquote>
      <p>– A teher inkább rajtuk van. Hazai pályán, esélyesebbként lépnek pályára, tőlük alapelvárás az Eb-részvétel. Éppen ezért nekünk türelmesnek, nyugodtnak kell lennünk, hiszen el lehet a 80. percben is dönteni ezt a találkozót – mondta a Bors érdeklődésére a MOL Fehérvár középpályása.</p>
      <figure>
        <img src="http://media.borsonline.hu/cikk/20/192489/gallery-picture/645w/2028447_bale-mti1.jpg"/>
        <figcaption>Bale Budapesten nem sziporkázott ellenünk, reméljük, Lovrencsics szorításában Cardiffban sem parádézik majd © MTI</figcaption>
      </figure>
      <p>
        <b>Marco Rossi szövetségi kapitány kiemelte: minden apró részletre felkészült csapatával.</b>
      </p>
      <p>– Ha egy nappal a meccs előtt még kérdéseim lennének a taktikánkkal kapcsolatban, akkor más szakmát kéne választanom. A kezdőcsapat is összeállt már a fejemben – árulta el az olasz szakember.</p>
      <p><b>– Mindenre, amit befolyásolhatunk, felkészítettük a csapatot.</b> <b>A hozzáállás és az akarat lesz a döntő. </b>Fontos, hogy az első 15–20 percben jobban összpontosítsunk, mint Uruguay ellen. Nagyon remélem, hogy a fiúk odateszik magukat.</p>
      <blockquote><b>Két út áll előttünk</b> <br/>A magyar válogatott nemcsak az Eb selejtezősorozatából, hanem ha ott elbukik, a Nemzetek Ligájából is kvalifikálhat a jövő évi, részben hazai rendezésű kontinenstornára. <br/><b>1. út: Eb-selejtező</b><br/>• Magyarország akkor jut ki, ha...legyőzi Walest, vagy... döntetlent ér el Walesben, de a szlovákok otthon nem verik meg az azerieket.<br/><b>2. út: Nemzetek Ligája</b><br/>Az UEFA jövő tavasszal 16 csapat számára négy négyes minitortnát tart, amelyek győztesei szintén kijutnak az Eb-re. A sorsolás pénteken lesz. Marco Rossi csapata az elődöntőben (március 26.) biztosan idegenben kezd.<br/>• Ha Skóciában játszunk, továbbjutás esetén a norvég–szerb párharc győztesével találkozunk<br/>• Ha Bulgáriában, akkor az izland–román párharc győztesével <br/>• Ha Izraelben, akkor is az izland–román párharc győztesével<br/>• És ha Izlandon, akkor pedig a bolgár–izraeli csata nyertesével. <br/><b>A NL Eb-kvalifikációs fináléja március 31-én lesz, amit a magyar válogatott akár az új Puskás Arénában is játszhat.</b></blockquote>
      <h3>Hajszán: fontos a jó taktika!</h3>
      <p>Hajszán Gyula jószerével egyedül majmolta meg Walest, amikor 1985 októberében nemzeti együttesünk 3-0-lal móresre tanította a Mark Hughest is soraiban tudó házi­gazdát. A győriek egykori szélsője szerint az akkori szövetségi kapitány, dr. Mezey György óramű pontossággal építette fel csapatjátékukat.</p>
      <figure>
        <img src="http://media.borsonline.hu/cikk/20/192489/gallery-picture/645w/2028521_hajszan-gyula-etotv1.jpg"/>
        <figcaption>Hajszán Gyula © ETOTV</figcaption>
      </figure>
      <p><b>– Minden játékosunk tudta, ki, mikor, hová helyezkedjen</b> – emlékezett vissza a Borsnak az 58 éves Hajszán.</p>
      <p>– Ezért amikor a 8. percben Esterházy Márton beindult a bal oldalon, olyan labdát kapott vissza tőlem, amivel gólig masírozott. Az 51. percben visszaadta a kölcsönt, elment a szélen, majd úgy tálalt a lábamra, hogy csukott szemmel is betaláltam volna. Détári Lajos góljával pedig szinte kiütöttük őket.</p>
      <p>
        <b>Hajszán szerint a walesiek sokat fejlődtek azóta:</b>
      </p>
      <p>– A hazaiak megtanulták a felállt védőfalat eredményesen átlőni, magas beadásaik pedig életveszélyesek. Ettől függetlenül bízom a jó eredményben, és az Eb-szereplésben.</p>
      <h3>Wales - Magyarország</h3>
      <h3>Kedd este - 20.45</h3>
      <h3>M4 Sport</h3>
      <p>
        <a href="http://www.borsonline.hu/velemeny/megalmodtam/186898">A cikkhez kapcsolódó jegyzetet itt olvashatja.</a>
      </p>
    </article>
  </body>
</html>