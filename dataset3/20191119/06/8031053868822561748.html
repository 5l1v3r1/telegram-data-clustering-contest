<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%af%ce%bd%ce%b7%cf%83%ce%b7-%ce%ba%ce%b1%ce%bb%ce%ae%cf%82-%ce%b8%ce%b5%ce%bb%ce%ae%cf%83%ce%b5%cf%89%cf%82-%ce%b1%cf%80%cf%8c-%ce%b7%cf%80%ce%b1-%ce%b3%ce%b9%ce%b1-huawei.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T06:00:23+00:00"/>
    <meta property="og:title" content="Κίνηση καλής θελήσεως από ΗΠΑ για Huawei"/>
    <meta property="og:description" content="Νέα παράταση διάρκειας 90 ημερών που επιτρέπει στις αμερικανικές εταιρείες να συναλλάσσονται με την κινεζική εταιρεία τηλεπικοινωνιών Huawei, έδωσε την Δευτέρα η αμερικανική κυβέρνηση. Παράλληλα, συνεχίζονται με κάποια σημάδια προόδου οι συνομιλίες ΗΠΑ – Κίνας για τη σύναψη εμπορικής συμφωνίας μεταξύ των δύο μεγαλύτερων οικονομιών του κόσμου. Η παραχώρηση νέας παράτασης προς τη Huawei μπορεί να θεωρηθεί επίσης σημάδι προόδου ή τουλάχιστον μη επιδείνωσης στις σχέσεις ΗΠΑ – Κίνας."/>
  </head>
  <body>
    <article>
      <h1>Κίνηση καλής θελήσεως από ΗΠΑ για Huawei</h1>
      <address>
        <time datetime="2019-11-19T06:00:23+00:00">19 Nov 2019, 06:00</time>
      </address>
      <p>
        <b>Νέα παράταση διάρκειας 90 ημερών που επιτρέπει στις αμερικανικές εταιρείες να συναλλάσσονται με την κινεζική εταιρεία τηλεπικοινωνιών Huawei, έδωσε την Δευτέρα η αμερικανική κυβέρνηση. Παράλληλα, συνεχίζονται με κάποια σημάδια προόδου οι συνομιλίες ΗΠΑ – Κίνας για τη σύναψη εμπορικής συμφωνίας μεταξύ των δύο μεγαλύτερων οικονομιών του κόσμου. Η παραχώρηση νέας παράτασης προς τη Huawei μπορεί να θεωρηθεί επίσης σημάδι προόδου ή τουλάχιστον μη επιδείνωσης στις σχέσεις ΗΠΑ – Κίνας.</b>
      </p>
      <p>Τον περασμένο Μάιο, η αμερικανική κυβέρνηση είχε απαγορεύσει σε αμερικανικές εταιρείες να συναλλάσσονται με τη μεγαλύτερη εταιρεία τηλεπικοινωνιών της Κίνας, επικαλούμενη λόγους εθνικής ασφάλειας. Ωστόσο το αμερικανικό υπουργείο Εμπορίου επέτρεψε σε ορισμένες αμερικανικές εταιρείες να εξακολουθούν να πωλούν και να αγοράζουν προϊόντα από τη Huawei, ώστε να μην προκληθεί πρόβλημα στην αμερικανική αγορά και στους πελάτες των αμερικανικών τηλεπικοινωνιακών εταιρειών. «Το υπουργείο θα εξακολουθήσει να παρακολουθεί με αυστηρότητα την εξαγωγή ευαίσθητων τεχνολογιών ώστε να εξασφαλίσει ότι αυτοί που απειλούν την εθνική μας ασφάλεια δεν εκμεταλλεύονται τις καινοτομίες μας», αναφέρεται σε ανακοίνωση Τύπου του αμερικανικού υπουργείου Εμπορίου. Παράλληλα, ανώτατοι Αμερικανοί και Κινέζοι διαπραγματευτές συνομίλησαν τηλεφωνικά στη διάρκεια του Σαββατοκύριακου.</p>
      <p>Σύμφωνα με ανακοίνωση του κινεζικού υπουργείου Εμπορίου, διεξήχθησαν «εποικοδομητικές» συνομιλίες για τις βασικές ανησυχίες κάθε πλευράς όσον αφορά την ολοκλήρωση της διαπραγμάτευσης για την πρώτη φάση της εμπορικής συμφωνίας. Ο Αμερικανός εμπορικός εκπρόσωπος επιβεβαίωσε την τηλεφωνική συνομιλία.</p>
    </article>
  </body>
</html>