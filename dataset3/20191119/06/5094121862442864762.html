<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/na-oblehane-univerzite-v-hongkongu-zustava-jeste-stovka-studentu-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T06:21:00+00:00"/>
    <meta property="og:title" content="Na obléhané univerzitě v Hongkongu zůstává ještě stovka studentů"/>
    <meta property="og:description" content="Na hongkongské polytechnické univerzitě, kterou minulý týdny obsadilo několik set studentů na protest proti místní vládě, zůstává asi stovka studentů. Podle agentury AP to dnes novinářům řekl správkyně Hongkongu Carrie Lamová. Ta rovněž uvedla, že 400 demonstrujících z univerzity policie zatkla. Na kampusy hongkongských univerzit se v minulém týdnu přesunuly protivládní protesty, které Hongkong sužují od června a při nichž zejména mladí lidé protestují proti omezování demokracie Pekingem."/>
  </head>
  <body>
    <article>
      <h1>Na obléhané univerzitě v Hongkongu zůstává ještě stovka studentů</h1>
      <address><time datetime="2019-11-19T06:21:00+00:00">19 Nov 2019, 06:21</time> by <a rel="author">ČTK</a></address>
      <p>Lamová dnes oznámila, že areál polytechnické univerzity opustilo 600 protestujících, včetně asi 200 nezletilých. Lamová uvedla, že mladší 18 let nebyli zatýkáni, ale že mohou být stíháni později.</p>
      <p>V pondělí večer se nedaleko této univerzity podle BBC shromáždilo asi dvě stě lidí, včetně rodičů dětí na univerzitě, k pokojné demonstraci.</p>
      <p>Policie obklíčila polytechnickou univerzitu se zabarikádovanými studenty a aktivisty o víkendu ve snaze protestující pozatýkat. Několika z nich se v pondělí podařilo uprchnout na motocyklech, na kterých pro ně přijeli jejich příznivci. Část z nich ale při tom policie zatkla.</p>
      <p>Hongkongská správa dnes jmenovala nového policejního šéfa Chrise Tanga, který má velet asi 31.000 členům policejního sboru. Tang dnes vyzval občany Hongkongu, aby pomohli ukončit sociální nepokoje a odsoudili násilí, jehož se dopouštějí radikální demonstranti. Podle Tanga je znepokojující, když je za násilí kritizována jen policie.</p>
      <figure>
        <img src="https://g.denik.cz/1/bf/ctk-policie-slznym-plynem-brani-aktivistum-v-opusteni-univerzity_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zapalne-lahve-a-slzny-plyn-policie-v-hongkongu-bojuje-se-studenty-o-univerzitu-20191118.html">Drama v Hongkongu. Desítkám studentů se podařilo utéct z univerzity Přečíst článek ›</a>
      </aside>
      <p>Čínský velvyslanec v Británii Liou Siao-ming v pondělí uvedl, že centrální vláda v Číně nebude sedět se založenýma rukama, pokud se situace v Hongkongu stane "nekotrolovatelnou". Lamová ale dnes na otázku, zda požádá o pomoc čínské jednotky, uvedla, že věří, že její vláda situaci zvládne sama.</p>
      <h3>Konání voleb</h3>
      <p>Hongkongská vláda vyjádřila podle místního rozhlasu RTHK obavy, že nejnovější události mohou ohrozit konání místních voleb, které jsou plánovány na neděli. Odložení či zrušení voleb by ale mohlo protesty dále zesílit, uvedl dnes server BBC.</p>
      <p>Agentura Reuters dnes s odvoláním na čínská média napsala, že dnes a ve středu byly dočasně zrušeny některé vlakové spoje mezi Čínou a Hongkongem. Důvod podle ní čínská média nezmínila.</p>
      <h3>Ústavnost zákonů</h3>
      <p>Hongkongské soudy nemají pravomoc rozhodovat o ústavnosti legislativy vydávané vládou v Hongkongu, uvedl dnes právní výbor čínského parlamentu. Výbor tak reagoval na pondělní verdikt hongkongského nejvyššího soudu, který označil za neústavní zákaz zakrývání tváře při demonstracích v Hongkongu. Informovala o tom agentura Reuters s odvoláním na státní čínskou agenturu Nová Čína.</p>
      <p>"O tom, zda zákony hongkongské zvláštní administrativní oblasti odpovídají základnímu zákonu Hongkongu může rozhodovat pouze stálý výbor (čínského) parlamentu," uvedl mluvčí právní komise tohoto výboru. Žádná jiná autorita takové právo nemá, dodal v prohlášení.</p>
      <p>Zákaz zakrývání tváře při demonstracích, jimiž se snaží jejich účastníci vyhnout trestnímu stíhání, oznámila správkyně Hongkongu Carrie Lamová začátkem října. Opatření vzápětí vyvolalo prudké potyčky mezi demonstranty a policií v hongkongských ulicích. Mnozí demonstranti se ale zákazem zakrývání tváří stejně neřídí.</p>
      <figure>
        <img src="https://g.denik.cz/1/ba/ctk-studenti-po-tydnu-ukoncili-blokadu-jedne-z-univerzit-v-hongkongu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/hongkong-demonstrace-studenti-blokada-univerzita-cina-20191116.html">Protesty v Hongkongu: Studenti po týdnu ukončili blokádu jedné z univerzit Přečíst článek ›</a>
      </aside>
      <p>Podle pondělního verdiktu hongkongského soudu je zákaz neslučitelný se základním zákonem Hongkongu, tedy jakousi "miniústavou", která platí od 1. července 1997, kdy se tato bývalá britská kolonie vrátila pod čínskou správu má být spravována podle principu jedna země, dva systémy. Ten má zaručovat demokratické zřízení a autonomní výsady, podle demonstrantů ale Peking tyto svobody postupně omezuje.</p>
      <p>Protesty v Hongkongu trvají už několik měsíců a vyžádaly si stovky zraněných a nejméně jednu oběť.</p>
    </article>
  </body>
</html>