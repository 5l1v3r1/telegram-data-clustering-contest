<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/nisse-antligen-elektrifierad/"/>
    <meta property="og:site_name" content="DN.SE"/>
    <meta property="article:published_time" content="2019-11-19T06:30:00+00:00"/>
    <meta property="og:title" content="Nisse: Äntligen elektrifierad"/>
    <meta property="og:description" content="Kåseri. Inget har gått snabbt med mitt byte till eltandborste, ej heller att lära sig hantera den med värdighet."/>
  </head>
  <body>
    <article>
      <h1>Nisse: Äntligen elektrifierad</h1>
      <address><time datetime="2019-11-19T06:30:00+00:00">19 Nov 2019, 06:30</time> by <a rel="author" href="https://www.dn.se/av/nils-hansson/" target="_blank">Nils Hansson</a></address>
      <p>
        <b>Kåseri. Inget har gått snabbt med mitt byte till eltandborste, ej heller att lära sig hantera den med värdighet.</b>
      </p>
      <p>1970 lyfte HasseåTage fram Skånska Lasses gamla bondkomiska ”Elektricitetsvisan” med ny och uppdaterad text till sin ”88-öresrevy”. En hialös uråldrighet från det svenska 20-talet, dock inte fullt lika gammal som deras moderniserade version har hunnit bli nu – en dryg månad innan vi går in i nästa 20-tal.</p>
      <p>Den hamnade till och med på Svensktoppen, och som lågstadieparvel var jag djupt imponerad. Inte minst av skämtet om hur den fisförnäme August fått gula tänder efter att proppen gått i hans amerikanska eltandborste.</p>
      <p><b>Det är inte hundraprocentigt klarlagt</b> att det är just på grund av denna gamla visa som jag själv var så sen med att skaffa eltandborste, men jag skäms en smula varje gång jag nu trycker på knappen för att starta den.</p>
      <p>Å andra sidan har jag aldrig varit bra på det där med tandskötsel, och särskilt svider minnet av en tandhygienist som på 80-talet gjorde vad hon kunde för att få mig att borsta rätt och svinga tandtråden effektivt. Under en period gick jag verkligen in för det, två gånger om dagen, och byggde upp förtröstan inför mitt nästa besök att den här gången har jag faktiskt gjort som man ska.</p>
      <p>Ändå fick jag alltid underkänt, med en underton av vibrerande vrede.</p>
      <p><b>Sen försvann hon från kliniken</b> och tandläkaren som undersökte mig nästa gång bad om ursäkt för att de kanske hade varit för nitiska i vissa lägen. Då bytte jag tandläkare, vilket fortfarande förbryllar mig.</p>
      <p>Efter många år med tandhygienister som förmanat mig att byta till eltandborste kom jag hur som helst till skott i början av året med att faktiskt köpa en, och för några veckor sen packade jag dessutom upp och började använda den.</p>
      <p>Och visst känner jag skillnaden, en sorts effektivitet i arbetet som är både snällare och mer resolut. Inbillar jag mig åtminstone.</p>
      <p>Däremot var jag oförberedd på hur svårt det var att genomföra med någon sorts värdighet i behåll. Först är det tandkrämen, som blivit så svårstyrd att den i princip måste appliceras i förväg. Sen står jag där med hängande underläpp och försöker precisionsborsta medan fradgande skum droppar ner på tvättställ och allt möjligt annat.</p>
      <p>Som om jag har regredierat till ett mer grottmannalikt stadium, bara genom att skaffa mig modernare teknik. Hur som helst borstar jag helst naken numera, det blir mindre genant så.</p>
      <p> </p>
      <p>Läs <a href="https://www.dn.se/av/nils-hansson/">fler kåserier av Nisse</a>, till exempel <a href="https://www.dn.se/kultur-noje/nisse-varldens-basta-poplat-ar-inte-den-ni-tror/">om att The Beatles mest förtalade låt just utsetts till världens bästa</a>.</p>
    </article>
  </body>
</html>