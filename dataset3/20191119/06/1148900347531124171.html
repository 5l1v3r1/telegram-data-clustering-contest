<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/novinky-v-uctenkovce-vyjdou-stat-na-672-tisic-vice-lidi-vyhraje-stovku-83094"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T06:12:38+00:00"/>
    <meta property="og:title" content="Novinky v Účtenkovce vyjdou stát na 672 tisíc. Více lidí vyhraje stovku - Seznam Zprávy"/>
    <meta property="og:description" content="Ministerstvo financí od prosince zavede změny v loterii k elektronické evidenci tržeb."/>
  </head>
  <body>
    <article>
      <h1>Novinky v Účtenkovce vyjdou stát na 672 tisíc. Více lidí vyhraje stovku - Seznam Zprávy</h1>
      <address>
        <time datetime="2019-11-19T06:12:38+00:00">19 Nov 2019, 06:12</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/novinky-v-uctenkovce-vyjdou-stat-na-672-tisic-vice-lidi-vyhraje-stovku-83094">Novinky v Účtenkovce vyjdou stát na 672 tisíc. Více lidí vyhraje stovku</a></p>
      <h3>Novinky v Účtenkovce vyjdou stát na 672 tisíc. Více lidí vyhraje stovku</h3>
      <p><a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>19. 11. 7:12</p>
      <p>Ministerstvo financí od prosince zavede změny v loterii k elektronické evidenci tržeb.</p>
      <p>Změny v loterii k evidenci tržeb v takzvané Účtenkovce, které před dvěma týdny představilo ministerstvo financí, vyjdou stát téměř na 700 tisíc korun.</p>
      <p>„Celková částka 672 tisíc korun včetně DPH je jednorázová, jedná se o celkové náklady. Její platba je v souladu se smlouvou rozložena do několika splátek,“ potvrdil částku serveru <a href="https://www.irozhlas.cz/ekonomika/uctenkovka-zmeny-eet-schillerova-min-vyher-700-tisic_1911190600_tec?fbclid=IwAR0szroPsolv0BOQqwFF0g5cCMR6Zsjg9wvXELE1kr8_GQbsZ2hZG4Mb5jA">iRozhlas.cz</a> mluvčí ministerstva financí Michal Žurovec. Dodatek ke smlouvě s provozovatelem loterie, firmou Wincor Nixdorf, zveřejnilo ministerstvo v registru smluv na začátku listopadu.</p>
      <p>Ministryně financí Alena Schillerová v pátek oznámila, že se v loterii od prosince zvýší počet možných výher, a to z 21 025 na 30 215. Celková hodnota výher zůstane zachována, změna se týká jen navýšení počtu nejnižší, stokorunové výhry. Od prosince také bude každý hráč moci registrovat maximálně 500 účtenek měsíčně.</p>
      <p>MF tak od prosince zvýší o 10 000 počet stokorunových výher a naopak sníží o 800 možnost vyhrát tisícikorunu. Zároveň o deset sníží počet výher s hodnotou 20 000 korun. Celková hodnota výher tak zůstane na pěti milionech korun a automobilu za zhruba 400 000 korun.</p>
      <related>
        <a href="https://www.seznamzpravy.cz/clanek/jeden-hrac-s-11-tisici-uctenkami-za-36-milionu-za-mesic-uctenkovku-nejspis-ovladli-profesionalni-hraci-82075"/>
        <a href="https://www.seznamzpravy.cz/clanek/hodne-velke-stesti-v-loterii-na-kterou-se-vrhli-profici-s-roboty-tri-hraci-v-uctenkovce-vyhrali-pres-300-cen-82230"/>
      </related>
      <p>Změny přišly poté, co média upozornila na pochybnosti o průběhu loterie. Ze statistiky ministerstva financí vyplývá, že letos v srpnu se Účtenkovky účastnilo téměř 350 tisíc hráčů. První hráč tehdy podle statistiky registroval 11 128 účtenek, což by při splnění podmínek loterie pro něj znamenalo jít do 370 obchodů a v každém si něco koupit. Podle pravidel Účtenkovky lze totiž registrovat pouze jednu účtenku od jednoho obchodníka.</p>
      <p>Padesátý hráč v srpnovém žebříčku zaregistroval 4 517 účtenek, což by znamenalo, že musel jít denně do 150 obchodů. Pro normálního člověka tudíž věc nemožná.</p>
      <p>Statistiky také ukazují průměrnou výši účtenky: v srpnu byla 328 korun. Z toho můžeme vyvodit, že při těchto průměrných hodnotách by první hráč (pokud jde o jednoho člověka) v srpnu utratil 3,65 milionu korun a padesátý téměř 1,5 milionu.</p>
      <p>Účtenková loterie funguje od 1. října 2017 a v pátek proběhlo její 25. slosování. Během dvou let provozu bylo do Účtenkovky zaregistrováno téměř 400 milionů účtenek. Počet soutěžících, kteří se Účtenkovky aktivně zúčastnili a zaregistrovali alespoň jednu účtenku, dosáhl téměř jednoho milionu.</p>
    </article>
  </body>
</html>