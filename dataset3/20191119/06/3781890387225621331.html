<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742439"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T06:29:00+00:00"/>
    <meta property="og:title" content="เบรกขึ้นเงินเดือนพนักงานองค์การค้าฯ"/>
    <meta property="og:description" content="บอร์ดองค์การค้าฯ ตีกลับข้อเสนอดึงโควต้าพิมพ์แบบเรียนจากสำนักพิมพ์จุฬาฯกลับมาพิมพ์เองทั้งหมด 'ณัฏฐพล'เบรกขึ้นเงินเดือนประจำปีพนักงานองค์การค้าฯ ชี้ยึดระเบียบขณะที่ขาดทุน องค์กรจะพัง"/>
  </head>
  <body>
    <article>
      <h1>เบรกขึ้นเงินเดือนพนักงานองค์การค้าฯ</h1>
      <address>
        <time datetime="2019-11-19T06:29:00+00:00">19 Nov 2019, 06:29</time>
      </address>
      <p>
        <b>บอร์ดองค์การค้าฯ ตีกลับข้อเสนอดึงโควต้าพิมพ์แบบเรียนจากสำนักพิมพ์จุฬาฯกลับมาพิมพ์เองทั้งหมด "ณัฏฐพล"เบรกขึ้นเงินเดือนประจำปีพนักงานองค์การค้าฯ ชี้ยึดระเบียบขณะที่ขาดทุน องค์กรจะพัง</b>
      </p>
      <p>วันนี้ (19 พ.ย.) นายณัฏฐพล ทีปสุวรรณ  รมว.ศึกษาธิการ  เปิดเผยผลการประชุมคณะกรรมการองค์การค้า ของสำนักงานคณะกรรมการสวัสดิการและสวัสดิภาพข้าราชการครูและบุคลากรทางการศึกษา (สกสค.) ว่า ที่ประชุมได้พิจารณาขอเสนอขององค์การค้าฯ ที่ขอให้มีการทบทวนมติเรื่องการจัดพิมพ์แบบเรียน ปีการศึกษา 2563 ซึ่งปัจจุบันแยกการจัดพิมพ์เป็น 2 ส่วน คือ จัดพิมพ์โดยสำนักพิมพ์แห่งจุฬาลงกรณ์มหาวิทยาลัย และโรงพิมพ์องค์การค้าฯ โดยองค์การค้าฯ ขอจัดพิมพ์แบบเรียนเองทั้งหมด เพื่อนำรายได้มาช่วยลดภาระหนี้สินต่างๆได้  แต่เนื่องจากมีข้อมูลระยะเวลาการจัดพิมพ์ รวมทั้งแผนการจัดส่งแบบเรียนยังไม่ชัดเจน จึงไม่สามารถทำให้ที่ประชุมกลับมติได้ และให้องค์การค้าฯนำเสนอแผนการจัดพิมพ์และจัดส่งที่ชัดเจนมาใหม่<br/><br/>“ มติที่ได้แบ่งการพิมพ์ให้ สำนักพิมพ์แห่งจุฬาลงกรณ์มหาวิทยาลัย และโรงพิมพ์องค์การค้าฯ นั้น ก็น่าจะเป็นการบริหารจัดการที่มีความเหมาะสม โดยปีการศึกษา 2563 ก็ยังคงสัดส่วนการพิมพ์ไว้ตามมติเดิม เพราะผมเน้นเรื่องการจัดส่งหนังสือให้ถึงนักเรียนตรงเวลาเป็นหลัก  นอกจากนี้ที่ประชุมยังมีการพิจารณาเรื่องการบริหารจัดการภายในขององค์การค้าฯ ซึ่งเมื่อผมดูรายละเอียดเบื้องต้นแล้ว เห็นว่าองค์การค้าฯ มีศักยภาพในการบริหารจัดการโดยไม่ขาดทุนได้ แต่เนื่องจากองค์การค้าฯมีภาระค่าใช้จ่ายที่แบกรับไว้ อาจจะยังไม่มีประสิทธิภาพ หรือ ไม่มีความจำเป็น หรือมีความซ้ำซ้อนในการทำงาน  ซึ่งเป็นเรื่องที่ ผอ.องค์การค้าฯจะต้องเข้าไปดู  เช่น ประสิทธิภาพของลูกจ้างชั่วคราว ลูกจ้างประจำ สายงานที่ตรงกับงานที่ต้องทำ รวมทั้งระยะเวลาการผลิตหนังสือ ซึ่งเรามีระยะเวลาการผลิตเพียง 4-5 เดือน เท่านั้น และเราสามารถรับงานจากหน่วยงานอื่นมาจัดพิมพ์ได้หรือไม่ ซึ่งขณะที่เรายังมีช่วงเวลาที่โรงพิมพ์ว่าง แต่ค่าใช้จ่ายต่างๆ ยังมีเหมือนเดิมและมากขึ้นตลอดเวลา ซึ่งกระทรวงศึกษาธิการรับไม่ได้ ทางองค์การค้าฯต้องเข้าไปแก้ไข” นายณัฏฐพล กล่าว<br/><br/>รมว.ศึกษาธิการ กล่าวต่อไปว่า นอกจากนี้องค์การค้าฯได้มีเสนอขอมติให้มีการขึ้นเงินเดือนพนักงานประจำปี ตามระเบียบที่กำหนดให้มีการขึ้นเงินเดือนพนักงานทุกปี ซึ่งตนเห็นว่าไม่สามารถขั้นเงินเดือนให้ เพราะยังไม่มีความเหมาะสม ซึ่งก่อนที่จะเราจะเดินไปข้างหน้า เราจะต้องคุยกันก่อนว่า จะเดินองค์กรไปทางไหน เพราะยังมีปัญหาอยู่ หากเราร่วมกันทำ ก็ต้องเจ็บปวดบ้างในการทำงาน แต่เรายังเดินหน้าต่อไป แต่หากยังเดินหน้าต่อไปโดยยึดระเบียบในขณะที่เรายังขาดทุน องค์กรก็จะพัง  ทั้งนี้หากปีนี้ไม่ได้มีการขึ้นเงินเดือนพนักงาน ก็เป็นเรื่องที่ผอ.องค์การค้าฯ ต้องกลับไปทำความเข้าใจกับพนักงาน และที่ประชุมได้ให้แนวคิดกับผอ.องค์การค้าฯด้วยว่า เรื่องการขอขึ้นเงินเดือนต้องดูถึงความเหมาะสมขององค์กรด้วย  และพิจารณาด้วยว่า ควรเสนอเรื่องนี้เข้าที่ประชุมองค์การค้าฯหรือไม่.  <br/> </p>
    </article>
  </body>
</html>