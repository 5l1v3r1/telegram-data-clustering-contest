<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/na-kaninu-25-metra-snega"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:01:00+00:00"/>
    <meta property="og:title" content="Na Kaninu 2,5 metra snega!"/>
    <meta property="og:description" content="Medtem ko je v dolini deževalo, je sneženje v hribih obdarovalo kaninsko smučišče z 2,5 metra debelo snežno odejo. Teptalci so na delu, odlična podlaga je na progah pripravljena. Računajo, da bodo žičnice pognali prvi v Sloveniji."/>
  </head>
  <body>
    <article>
      <h1>Na Kaninu 2,5 metra snega!</h1>
      <address><time datetime="2019-11-19T06:01:00+00:00">19 Nov 2019, 06:01</time> by <a rel="author">Neva Blazetič</a></address>
      <p>
        <b>Medtem ko je v dolini deževalo, je sneženje v hribih obdarovalo kaninsko smučišče z 2,5 metra debelo snežno odejo. Teptalci so na delu, odlična podlaga je na progah pripravljena. Računajo, da bodo žičnice pognali prvi v Sloveniji.</b>
      </p>
      <figure>
        <img src="https://static.primorske.si/foto/highres/politika/720279_266_kanin2.jpg"/>
        <figcaption>Kanin prekriva 2,5 metra debela snežna odeja, proge so steptali. Foto: Alan Cernatič</figcaption>
      </figure>
      <p><b>KANIN</b> &gt; “Na Kaninu je idealna podlaga za začetek sezone. Med sneženjem je občasno malo deževalo, tudi minuli vikend, kar je še dodatno predelalo sneg. Danes zjutraj je teren pri minus šestih stopinjah pomrznil. Prvih 30 centimetrov je zapadlo že v začetku novembra,” nam je včeraj povedal vodja žičnic pri Sončnem Kaninu <b>Marko Mlekuž</b>.</p>
      <figure>
        <img src="https://static.primorske.si/foto/lowres/politika/720279_266_kanin.jpg"/>
      </figure>
      <p>Spomnimo, da je bilo prav toliko snega tudi v začetku zimske sezone 2017/2018, ko so žičnice pognali rekordno zgodaj, že 10. novembra 2017. Prek zime se je nakopičilo še nekaj metrov snega, da so imeli z urejanjem smučišča kar precej stroškov.</p>
      <h3>Vzdrževalna dela potekajo po načrtih</h3>
      <p>Prenovljena gondolska žičnica deluje od 25. decembra 2016, zato je bilo treba letošnjo jesen sistem natančno pregledati in opraviti vzdrževalna dela. Med drugim so na stebrih zamenjali nekaj koles.</p>
      <figure>
        <img src="https://static.primorske.si/foto/lowres/politika/720279_266-kanin5.jpg"/>
        <figcaption>Urejajo tudi progo Prevala do meje z Italijo.</figcaption>
      </figure>
      <p>Kot pravi Mlekuž, delo poteka po načrtu, presenečenj ni bilo: “Z vzdrževanjem zaključujemo. Kdaj bomo žičnice pognali in smučišče odprli, je odvisno od dogovorov s Sello Neveo, ki potekajo. Skupaj bi želeli odpreti povezano smučišče. Tudi na italijanski strani je na vrhu smučišča več kot dva metra snega, do doline pa ne seže. Zato naj bi Italijani za začetek odprli le zgornji del prog. Vmes bodo ob ustreznih temperaturah zasneževali. Vsekakor pa Mlekuž skupaj z ekipo Sončnega Kanina in lastnico smučišča, občino Bovec, upa, da bodo sistem pognali prvi v Sloveniji.</p>
      <figure>
        <img src="https://static.primorske.si/foto/lowres/politika/720279_266-kanin4.jpg"/>
        <figcaption>Na žičniškem sistemu zaključujejo z vzdrževalnimi deli.</figcaption>
      </figure>
      <h3>Obetajo se novosti</h3>
      <p>Predprodaje kart s popustom 20 odstotkov še niso zaključili. Na spletni strani najdemo podatek, da bo trajala še do 24. novembra, neuradno je slišati, da jo bodo zaključili z odprtjem zimske sezone.</p>
      <p>Direktor Sončnega Kanina <b>Rok Ovsenik</b>, ki je trenutno v Varšavi, je že pred časom napovedal nekaj novosti. Izven proge Skripi bodo uredili park za smučanje v prostem slogu po nesteptanem snegu. Prekrili so luknje na terenu ob zahodnem delu smučišča. Načrtujejo dodatni smučarski park z naravno infrastrukturo, ki jo ponuja razgiban teren. Že v začetku oktobra so prekrili streho in najbolj izpostavljen del brunarice Boom Bar.</p>
      <figure>
        <img src="https://static.primorske.si/foto/lowres/politika/720279_266-kanin3.jpg"/>
      </figure>
    </article>
  </body>
</html>