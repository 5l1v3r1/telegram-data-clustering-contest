<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/odini-z-20-veteran-z-poltavshchini-igor-musyak-gotuietsya-do-igor-neskorenih-2020"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Один з 20: ветеран з Полтавщини Володимир Мусяк готується до Ігор нескорених 2020"/>
    <meta property="og:description" content="500 ветеранів і військовослужбовців змагатимуться в Гаазі. Учасник АТО з Полтавщини Володимир Мусяк пройшов тестування, Національний відбір до Ігор Нескорених 2020, які відбудуться 9–16 травня 2020 року у Гаазі, Нідерланди."/>
  </head>
  <body>
    <article>
      <h1>Один з 20: ветеран з Полтавщини Володимир Мусяк готується до Ігор нескорених 2020</h1>
      <address>
        <time datetime="2019-11-19T06:00:00+00:00">19 Nov 2019, 06:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/1_musyak77.png?itok=kb5VVoIc"/>
      </figure>
      <p>
        <b>500 ветеранів і військовослужбовців змагатимуться в Гаазі.</b>
      </p>
      <p>Учасник АТО з Полтавщини Володимир Мусяк пройшов тестування, Національний відбір до Ігор Нескорених 2020, які відбудуться 9–16 травня 2020 року у Гаазі, Нідерланди.</p>
      <p>500 учасників Ігор Нескорених 2020 змагатимуться в стрільбі з луку, легкій атлетиці, веслуванні на тренажерах, екстремальному керуванні від Jaguar Land Rover, пауерліфтингу, велоспорті на шосе, волейболі сидячи, плаванні та регбі у візках. Серед 20 спортсменів, які представлятимуть на змаганнях нашу країну - ветеран Української добровольчої армії Володимир Мусяк.</p>
      <p>Це змагання, що покликані надавати нові можливості військовослужбовцям та ветеранам, які заплатили високу ціну за відданість своїй країні та її жителям. В Іграх Нескорених 2020 бере участь 19 націй: Афганістан, Австралія, Бельгія (вперше), Канада, Данія, Естонія, Франція, Грузія, Німеччина, Ірак, Італія, Йорданія, Нідерланди, Нова Зеландія, Польща, Румунія, Україна, Великобританія, США.</p>
      <p>У розмові з журналісткою <i>«</i>Кременчуцької газети<i>» </i>він зізнався, що раніше вболівав за українських спортсменів на Іграх нескорених, та навіть не міг подумати, що сам стане учасником.</p>
      <p>36-річний Володимир зараз живе в місті Карлівка (Полтавська область).</p>
      <blockquote><i>«Я на тестуванні пробував свої сили у різних видах спорту  – майже всіх, які представлені на Іграх нескорених 2020, та найкращі результати були в стрільбі з луку і веслуванні на тренажерах»,</i> - розповідає.</blockquote>
      <p>Варто відзначити, що лук Володимир тримав двічі в житті, та вразив результатами членів комісії, що відбирала спортсменів.</p>
      <p>Говорить, що спортом займався з дитинства – футболом, спортивними танцями. Мав відзнаки на всеукраїнських змаганнях.</p>
      <p>До цих змагань - Ігор нескорених 2020 -  Володимир Мусяк тренується в Карлівці. Виїздити в інше місто для цього не має можливості, адже працює в сільському господарському приватному підприємстві. Разом з дружиною виховують маленького сина Ігора. Познайомились вони на Донбасі, де служили в одному із підрозділів, там же і народився син.</p>
      <figure>
        <img src="https://kg.ua/sites/default/files/inline/images/1_musyaka5.jpg"/>
      </figure>
      <p>Взагалі Володимир Мусяк - доброволець, що з 2014 року воює на сході у складі добровольчого формування – Української добровольчої армії. Був у <i>«</i>найгарячіших точках<i>»</i>, має контузію.</p>
      <blockquote><i>«Півроку підготовки до змагань – це зовсім мало. Добре, що зараз в мене вирішилось питання щодо тренувань на тренажері з греблі. Ми знайшли його в селі Попівка, що неподалік від Карлівки. Зараз їдемо домовлятися про графік тренувань, а ось тренування з стрільби з луком величезне питання. Поки що я тренуюсь по комп’ютеру, але це зовсім інше, ніж вживу»</i>, - говорить чоловік.</blockquote>
      <p>Для ветерана зовсім непосильна сума в 90 тисяч гривень. Адже саме стільки потрібно, аби придбати спорядження та спортивний інвентар.</p>
      <blockquote><i>«Тренування бувають різними, але всі вони потрібні, і спортзал, і стрільба, і інші види тренувань, головне - не сидіти на місці, а постійно рухатись вперед»</i>, - зазначає учасник Ігор нескорених 2020.</blockquote>
      <p>Полтавського спортсмена як можуть підтримують небайдужі, а також Ветеранське братерство. Та потрібна ще дієва допомога, аби наш полтавський ветеран виступив успішно на змаганнях.</p>
      <figure>
        <img src="https://kg.ua/sites/default/files/inline/images/1_musyaka.jpg"/>
      </figure>
      <p>З усіх питань щодо цього можна зв’язатися з Олегом Биковим: 067 9716 006.</p>
      <p>Знаючи Володимира Мусяка, друга «Пірата» можна сказати, що він зробить все, що від нього залежить, аби вирвати перемогу.</p>
      <p> </p>
      <p> </p>
      <p>Світлана Павленко</p>
    </article>
  </body>
</html>