<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134762-teksaso-derbyje-donciciaus-karjeros-pasirodymas.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-19T06:55:00+00:00"/>
    <meta property="og:title" content="Teksaso derbyje – Dončičiaus karjeros pasirodymas"/>
    <meta property="og:description" content="Luka Dončičius pirmą kartą per savo karjerą Nacionalinėje krepšinio asociacijoje (NBA) pasiekė 40 pelnytų taškų ribą, o jo vedama Dalaso „Mavericks“ (8-5) laimėjo Teksaso derbį. Dalase vykusioje dvikovoje šeimininkai 117:110 (36:22, 23:27, 34:30, 24:31) palaužė San Antonijaus „Spurs“ (5-9) ir įsirašė antrąją pergalę paeiliui. Dončičius per 35 minutes pelnė 42 taškus (9/14 dvit., 5/13 trit., 9/13 baud.), atkovojo 11 kamuolių, atliko 12 ..."/>
  </head>
  <body>
    <article>
      <h1>Teksaso derbyje – Dončičiaus karjeros pasirodymas</h1>
      <address>
        <time datetime="2019-11-19T06:55:00+00:00">19 Nov 2019, 06:55</time>
      </address>
      <p>Nuotr.: AP - Scanpix</p>
      <figure>
        <a href="https://www.basketnews.lt/paveikslelis-207143-any1000x1000.jpg">
          <img src="https://www.basketnews.lt/paveikslelis-207143-any630x500.jpg"/>
        </a>
      </figure>
      <p>Nuotr. AP - Scanpix</p>
      <p>Luka Dončičius pirmą kartą per savo karjerą Nacionalinėje krepšinio asociacijoje (NBA) pasiekė 40 pelnytų taškų ribą, o jo vedama Dalaso „Mavericks“ (8-5) laimėjo Teksaso derbį.</p>
      <p>Dalase vykusioje dvikovoje šeimininkai <a href="https://www.basketnews.lt/rungtynes/ziureti/83384-dallas-mavericks-san-antonio-spurs.html"><b>117:110</b> (36:22, 23:27, 34:30, 24:31)</a> palaužė San Antonijaus „Spurs“ (5-9) ir įsirašė antrąją pergalę paeiliui.</p>
      <p>Dončičius per 35 minutes pelnė 42 taškus (9/14 dvit., 5/13 trit., 9/13 baud.), atkovojo 11 kamuolių, atliko 12 rezultatyvių perdavimų bei 5 sykius suklydo. Slovėnui tai buvo jau šeštasis trigubas dublis 2019-2020 metų sezone.</p>
      <figure>
        <iframe src="https://www.youtube.com/embed/9mYf1SaDsdo" width="630" height="354" data-service="Youtube" scrolling="no"/>
      </figure>
      <p>Iki šio Dončičiaus pasirodymo tik LeBronui Jamesui buvo pavykę užfiksuoti 40 pelnytų taškų ir trigubą dublį per vienerias rungtynes, nesulaukus 21-erių metų.</p>
      <p>Nepaisant anksti susikrautos dviženklės persvaros (36:19), „Spurs“ lemiamame ketvirtyje kilo į lemiamą šturmą ir likus žaisti 43 sekundėms komandas skyrė vienas metimas (110:112).</p>
      <p>Lemiamą žodį dvikovoje tarė tas pats Dončičius, kuris kitoje atakoje smeigė tritaškį (115:110) ir nebepaliko svečiams šansų išsigelbėti.</p>
      <figure>
        <iframe src="https://www.youtube.com/embed/ULbf8lr8ekI" width="630" height="354" data-service="Youtube" scrolling="no"/>
      </figure>
      <p>Greggo Popovichiaus auklėtiniams tai buvo aštuntoji nesėkmė per pastarąsias devynerias rungtynes ir tai yra blogiausias „Spurs“ NBA startas nuo 1996-1997 metų sezono.</p>
      <p>Svečių nuo pralaimėjimo neišgelbėjo ir geriausias DeMaro DeRozano sezono pasirodymas. Gynėjas per 34 minutes įmetė 36 taškus (14/20 dvit., 8/8 baud.), atkovojo 8 kamuolius ir atliko 4 rezultatyvius perdavimus.</p>
      <p>
        <i>„Mavericks“: Luka Dončičius 42 (9/14 dvit., 5/13 trit., 9/13 baud., 11 atk. kam., 12 rez. perd.), Dorianas Finney-Smithas 22, Kristaps Porzingis 18 (4/9 trit., 10 atk. kam.), Jalenas Brunsonas 11.</i>
      </p>
      <p>
        <i>„Spurs“: DeMaras DeRozanas 36 (14/20 dvit., 8/8 baud., 8 atk. kam.), LaMarcusas Aldridge'as 16 (9 atk. kam.), Brynas Forbesas 13.</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204144-crop100x150.jpg"/>
      </figure>
      <p><a href="https://www.basketnews.lt/zaidejai/18340-luka-doncic.html">Luka Doncic</a> Taškai: 42 Naudingumas: 38 Atkovoti kamuoliai: 11 Rezultatyvūs perdavimai: 12</p>
    </article>
  </body>
</html>