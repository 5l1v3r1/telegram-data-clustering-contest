<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/society/i-eyropi-vazei-ta-leoforeia-stin-priza/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T06:35:58+00:00"/>
    <meta property="og:title" content="Η Ευρώπη βάζει τα λεωφορεία στην πρίζα"/>
    <meta property="og:description" content="Μια νέα αγορά αναπτύσσεται - Στο μικροσκόπιο μεγάλων εταιρειών ο διαγωνισμός για τα λεωφορεία σε Αθήνα και Θεσσαλονίκη"/>
  </head>
  <body>
    <article>
      <h1>Η Ευρώπη βάζει τα λεωφορεία στην πρίζα</h1>
      <h2>Μια νέα αγορά αναπτύσσεται – Στο μικροσκόπιο μεγάλων εταιρειών ο διαγωνισμός για τα λεωφορεία σε Αθήνα και Θεσσαλονίκη</h2>
      <address><time datetime="2019-11-19T06:35:58+00:00">19 Nov 2019, 06:35</time> by <a rel="author">Κλώντζα Ολγα</a></address>
      <p>Η Ευρώπη τρέχει να βάλει τις μεταφορές στην…πρίζα, ενώ η ευρωπαϊκή βιομηχανία τρέχει να αναδειχθεί πρωτοπόρος στις «καθαρές» λύσεις μεταφορών απέναντι στον πιο μαζικό κινεζικό ανταγωνισμό. Οι μεταφορές ευθύνονται σχεδόν για το 30% των συνολικών εκπομπών CO2 στην Ευρωπαϊκή Ένωση, εκ των οποίων 72% προέρχεται από τις οδικές μεταφορές.</p>
      <p>Όσο για τα αστικά μέσα μεταφοράς, αναμένεται σχεδόν ο διπλασιασμός των ετήσιων εκπομπών, φτάνοντας περίπου στο 1 δισ. τόνους ισοδύναμου CO2 το 2025. Μέσα σε αυτό το πλαίσιο, η Ε.Ε. έχει θέσει ως στόχο τη μείωση εκπομπών από τις μεταφορές κατά 60% έως το 2050 σε σχέση με τα επίπεδα του 1990.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Το κλειδί βρίσκεται στην ηλεκτροκίνηση, όμως το υψηλό κόστος προμήθειας και συντήρησης κάνουν τη στροφή δύσκολη υπόθεση. Στον αντίποδα, βάσει της διεθνούς εμπειρίας, η καταναλισκόμενη ενέργεια είναι κατά 75% μικρότερη από τα ηλεκτροκινούμενα μέσα σε σχέση με τα συμβατικά.</p>
      <p>
        <b>Στροφή στην ηλεκτροκίνηση για τους ευρωπαϊκούς στολους</b>
      </p>
      <p>Εκτιμάται ότι το 2018 στην Ευρώπη κυκλοφόρησαν 150 ηλεκτροκίνητα λεωφορεία, τα οποία αναμένεται το 2020 να φτάσουν τα 3.500, ενώ το 2025 θα κυκλοφορούν 7.000 ηλεκτροκινούμενα λεωφορεία. Επίσης, το 2035 εκτιμάται ότι πάνω από 50% των ευρωπαϊκών στόλων αστικών συγκοινωνιών θα είναι ηλεκτροκίνητοι.</p>
      <p>Η νέα αγορά βρίσκει πεδίο και στην Ελλάδα, όπως φάνηκε από τη συμμετοχή μεγάλων «παικτών» στην Ηλεκτροκίνηση Expo 2019 που διεξήχθη στην Αθήνα. Ο αναμενόμενη προμήθεια-μαμούθ, αξίας που θα φτάσει τα 500 εκατ., για νέα λεωφορεία σε Αθήνα και Θεσσαλονίκη, έχει προσελκύσει ήδη ενδιαφέρον.</p>
      <p>Η γαλλική Alstom, που έχει κάνει το ντεμπούτο της στα ηλεκτροκίνητα λεωφορεία με το 100% ηλεκτροκίνητο Aptis, δεν κρύβει το ενδιαφέρον της. Όπως εξήγησε ο Sales Director, κ. Guillaume Legoupil στην Ηλεκτροκίνηση Expo 2019, ενσωματώνοντας την εμπειρία που διαθέτει ο γαλλικός όμιλος στα συστήματα ηλεκτροκίνησης από τα τραμ, σχεδίασε ένα αστικό λεωφορεία που προσφέρει ορατότητα 360°, σαλόνι στο πίσω μέρος, 2 ή 3 διπλές θύρες εμπνευσμένες από τον σχεδιασμό του τραμ.</p>
      <p>Επίσης, με 4 κατευθυντήριους τροχούς έναντι 2 στα λεωφορεία, καταλαμβάνει 25% μικρότερη επιφάνεια όταν στρίβει, ελαχιστοποιώντας τον απαιτούμενο χώρο στάθμευσης στις στάσεις. Το 12μετρο Aptis ευθυγραμμίζεται απόλυτα με το πεζοδρόμιο, προκειμένου να επιτρέψει στους επιβάτες με καρότσια ή αναπηρικά αμαξίδια να επιβιβαστούν με ευκολία.</p>
      <p>
        <b>Τα νέα λεωφορεία Αθήνας και Θεσσαλονίκης</b>
      </p>
      <p>Για το 2018, το συγκοινωνιακό έργο των αστικών συγκοινωνιών της πρωτεύουσας έφτασε στα 140 εκατ. οχηματοχιλιόμετρα, εκ των οποίων περί τα 82 εκατ. εκτελέστηκαν από τα λεωφορεία και τα τρόλεϊ. Έργο που ισοδυναμεί με 600 εκατ. επιβιβάσεις. Για την κάλυψη του συγκοινωνιακού έργου, ο ΟΑΣΑ διαθέτει 270 λεωφορειακές γραμμές, περίπου 6.000 χλμ. οδικό δίκτυο και περίπου 10.000 δρομολόγια σε μια μέση καθημερινή ημέρα.</p>
      <p>«<i>Βρισκόμαστε σε μια κρίσιμη καμπή</i>» είπε, κατά τη διάρκεια της Ηλεκτροκίνηση Expo 2019, ο διευθύνων σύμβουλος του ΟΑΣΑ, κ. <b>Νικόλαος Αθανασόπουλος</b>, αναφερόμενος στην ανάγκη ανανέωσης του στόλου των αστικών συγκοινωνιών. Σήμερα, ο στόλος της ΟΣΥ αριθμεί περίπου 1.700 λεωφορεία μέσης ηλικίας 17 ετών και 290 τρόλεϊ μέσης ηλικίας 15 ετών.</p>
      <p>Ο διαγωνισμός για νέα λεωφορεία σε Αθήνα και Θεσσαλονίκη, ο οποιος αναμένεται μέσα στο επόμενο εξάμηνο, πρόκειται να φτάσει σταδιακά ακόμα και στα 1.000 οχήματα για να καλύψει ανάγκες 10ετίας. Επί του παρόντος αναζητείται το κατάλληλο μείγμα, με έμφαση στην ηλεκτροκίνηση από την οποία εξαρτάται η ευρωπαϊκή χρηματοδότηση. Τα 2/3 της προμήθειας, σύμφωνα με πληροφορίες (περί τα 650 οχήματα) πρόκειται να καλύψουν τις ανάγκες τη ΟΣΥ, ενώ ο φιλόδοξος στόχος θέλει αντίστοιχο ποσοστό να είναι ηλεκτρικά.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>