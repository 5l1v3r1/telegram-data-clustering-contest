<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/meddig-mehet-el-egy-kereskedo-az-akciokkal"/>
    <meta property="og:site_name" content="infostart"/>
    <meta property="article:published_time" content="2019-11-19T06:31:00+00:00"/>
    <meta property="og:title" content="Meddig mehet el egy kereskedő az akciókkal?"/>
    <meta property="og:description" content="Az elmúlt években sokat tanultak a kereskedők és a vásárlók is az év végi akcióözön tapasztalataiból és egyre kevésbé jellemzőek a félrevezető ajánlatok."/>
  </head>
  <body>
    <article>
      <h1>Meddig mehet el egy kereskedő az akciókkal?</h1>
      <address><time datetime="2019-11-19T06:31:00+00:00">19 Nov 2019, 06:31</time> by <a rel="author">Infostart / InfoRádió - Kiss Melinda Katalin</a></address>
      <h3>Az elmúlt években sokat tanultak a kereskedők és a vásárlók is az év végi akcióözön tapasztalataiból és egyre kevésbé jellemzőek a félrevezető ajánlatok.</h3>
      <p>Bár mindig akad rendkívüli kedvezményekkel kecsegtető árleszállítás, az év utolsó két hónapjában különösen gyakran találkoznak csábító akciókkal a fogyasztók. Ezért adódik a kérdés: meddig lehet elmenni az árleszállításokkal a jogszabályok betartása mellett a kiskereskedelemben? Különösen akkor, ha a magyarhoz hasonló árérzékeny vásárló megnyerése a cél. Vámos György, az Országos Kereskedelmi Szövetség főtitkára szerint ezt elsősorban az határozza meg, hogy élelmiszerről, vagy egyéb árucikkről van-e szó.</p>
      <p>"Fő szabályként a kereskedő a beszerzési árnál olcsóbban nem adhat el élelmiszert. Itt is van kivétel, és előfordul bizony szép számmal, amikor a gyártó, a termelő, a beszállító megy oda a kereskedőhöz azzal, hogy jó lenne egy akció – magyarázta a szakember. – Ilyenkor a beszállító is hozzájárul ennek a költségéhez, magyarul az árengedményhez. Azonban az árengedmények jelentős része a kereskedő saját pénztárcáját apasztja."</p>
      <p>Ilyenkor az egyik lehetőség, hogy lemond a tervezett bevétel bizonyos hányadáról a kereskedő és így tud akciós árat hirdetni. A kedvezményekre pedig más termékek árában megtérülő reklámköltségként tekint a potenciális vásárlók megnyerése, a meglévők megtartása érdekében.</p>
      <p>A legfontosabb fogyasztóvédelmi szabály, hogy</p>
      <p>
        <mark>nem lehet megtévesztő ajánlatot tenni,</mark>
      </p>
      <p>mivel ezt nemcsak a vásárlók ellenőrzik, hanem a hatóságok is. Igaz, utóbbiaknak nincs könnyű dolguk, mivel több mint tízezer webáruház igyekszik kiszolgálni a magyar piacot. A büntetések szigorúak, a fogyasztóvédelmi bírság mértéke például függ attól, hogy milyen áruértéknél, milyen gyakorisággal és milyen hosszan tévesztik meg a vásárlókat. De attól is, hogy mekkora árbevételű vállalkozás esetén állapítják meg.</p>
      <p>"A fogyasztóvédelmi oldal az érem másik oldala – tette hozzá Vámos György, megismételve: – a fő szabály, hogy valósnak kell lennie a leárazásnak. Olyan nincs, nem megengedett, ellenőrzik is, hogy a kereskedő felnyom egy árat papíron, majd azt áthúzza és ahhoz képest adja olcsóbban.</p>
      <blockquote>Becsapni nem érdemes a vásárlót.</blockquote>
      <p>Természetesen a hatóságok is résen vannak, de azért, ha megnézzük a Facebook-bejegyzéseket egy-egy cég oldalán, merülnek föl ilyen vádak, és nyilván ez nem tagadható" – tette hozzá.</p>
      <p>Vámos György szerint az elmúlt években sokat tanultak a kereskedők és a vásárlók is. Inkább elszigetelt esetek adódnak, a kereskedők többsége a szabályok betartásával működik. Ezt támasztja alá szerinte az internetes kereskedelem rekordokat döntő bővülése is. 2019 első három negyedévében ugyanis harmadával nőtt a forgalom ezen az értékesítési csatornán.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Meddig mehet el egy kereskedő az akciókkal? – Vámos György, OKSZ</p>
      <figure>
        <audio src="https://infostart.hu/audio/00005/00005245b.mp3"/>
      </figure>
      <p> </p>
    </article>
  </body>
</html>