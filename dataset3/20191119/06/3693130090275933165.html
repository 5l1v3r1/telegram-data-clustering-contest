<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/mali-de-askeri-birlige-teror-saldirisi-24-olu-1208452.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T06:38:00+00:00"/>
    <meta property="og:title" content="Mali'de askeri birliğe terör saldırısı: 24 ölü"/>
    <meta property="og:description" content="Mali'nin kuzey bölgesinde askeri birliğe kurulan pusuda 24 asker hayatını kaybetti 29 asker yaralandı. Askerler saldırıya karşılık vererek 17 teröristi etkisiz hale getirdi, yüzlerce kişi gözaltına alındı"/>
  </head>
  <body>
    <article>
      <h1>Mali'de askeri birliğe terör saldırısı: 24 ölü</h1>
      <h2>Mali'nin kuzey bölgesinde askeri birliğe kurulan pusuda 24 asker hayatını kaybetti 29 asker yaralandı. Askerler saldırıya karşılık vererek 17 teröristi etkisiz hale getirdi, yüzlerce kişi gözaltına alındı</h2>
      <address>
        <time datetime="2019-11-19T06:38:00+00:00">19 Nov 2019, 06:38</time>
      </address>
      <p><b>Terörist </b>saldırıların giderek arttığı Mali'nin kuzeyinde askeri bir birliğe kurulan pusuda ilk belirlemelere göre 24 askerin yaşamını yitirdiği bildirildi.</p>
      <p><b>Mali Silahlı Kuvvetleri</b>'nce (<b>FAMA</b>) yapılan açıklamada, teröristlerin, <b>Gao </b>kentinin kuzeyindeki <b>Tabankort </b>yakınlarında, Nijer askerleriyle koordineli sınır devriyesi atan askeri birliği pusuya düşürerek saldırı düzenlediği belirtildi.</p>
      <p>Açıklamada, saldırıda, birlikteki askerlerden 24'ünün hayatını kaybettiği, 29'unun yaralandığı ve büyük miktarda askeri mühimmatın zayi olduğu ifade edilirken askerlerin karşılık vermesiyle <b>17 teröristin etkisiz hale getirildiği kaydedildi.</b></p>
      <p>Yüzlerce şüpheli ise saldırıyla bağlantılı oldukları gerekçesiyle gözaltına alındı.</p>
      <p>Mali'nin kuzeydoğusunda, <b>Nijer </b>sınırındaki askeri noktaya 1 Kasım'da teröristlerce düzenlenen saldırıda 53 asker ve 1 sivil yaşamını yitirmişti.</p>
      <p>
        <b>MALİ'DE ŞİDDET OLAYLARI</b>
      </p>
      <p>Ülkenin kuzey ve orta kesimleri, 2012'den bu yana ayrılıkçı çatışmalar ve terör saldırılarına sahne oluyor.</p>
      <p>Fransa'nın "Barkhane Operasyonu" adı altında Mali'de görevlendirdiği 4 bin asker ve Birleşmiş Milletler öncülüğünde kurulan 15 bin kişilik barış gücü Mali Çok Boyutlu Entegre İstikrar Misyonu, henüz güvenlik tehdidini ortadan kaldırmayı başaramadı.</p>
    </article>
  </body>
</html>