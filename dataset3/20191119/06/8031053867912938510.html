<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%b3%ce%ba%ce%bb%ce%b7%ce%bc%ce%b1-%cf%83%cf%84%ce%b7%ce%bd-%ce%b9%ce%b8%ce%ac%ce%ba%ce%b7-%cf%80%cf%8e%cf%82-%ce%bf-54%cf%87%cf%81%ce%bf%ce%bd%ce%bf%cf%82-%ce%ad%cf%86%ce%b8%ce%b1%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T06:37:47+00:00"/>
    <meta property="og:title" content="Εγκλημα στην Ιθάκη: Πώς ο 54χρονος έφθασε στη δολοφονία του 40χρονου συντρόφου της πρώην συζύγου του -Τί λένε οι κάτοικοι"/>
    <meta property="og:description" content="Σοκαρισμένη παραμένει η τοπική κοινωνία στην Ιθάκη από το άγριο έγκλημα που διαπράχθηκε σε ξενοδοχείο του νησιού, με έναν 54χρονο να ξυλοκοπεί μέχρι θανάτου έναν 40χρονο."/>
  </head>
  <body>
    <article>
      <h1>Εγκλημα στην Ιθάκη: Πώς ο 54χρονος έφθασε στη δολοφονία του 40χρονου συντρόφου της πρώην συζύγου του -Τί λένε οι κάτοικοι</h1>
      <address>
        <time datetime="2019-11-19T06:37:47+00:00">19 Nov 2019, 06:37</time>
      </address>
      <p>
        <b>Σοκαρισμένη παραμένει η τοπική κοινωνία στην Ιθάκη από το άγριο έγκλημα που διαπράχθηκε σε ξενοδοχείο του νησιού, με έναν 54χρονο να ξυλοκοπεί μέχρι θανάτου έναν 40χρονο.</b>
      </p>
      <p>O 54χρονος επιχειρηματίας βρισκόταν σε διάσταση με τη 42χρονη σύζυγό του, η οποία το ίδιο διάστημα είχε συνάψει σχέση με τον 40χρονο Βρετανό. Στις 16 Νοεμβρίου ο 54χρονος εντόπισε το ΙΧ της εν διαστάσει συζύγου του κοντά στο ξενοδοχείο που έμενε ο 40χρονος. Οι δύο άνδρες άρχισαν να καυγαδίζουν και γρήγορα η κατάσταση βγήκε εκτός ελέγχου, αφού σύμφωνα με πληροφορίες ο επιχειρηματίας άρχισε να τον γρονθοκοπά ασταμάτητα στο κεφάλι και το σώμα.</p>
      <p><i>«Το μόνο που μπορώ να σας πω, είναι ότι στο ξενοδοχείο μας πέθανε ένας νέος άνθρωπος. Eχουμε σοκαριστεί όλοι, η κοινωνία έχει σοκαριστεί. Όπως και να είναι έφυγε μια ζωή» </i>δήλωσε στο κεντρικό δελτίο ειδήσεων του Star η ιδιοκτήτρια του ξενοδοχείου.</p>
      <p>«Ήθελε να πάρει το παιδί και να φύγει από την Ιθάκη»</p>
      <p>Την ίδια ώρα, κάτοικος του νησιού που αποκαλύπτει πως η 42χρονη μητέρα ήθελε να φύγει από το νησί μαζί με το ανήλικο παιδί τους. <i>«Είχανε ξεκινήσει τις διαδικασίες του διαζυγίου και αυτός ήθελε το παιδάκι να το κρατήσει εδώ. Αυτή ήθελε να το πάρει μαζί της, όπως λένε εδώ πέρα»,</i> σημειώνει στον τηλεοπτικό σταθμό ο κάτοικος του νησιού. Συνεπώς, αυτός να ήταν πιθανώς ο λόγος που έκανε τον 54χρονο να «θολώσει» και εν συνεχεία να ξυλοκοπήσει τον 40χρονο Βρετανό, αφού σύμφωνα με πληροφορίες μέχρι τη στιγμή του άγριου φονικού δεν είχε αντιδράσει για τον χωρισμό του.</p>
      <p>Η τοπική κοινωνία φαίνεται να γνώριζε τα προβλήματα του ζευγαριού, ωστόσο παρακολουθεί τις εξελίξεις μουδιασμένη, αφού τίποτα δεν προμήνυε ότι ο 54χρονος θα έφτανε σ’ αυτό το σημείο. Όπως λένε κάτοικοι, ποτέ στο παρελθόν δεν είχε δώσει δικαιώματα. Σημειώνεται ότι τόσο ο 54χρονος, όσο και η 42χρονη έχουν συλληφθεί από τις αστυνομικές Αρχές. Ο άντρας κατηγορείται για πρόκληση θανατηφόρου σωματικής βλάβης και η γυναίκα για έκθεση σε κίνδυνο ζωής.</p>
    </article>
  </body>
</html>