<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818031/%DA%86%D8%A7%D9%88%D9%88%D8%B4-%D8%A7%D9%88%D8%BA%D9%84%D9%88-%D8%A2%D9%86%DA%A9%D8%A7%D8%B1%D8%A7-%D8%AA%D9%81%D8%A7%D9%88%D8%AA%DB%8C-%D9%85%DB%8C%D8%A7%D9%86-%D8%AA%D8%B1%D9%88%D8%B1%DB%8C%D8%B3%D8%AA-%D9%87%D8%A7-%D9%82%D8%A7%D8%A6%D9%84-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T06:56:43+00:00"/>
    <meta property="og:title" content="چاووش‌اوغلو: آنکارا تفاوتی میان تروریست‌ها قائل نیست"/>
    <meta property="og:description" content="وزیر خارجه ترکیه با اشاره به حمایت‌های این کشور از کشورهای آفریقایی برای مقابله با گروه‌های تروریستی تاکید کرد که آنکارا تفاوتی میان گروه‌های تروریستی قائل نیست."/>
  </head>
  <body>
    <article>
      <h1>چاووش‌اوغلو: آنکارا تفاوتی میان تروریست‌ها قائل نیست</h1>
      <address><time datetime="2019-11-19T06:56:43+00:00">19 Nov 2019, 06:56</time> by <a rel="author">سپیده حسینی</a></address>
      <p>وزیر خارجه ترکیه با اشاره به حمایت‌های این کشور از کشورهای آفریقایی برای مقابله با گروه‌های تروریستی تاکید کرد که آنکارا تفاوتی میان گروه‌های تروریستی قائل نیست.</p>
      <p>به گزارش ایسنا، به نوشته روزنامه مستقل رای الیوم، مولود چاووش‌اوغلو، وزیر خارجه ترکیه در نشستی برای بررسی بودجه وزارت خارجه در پارلمان این کشور به سوالات مختلف نمایندگان پاسخ داد.</p>
      <p>این مسئول وزارت خارجه ترکیه با اشاره به اینکه کشورش ریاست مشترک کارگروه مبارزه با تروریست‌های خارجی را برعهده دارد، اعلام کرد: ترکیه حدود ۷۷۰۰ تروریست‌ را به کشورهایشان بازگردانده و ۷۰ هزار تن دیگر را در لیست ممنوع الورودها قرار داده است.</p>
      <p>او با تاکید بر اینکه ترکیه تفاوتی میان گروه‌های تروریستی قائل نیست، گفت: آنکارا از کشورهای آفریقایی برای مقابله با تقویت قدرت سازمان‌های تروریستی بوکو حرام و جنبش الشباب حمایت می‌کند.</p>
      <p>چاووش‌اوغلو افزود: در این راستا نیروهای ترکیه نیروهای امنیتی سومالی را آموزش داده و توانمندی‌های آنها را در این راستا تقویت می‌کنند.</p>
      <p>وزیر خارجه ترکیه در بخش دیگری از صحبت‌های خود گفت: وابستگی ترکیه به خارج در زمینه صنایع دفاعی به شکل گسترده‌ای کاهش یافته است. در حال حاضر ما ۷۰ درصد نیازهایمان را خودمان تولید می‌کنیم و برای ۳۰ درصد باقی مانده از خارج کمک می‌گیریم، ما باید برای کاهش این میزان (وابستگی) بیشتر تلاش کنیم.</p>
      <p>او درباره تحولات شرق مدیترانه نیز تاکید کرد: آنکارا از حقوق آنها و حقوق جمهوری قبرس شمالی دفاع کرد.</p>
      <p>این مسئول وزارت خارجه ترکیه درباره تعیین نقاط نفوذ در شرق مدیترانه تاکید کرد: هرگونه اقدامی بدون موافقت همه کشورها نادرست خواهد بود.</p>
      <p>چاووش اوغلو درباره کشته شدن ابوبکر بغدادی، سرکرده گروه تروریستی داعش نیز گفت: اسماعیل العیثاوی، از نزدیکان البغدادی را بازداشت کردیم و به عراق تحویل دادیم، او همان کسی است که محل اختفای البغدادی را فاش کرد.</p>
      <p>وزیر خارجه ترکیه با اشاره به اینکه خواهر بغدادی و خانواده او را در منطقه اعزاز سوریه و نه در ترکیه بازداشت کرده، اظهار کرد: ی.پ.گ با آغاز عملیات "چشمه صلح" بیشتر داعشی‌ها را آزاد کردند.</p>
      <p>او افزود: ی.پ.گ برای کنترل بر مناطق مختلف و تقسیم کشور با داعش مبارزه می‌کند.</p>
      <p>انتهای پیام</p>
    </article>
  </body>
</html>