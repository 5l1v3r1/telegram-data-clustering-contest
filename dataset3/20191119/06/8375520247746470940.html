<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/cholovik-yakiy-po-kijevu-voziv-v-avtivci-granatu-provede-tri-roki-za-ratami-640840.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T06:16:33+00:00"/>
    <meta property="og:title" content="Чоловік, який по Києву возив в автівці гранату, проведе три роки за ґратами"/>
    <meta property="og:description" content="Поліцейські виявили бойову гранату при огляді автомобіля"/>
  </head>
  <body>
    <article>
      <h1>Чоловік, який по Києву возив в автівці гранату, проведе три роки за ґратами</h1>
      <address>
        <time datetime="2019-11-19T06:16:33+00:00">19 Nov 2019, 06:16</time>
      </address>
      <h4>Поліцейські виявили бойову гранату при огляді автомобіля</h4>
      <p>Оболонський суд столиці призначив покарання чоловіку за незаконне поводження з боєприпасами.</p>
      <p>Про це <a href="https://kyiv.npu.gov.ua/news/novini/obolonskij-sud-stoliczi-priznachiv-pokarannya-choloviku-za-nezakonne-povodzhennya-z-bojepripasami/">повідомляє</a> пресслужба поліції Києва.</p>
      <p>У червні 2019 року на Оболонському проспекті правоохоронці зупинили транспортний засіб для перевірки документів. Під час спілкування з водієм вони помітили, що чоловік нервується. Поліцейські запитали його щодо наявності заборонених предметів чи речовин у салоні автомобіля. Чоловік зізнався, що має при собі гранату РГД-5, однак, з якою метою він її зберігав, не зміг чітко пояснити. Співробітники поліції вилучили боєприпас.</p>
      <p>Зловмисник розповів, що нібито знайшов вибуховий пристрій, коли йшов вулицею, тож вирішив забрати його собі. За його словами, «знахідку» поклав у сумку та возив з собою в машині.</p>
      <p>Вироком Оболонського районного суду міста Києва чоловіка за вчинення кримінального правопорушення, передбаченого  ч. 1 ст. 263 (Незаконне поводження зі зброєю, бойовими припасами або вибуховими речовинами) Кримінального кодексу України, засуджено до позбавлення волі на строк до трьох років.</p>
      <p>Як повідомляв <a href="https://glavcom.ua/">«Главком»</a>, 16 листопада близько 21:00 <a href="https://glavcom.ua/kyiv/news/u-gurtozhitku-na-trojeshchini-stavsya-vibuh-640416.html">двоє чоловіків загинули внаслідок вибуху </a>в гуртожитку на вулиці Карла Маркса на Троєщині.</p>
      <p>Загиблі – чоловіки близько 40 років. Попередньо, <a href="https://glavcom.ua/kyiv/news/zhertvami-vibuhu-na-trojeshchini-stali-dvoje-cholovikiv-detali-incidentu-640422.html">у кімнаті гуртожитку вибухнула граната</a>.</p>
      <p>У  неділю вранці, 17 листопада, на Троєщині у Києві стався вибух у лотерейному кіоску. Попередньо встановлено, що у лотерейному кіоску <a href="https://glavcom.ua/kyiv/news/na-svitanku-u-kijevi-stavsya-vibuh-u-lotereynomu-kiosku-640452.html">вибухнув саморобний вибуховий пристрій</a>. Внаслідок інциденту ніхто не постраждав.</p>
      <related>
        <a href="https://glavcom.ua/kyiv/news/vibuh-granati-v-kijevi-policiya-vstanovila-osobi-zagiblih-640441.html"/>
        <a href="https://glavcom.ua/kyiv/news/zyavilisya-foto-z-miscya-smertelnogo-vibuhu-v-gurtozhitku-u-kijevi-640427.html"/>
        <a href="https://glavcom.ua/odesa/news/meshkanec-odeshchini-prinis-dodomu-granatu-i-pidirvav-640116.html"/>
      </related>
    </article>
  </body>
</html>