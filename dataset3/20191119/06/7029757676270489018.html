<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-pak-na-dzhipa-inspektira-am-hemus-i-obeshtava-globi.html"/>
    <meta property="og:site_name" content="News.bg"/>
    <meta property="article:published_time" content="2019-11-19T06:49:43+00:00"/>
    <meta property="og:title" content="Борисов пак на джипа - инспектира АМ &quot;Хемус&quot; и обещава глоби"/>
    <meta property="og:description" content="&quot;Ще има глоби, ако още веднъж ме скарате с еколозите&quot;, закани се премиерът на строителите"/>
  </head>
  <body>
    <article>
      <h1>Борисов пак на джипа - инспектира АМ "Хемус" и обещава глоби</h1>
      <address>
        <time datetime="2019-11-19T06:49:43+00:00">19 Nov 2019, 06:49</time>
      </address>
      <p><b>Рано тази сутрин премиерът Бойко Борисов провери на място строежа на участък от АМ "Хемус"</b>. Той отново се качи в джипа си и излъчваше инспекцията на живо във Фейсбук.</p>
      <p>Заедно с премиера в автомобила се качиха и строителни инженери, за да проверят как напредват строителните дейности по магистралата.</p>
      <p>В участъка освен строителни работници има и археолози. Един от експертите съобщи на Борисов, че цялото трасе, на което се намират, е археология и до средата на декември от <b>Министерството на културата трябва да съобщят дали са необходими допълнителни разкопки.</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2590183204543067%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p><b>"Тук ли сте пипали баластрата? Казал съм, че ще има глоби за областни управители, за всички вас, ако още веднъж ме скарате с еколозите",</b> закани се премиерът на ръководителя на обекта по повод появилата се вчера информация, че<b><a href="https://news.bg/regions/bageri-kopayat-reka-vit-za-material-za-am-hemus.html"> багери копаят коритото на река Вит</a></b>, за да вземат речна баластра за строежа на АМ "Хемус".</p>
      <p>Борисов поиска <b>еколозите да бъдат докарани на място, за да видят как се извършват дейностите.</b> "Ще им обясните и ще изпълните препоръките им. Разбра ли ме?", настоя той.</p>
      <p>Строителният инженер обясни на премиера, че в момента се стараят да отводнят участъка и ежедневно на обекта работят по 90 работници.</p>
      <p>Той изтъкна, че <b>в момента са ангажирани почти всички заводи у нас, които се занимават с изработването на гред</b>и, за да подготвят необходимите близо 900 греди за мостовите съоръжения в района.</p>
    </article>
  </body>
</html>