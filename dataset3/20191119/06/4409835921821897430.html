<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1982648_zomrel-legendarny-fotograf-celebrit-podlahol-tazkej-chorobe"/>
    <meta property="og:site_name" content="markíza"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Zomrel legendárny fotograf celebrít. Podľahol ťažkej chorobe"/>
    <meta property="og:description" content="Pred jeho objektívom sa ocitli tie najväčšie hviezdy."/>
  </head>
  <body>
    <article>
      <h1>Zomrel legendárny fotograf celebrít. Podľahol ťažkej chorobe</h1>
      <h2>Pred jeho objektívom sa ocitli tie najväčšie hviezdy.</h2>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">tasr</a></address>
      <p>Britský fotograf Terry O'Neill, ktorý získal renomé vďaka svojmu originálnemu zachyteniu osobností z oblasti kultúry a politiky, zomrel počas uplynulého víkendu po dlhej chorobe vo veku 81 rokov.</p>
      <p>Pred jeho objektívom sa ocitli The Beatles, The Rolling Stones, Judy Garland, Michael Caine, Raquel Welch, Brigitte Bardot, Elton John, David Bowie, Elizabeth Taylor, Tom Jones, Frank Sinatra, Sean Connery, Roger Moore, Paul Newman, Clint Eastwood, Robert Redford, Amy Winehouse, Kate Moss a mnohí ďalší.</p>
      <p>O'Neill vytvoril i portréty viacerých politikov vrátane britskej kráľovnej Alžbety II. či prezidenta Juhoafrickej republiky Nelsona Mandelu. Kariéru odštartoval v 60. rokoch v Londýne a vo fotografovaní pokračoval nasledujúcich päť desaťročí.</p>
      <p>"Terry bola trieda — pohotový a šarmantný. Jeden z najikonickejších fotografov 60. rokov. Jeho legendárne zábery navždy zostanú v našej pamäti," uviedla podľa stanice Sky News Ellie Brown, predstaviteľka spoločnosti Iconic Images spravujúcej jeho pozostalosť.</p>
      <p>O'Neill bol v 80. rokoch ženatý s americkou herečkou Faye Dunaway. Jeho fotografické diela vlastní viac ako 40 galérií a múzeí na celom svete. V roku 2011 mu udelili čestnú medailu Kráľovskej fotografickej spoločnosti (RPS) za prínos k rozvoju fotografického umenia. V tomto roku sa stal držiteľom Radu Britského impéria (CBE).</p>
    </article>
  </body>
</html>