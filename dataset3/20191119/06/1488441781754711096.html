<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/19/ban-usa-huawei-nuova-proroga-altri-90-giorni-quiete-della-tempesta-682930/"/>
    <meta property="og:site_name" content="AndroidWorld"/>
    <meta property="article:published_time" content="2019-11-19T06:18:18+00:00"/>
    <meta property="og:title" content="Ban USA per Huawei: nuova proroga, altri 90 giorni di quiete prima della tempesta?"/>
    <meta property="og:description" content="Nell’ultimo anno la vicenda che ha tenuto notevolmente banco nel mondo della tecnologia è sicuramente quella nata dalla decisione del..."/>
  </head>
  <body>
    <article>
      <h1>Ban USA per Huawei: nuova proroga, altri 90 giorni di quiete prima della tempesta?</h1>
      <address><time datetime="2019-11-19T06:18:18+00:00">19 Nov 2019, 06:18</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Nell’ultimo anno la vicenda che ha tenuto <a href="https://www.androidworld.it/2019/07/23/le-aziende-tech-usa-chiedono-trump-tempi-rapidi-lautorizzazione-commerciare-huawei-647528/">notevolmente banco</a> nel mondo della tecnologia è sicuramente quella nata dalla decisione del governo <b>statunitense</b>, guidato dall’amministrazione <i>Trump</i>, di <a href="https://www.androidworld.it/2019/06/17/quanto-costera-ban-degli-stati-uniti-huawei-638113/">bloccare</a> tutti i tipi di scambi commerciali con le aziende cinese, soprattutto con <a href="https://www.androidworld.it/tag/huawei/">Huawei</a>.</p>
      <p>La motivazione va sempre ricercata nella salvaguardia della <b>sicurezza nazionale</b> e lo scorso <b>agosto</b> il ban stava per entrare a tutti gli effetti in vigore. A partire da quella data però sono state concesse delle <b>proroghe</b>: l’ultima è di qualche ora fa, la quale <b>concede</b> a Huawei di rimanere nel mercato statunitense almeno fino al prossimo <b>16 febbraio 2020</b>. Il segretario al commercio <i>Wilbur Ross</i> ha motivato la proroga affermando che permetterà ai carrier di continuare a servire i clienti in alcune delle <b>aree più remote</b> degli Stati Uniti.</p>
      <p>La motivazione si riferisce dunque ad alcune <b>aziende statunitensi</b> che avrebbero fatto <b>pressione</b> sul governo affinché i loro progetti con Huawei non venissero accantonati improvvisamente. Sul tavolo delle discussioni rimane sempre la sicurezza nazionale e la <b><i>leadership</i> tecnologica</b> da perseguire per gli Stati Uniti, anche se per Huawei ultimamente si sono aperti degli <b>spiragli</b> di speranza: lo stesso Trump ha dichiarato che il suo futuro potrebbe <b>rientrare in un nuovo accordo</b> commerciale tra Cina e USA.</p>
      <p>Dopo aver appreso la notizia, un portavoce di Huawei ha dichiarato che la proroga <b>non influirà</b> sulle attività del produttore cinese, ribadendo <b>l’ingiusto trattamento</b> che sta continuando a subire la stessa Huawei.</p>
      <p>Dal lato europeo la <b>Germania</b> e l’<b>Italia</b> si sono <b>attivate</b> in questo senso: la Cancelliera Merkel ha affermato la volontà del governo tedesco di <b>imporre degli standard</b> che tutte le aziende, europee e non, devono seguire per la realizzazione di reti su territorio tedesco; in Italia il governo ha già approvato un decreto del genere, denominato <b>perimetro cibernetico</b>.</p>
      <p>Via: <a href="https://www.theverge.com/2019/11/18/20970684/huawei-us-ban-delay-trump-china">The Verge</a>, <a href="https://www.corrierecomunicazioni.it/telco/5g/huawei-gli-usa-concedono-altri-90-giorni-di-proroga/">Corriere Comunicazioni</a></p>
      <p>Fonte: <a href="https://s3.amazonaws.com/public-inspection.federalregister.gov/2019-25189.pdf">Department of Commerce (USA)</a></p>
    </article>
  </body>
</html>