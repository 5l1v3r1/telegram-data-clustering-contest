<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640618/%D8%AD%D9%82%DB%8C%E2%80%8C-%DA%A9%D9%87-%D8%AE%D9%88%D8%A8-%D8%A7%D8%AF%D8%A7-%D9%86%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T06:34:00+00:00"/>
    <meta property="og:title" content="حقی‌ که خوب ادا نشد!"/>
    <meta property="og:description" content="با کمال تاسف باید گفت که مردم طی نزدیک به ۷ سال گذشته شاهد وعده‌های فراوانی از سوی دولت بوده‌اند که بسیاری از آنها بر زمین مانده و عملی نشده است"/>
  </head>
  <body>
    <article>
      <h1>
        <a href="https://www.bultannews.com/fa/news/640618/%D8%AD%D9%82%DB%8C%E2%80%8C-%DA%A9%D9%87-%D8%AE%D9%88%D8%A8-%D8%A7%D8%AF%D8%A7-%D9%86%D8%B4%D8%AF">حقی‌ که خوب ادا نشد!</a>
      </h1>
      <h2>با کمال تاسف باید گفت که مردم طی نزدیک به ۷ سال گذشته شاهد وعده‌های فراوانی از سوی دولت بوده‌اند که بسیاری از آنها بر زمین مانده و عملی نشده است</h2>
      <address><time datetime="2019-11-19T06:34:00+00:00">19 Nov 2019, 06:34</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> ، حسین شریعتمداری در سرمقاله کیهان در خصوص سهمیه بندی بنزین نوشت: ۱- به این آمار و ارقام که در گزارش تیتر یک دیروز کیهان آمده بود و در گزارش امروز کیهان با نمونه‌های بیشتری آمده است توجه کنید: - ایران با ۸۰ میلیون جمعیت، سالانه ۶۹ میلیارد دلار از بیت‌المال را برای یارانه انرژی هزینه می‌کند و از این نظر رتبه اول جهان را دارد ! در همین حال کشور چین با یک میلیارد و پانصد میلیون جمعیت سالانه ۴۴ میلیارد دلار بابت یارانه انرژی هزینه می‌کند! یعنی ۱۹ برابر ما جمعیت دارد ولی ۲۵ میلیارد دلار کمتر از ایران برای یارانه انرژی هزینه می‌کند! تعجب‌آور که چه عرض شود؟ تاسف‌آور نیست؟! - این ۶۹ میلیارد دلار از بیت‌المال هزینه می‌شود، یعنی از جیب همه ملت بیرون می‌رود، چه مصرف‌کنندگان بنزین و چه کسانی که بنزین مصرف نمی‌کنند! ضمن آنکه افراد عادی یعنی توده‌های عظیم مردم، در مقایسه با صاحبان ثروت، میزان مصرف بسیار کمتری دارند. این نکته گفتنی است که مطابق آمار موجود ۵۰ درصد یارانه انرژی را ۳ دهک ثروتمند جامعه ایران مصرف می‌کنند. - به عنوان نمونه در سال ۱۳۹۷، بودجه عمرانی کشور ۶۲ هزار میلیارد تومان بود و در همان سال ۹۷۰ هزار میلیارد تومان بابت یارانه انرژی هزینه شده بود. یعنی ۲۰ برابر بودجه عمرانی کشور که باید صرف آبادانی و عمران می‌شد، برای یارانه انرژی مصرف شده است! - میزان مصرف بنزین در ایران دو برابر میانگین جهانی آن است. - روزانه به طور متوسط ۳۰ میلیون لیتر بنزین از کشور قاچاق می‌شود، چرا که بهای آن در کشورهای همسایه چند برابر قیمت بنزین در ایران است. - به خوانندگان گرامی توصیه می‌شود برای کسب اطلاعات بیشتر در این زمینه، گزارش‌های کیهان دیروز و امروز را مطالعه فرمایند. ۲- این ارقام کلان و ده‌ها میلیارد دلاری که برباد می‌رود را باد با خود نیاورده است بلکه از بیت‌المال یعنی از جیب همه ملت هزینه می‌شود بنابراین فقط با یک حساب سرانگشتی نیز می‌توان نتیجه گرفت که جلوگیری از این هزینه هنگفت و کلان به مفهوم جلوگیری از پُرخوری و مُفت‌خوری ثروتمندان از کیسه و جیب توده‌های مردم است و به بیان دیگر، باز‌پس‌گیری و یا پیشگیری از حیف و میل بیت‌المال به نفع ملت است. <b>اکنون در این خصوص دو پرسش در میان است؛</b> <b>اول؛</b> آنکه چه کسانی و یا کدام کانون‌ها و مراکز داخلی و خارجی از این اقدام آسیب می‌بینند که برای پیشگیری از آن اراذل و اوباش را به خیابان‌ها می‌ریزند تا روی موج مطالبات مردم سوار شوند و با برپایی بلوا و آشوب آب را گِل‌آلود کرده و از آن ماهی مطلوب خود را صید کنند؟! پاسخ این سؤال با توجه به آمار و ارقامی که در بند یک این نوشته آمده است، روشن و خالی از ابهام است. کسانی که از عدم مدیریت مصرف بنزین و برباد رفتن سرمایه و ثروت ملی سود می‌برند. حرامخواران داخلی اراذل و اشرار را برای برپایی آشوب و بلوا اجاره می‌کنند و دشمنان بیرونی، حمایت سیاسی و تبلیغاتی و مدیریت کلان آشوب را بر عهده می‌گیرند. طی دو روز اخیر بسیاری از مقامات رسمی آمریکا از جمله مایک پمپئو وزیر خارجه این کشور با صراحت از آشوبگران حمایت کرده و ضمن تحریف ماجرا از مخالفت با افزایش قیمت بنزین به مخالفت با صنایع موشکی و حضور مقتدرانه ایران در منطقه، آشوبگران را به ادامه آشوب و حتی آتش زدن اموال عمومی تشویق کرده‌اند! <b>دوم؛</b> بخشی از مردم و توده‌های عمدتاً محروم کشور نیز در شمار معترضان هستند. این طیف نه فقط اهل آشوب و خسارت به اموال عمومی نیستند بلکه افراد انقلابی و مؤمنی هستند که با آشوبگران مرزبندی مشخصی نیز دارند. نگرانی این طیف که با توجه به برخی از شواهد و سوابق بی‌علت هم نیست از آنجاست که معتقدند افزایش قیمت بنزین فقط در محدوده بنزین باقی نمی‌ماند بلکه مانند برخی از موارد قبلی، موج تورمی جدیدی ایجاد کرده و افزایش قیمت سایر کالا و خدمات را نیز به دنبال دارد! آنها این پدیده پلشت را مخصوصا در <b>دولت‌های یازدهم و دوازدهم</b> بارها دیده و لمس کرده‌اند و شاهد بوده‌اند که دولت و برخی دیگر از مسئولان و مراکز ذیربط در مقابل این پدیده‌های خسارت‌آفرین و<b> گرانی افسار‌گسیخته</b> واکنش موثری نشان نداده و با بی‌توجهی از کنار آن گذشته‌اند. تصمیم اخیر سران سه قوه اگرچه با موارد مشابه قبلی تفاوت اساسی دارد ولی متاسفانه مسئولان ذیربط درباره این تصمیم و چرایی آن توضیحی نداده‌اند بنابراین طیف یادشده به خود حق می‌دهد که نسبت به پیامدهای سوء افزایش قیمت بنزین نگران باشد. اگرچه باید گلایه کرد که تظاهرات خیابانی در شرایط کنونی مناسب نبوده و می‌توانست سوءاستفاده بدخواهان بیرونی و حرامخواران داخلی را در پی داشته باشد، که داشت و در این خصوص گفتنی‌هایی هست؛ بخوانید! ۳- - <b>با کمال تاسف باید گفت</b> که مردم طی نزدیک به ۷ سال گذشته شاهد وعده‌های فراوانی از سوی دولت بوده‌اند که بسیاری از آنها بر زمین مانده و عملی نشده است و دولت به جای عذرخواهی از ملت، در اقدامی تعجب‌آور، وعده‌ها را انکار و یا درباره آن اظهاراتی خلاف واقع و متضاد با آنچه وعده داده بود داشته است. این عهد‌شکنی‌ها و خلاف‌گویی‌ها از جمله علت‌هایی است که اعتماد مردم به دولت را با آسیب جدی رو‌به‌رو کرده و در مواردی از بین برده است! - <b>زندگی تجملاتی</b> برخی از مسئولان با حقوق‌های نجومی و خانه‌های لوکس و گران‌قیمت در محله‌های اشرافی‌نشین این تلقی نه چندان بی‌مورد را در مردم ایجاد کرده است که افزایش قیمت‌ها و مشکلات معیشتی فقط سهم آنان است و در زندگی مسئولان یاد شده تاثیری ندارد تا آنها را به چاره‌اندیشی برای معیشت مردم بکشاند! - حضرت آقا در بیانات دیروز خود (قبل از آغاز درس خارج) با اشاره به برخی اعتراضات فرمودند: «یقیناً بعضی از مردم از این تصمیم یا نگران می‌شوند یا ناراحت می‌شوند یا به ضررشان است یا خیال می‌کنند به ضررشان است» این نکته ظریف از ضرورت توضیح مسئولان برای مردم و آگاه‌کردن آنها از علت تصمیم اخیر و نتایج آن حکایت می‌کند که متاسفانه در اظهارات مسئولان محترم از این روشنگری ضروری نه فقط خبری نبود بلکه تا ساعاتی قبل از اعلام طرح، وجود آن را تکذیب هم می‌کردند! - نکته‌ای که آقای دکتر توکلی از قول حضرت آقا خطاب به آقای روحانی نقل کرده‌اند نیز نشانه دیگری از بی‌تدبیری‌هاست، ایشان فرموده بودند «مناسب بود همزمان با اجرای سهمیه‌بندی بنزین اولین پرداخت نقدی یارانه‌ها نیز صورت می‌گرفت، ولی حالا که انجام نشده، لازم است زودتر اقدام کنید». اگر این اقدام که در دولت قبلی انجام شد در ماجرای اخیر هم صورت می‌پذیرفت اعتماد-متاسفانه آسیب‌دیده مردم‌- به دولت را در پی داشت. ۴- در این میان نکته مهم دیگری نیز هست و آن اینکه رهبر معظم انقلاب در جلسه درس خارج یادشده فرمودند: «...اگر سران سه قوه تصمیم بگیرند، من حمایت می‌کنم. من این را گفتم، حمایت هم می‌کنم. سران قوایند، نشستند با پشتوانه کارشناسی یک تصمیمی برای کشور گرفتند، باید عمل بشود به آن تصمیم». حضرت آقا به کار کارشناسی شما اعتماد کرده‌اند و انتظار آن است که شما هم با انجام مو به موی توصیه‌های حضرتش به این اعتماد پاسخی شایسته و درخور بدهید. از جمله آنکه همه توان خود را برای پیشگیری از افزایش قیمت کالا و خدمات که در بیانات ایشان آمده است به کار گیرید و مردم را با گرانی افسار گسیخته و موج تورم احتمالی دیگر به حال خود رها نکنید و صدالبته صداقت با مردم و دوری از زندگی اشرافی نیز از لوازم آن است و... ۵- روز ۲۱ آذر ۹۷ رهبر معظم انقلاب با اشاره به تهدید آمریکا به فتنه‌انگیزی در سال ۹۷ فرمودند: «اینکه آمریکایی‌ها گفتند در سال۹۷ چنین و چنان می‌کنیم، ممکن است فریب باشد، ممکن است در سال ۹۷ جنجال بکنند و نقشه را برای سال ۹۸ کشیده باشند. همه، حواسشان را جمع کنند. آمریکا دشمن خبیثی است که دستش با صهیونیست‌ها و مرتجعین منطقه در یک کاسه است. ما باید بیدار باشیم. البته ما قویتر هستیم و آنها تا حالا کاری نتوانسته‌اند بکنند و بعد از این هم نمی‌توانند غلطی کنند. طی دو روز گذشته اگرچه اشرار و اراذل اجاره‌ای خسارت‌هایی به بار آورده‌اند ولی ایران اسلامی و فرزندان امام خمینی و امام خامنه‌ای بارها نشان داده‌اند بیدی نیستند که با این بادها بلرزند. آنها مصداق این کلام مولایشان حضرت امیر علیه‌السلام هستند که بعد از جنگ جمل و شکست فتنه‌گران، در وصف دو سپاهی که مقابل هم ایستاده بودند فرمودند: «و قد ارعدوا و ابرقوا، و مع هذين الامرين الفشل، و لسنا نرعد حتي نوقع و لانسيل حتي نمطر. دشمنان (اصحاب جمل) چون رعد غريدند و مثل برق جرقه‌زده و از جا درآمدند، اما، علي‌رغم (آنهمه لاف گزاف)، هنگام كارزار ناتوان و ترسان بودند، ولي ما (سپاه حضرت امیر علیه‌السلام) خروش برنمي‌داريم، مگر آنكه دست به عمل مي‌زنيم و نمي‌باريم، مگر آنكه سيل جاري مي‌كنيم». فتنه‌گران و کارفرمایان پشت‌پرده آنان بارها ملت پاکباخته و رزمندگان جان‌برکف ایران اسلامی را آزموده‌اند و می‌دانند برای آنانی که ۸ سال دفاع مقدس، قلع و قمع داعش، دفاع از حریم اهل بیت‌(ع)، کور کردن چشم فتنه‌های ۷۸ و ۸۸ و... را در کارنامه خود دارند، قلع و قمع این اراذل و اوباش نیز به آسانی ممکن است. دور نیست زمانی که صف مردم عادی از شما جدا شود و آنگاه...  رسول خدا(ص) بعد از فتح مکه این دستور الهی را بر مردان خداجوی و فاتح مکه خواندند که فرموده بود؛ «...لَوْلَا رِجَالٌ مُؤْمِنُونَ وَنِسَاءٌ مُؤْمِنَاتٌ لَمْ تَعْلَمُوهُمْ أَنْ تَطَئُوهُمْ فَتُصِيبَكُمْ مِنْهُمْ مَعَرَّةٌ بِغَيْرِ عِلْمٍ لِيُدْخِلَ اللَّهُ فِي رَحْمَتِهِ مَنْ يَشَاءُ لَوْ تَزَيَّلُوا لَعَذَّبْنَا الَّذِينَ كَفَرُوا مِنْهُمْ عَذَابًا أَلِيمًا ...(آیه ۲۵ سوره مبارکه فتح)... اگر مردان مؤمن و زنان مؤمنه‌ای که شما اکنون نمی‌شناسید (در مکه) وجود نداشتند که اگر حمله کنید آنها را ندانسته پامال و هلاک می‌سازید... به شما اجازه حمله داده می‌شد» این جمله فقط به همین علت تا جدا شدن صف خداجویان از کافران به تاخیر افتاد... و امروز هم چنین است.    حسین شریعتمداری</p>
    </article>
  </body>
</html>