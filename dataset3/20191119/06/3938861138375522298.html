<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_pyatsot-asociacij/938714"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:11:00+00:00"/>
    <meta property="og:title" content="П'ятсот асоціацій"/>
    <meta property="og:description" content="До кожного нового терміну слід певний час звикати. Бо перед цим був інший, який означав те ж саме, і до якого всі звикли. І далеко не завжди новий термін перемагає. Вже третій десяток років українська гривня бореться, щоб її не називали &quot;рубльом&quot;. Внаслідок цієї боротьби частина людей стала ..."/>
  </head>
  <body>
    <article>
      <h1>П'ятсот асоціацій</h1>
      <address><time datetime="2019-11-19T06:11:00+00:00">19 Nov 2019, 06:11</time> by <a rel="author">Микола НЕСЕНЮК</a></address>
      <p>До кожного нового терміну слід певний час звикати. Бо перед цим був інший, який означав те ж саме, і до якого всі звикли. І далеко не завжди новий термін перемагає. Вже третій десяток років українська гривня бореться, щоб її не називали "рубльом". Внаслідок цієї боротьби частина людей стала називати її "гривнем". А ось термін "реєстрація", введений у 1990-ті замість "прописки", так і не прижився. Усі продовжують називати реєстрацію за місцем проживання по-старому.</p>
      <p>Те ж саме — у футболі. Звикнути називати футбольну федерацію "асоціацією" непросто. Навіть чиновники "асоціації" плутаються. І це лише початок! Бо ж на "асоціацію" перейменували лише національну футбольну федерацію. На місцях же — в областях та районах залишилися федерації і процес їхнього перейменування лише розпочався.</p>
      <p>Здавалося, зайвий клопіт — переписуй статутні документи, реєструй нову назву в органах влади, заповнюй нові бланки, штампи і печатки. Та насправді все це не зовсім так. Кожному бухгалтеру відомо: будь-яка реорганізація — найзручніший спосіб позбутися тих, хто начальство не влаш­товує, і набрати тих, хто начальству потрібен. Саме це відбувалося кілька років тому, коли всі місцеві футбольні федерації були перезасновані "згідно з вимогами законодавства". Тоді чимало "оновлених" футбольних федерацій очолили чиновники з "вертикалі Порошенка", яким той футбол був до "Рошена".</p>
      <p>Тепер вертикаль інша. Тож треба мати змогу змінити тих футбольних керівників, які вже "неактуальні". Саме це, а не "вимоги ФІФА" стало причиною перетворення української футбольної федерації на "асоціацію". У світі є купа футбольних асоціацій, які звуться по-іншому, і це ніколи й нікому не заважало, так само як і нам у попередні 28 років. Але думати про це вже пізно — слід перейменовувати і перереєстровувати обласні та районні футбольні федерації, яких у нас близько 500. І робити це слід якомога швидше — влада в країні може знову змінитися!</p>
    </article>
  </body>
</html>