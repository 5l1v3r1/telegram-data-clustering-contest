<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_u-molodi-ta-pensioneriv-bojoviki-mozhut-zabirati-yizhu/938772"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T06:51:00+00:00"/>
    <meta property="og:title" content="&quot;У молоді та пенсіонерів бойовики можуть забирати їжу&quot;"/>
    <meta property="og:description" content="У Раді національної безпеки й оборони України пропонують відмінити перевірки людей під час перетину пунктів в'їзду та виїзду на окуповані території Донбасу. З такою ініціативою виступає радник секретаря РНБО Сергій Сивохо, 50 років. &amp;mdash;&amp;ensp;Іти на допомогу нашим людям, які перебувають ..."/>
  </head>
  <body>
    <article>
      <h1>"У молоді та пенсіонерів бойовики можуть забирати їжу"</h1>
      <address><time datetime="2019-11-19T06:51:00+00:00">19 Nov 2019, 06:51</time> by <a rel="author">Андрій СТОЛЯРЧУК</a></address>
      <figure>
        <img src="https://static2.gazeta.ua/img2/cache/gallery/938/938772_1_w_1200.jpg?v=0"/>
        <figcaption>П'ятеро чоловіків забрали лавку з накриттям із української сторони мосту через ріку Сіверський Донець у Станиці Луганській. Перенесли її на сторону ЛНР<cite>Автор: 62.UA</cite></figcaption>
      </figure>
      <p>У Раді національної безпеки й оборони України пропонують відмінити перевірки людей під час перетину пунктів в'їзду та виїзду на окуповані території Донбасу. З такою ініціативою виступає радник секретаря РНБО Сергій Сивохо, 50 років.</p>
      <p>— Іти на допомогу нашим людям, які перебувають у сірій і червоній зонах, це — спрощення режиму. Це реальні маленькі кроки, що можна швидко здійснити, — каже Сивохо. — Моя мрія — аби блокпостів не було взагалі, нічого не заважало переміщатися. Багато говоримо про єдність, але коли під'їжджаєш до пунктів, рівність і єдність йдуть на інший план.</p>
      <p>У раді хочуть спростити пропуск пенсіонерів — це 60% осіб, які перетинають блокпости. З початку року при перетині лінії розмежування померло 34 людей.</p>
      <p>— Особливий режим пропуску, підтвердження особи, предметів, дозволених до провезення. Це все тисне на людину. Контроль безпеки — важливо, але в боротьбі за повернення територій можемо втратити людей, — говорить Сергій Сивохо.</p>
      <p>У Донецькій області діють чотири контрольно-пропускні пункти — "Майорськ", "Гнутове", "Зайцеве" та "Новотроїцьке". У Луганській області один — "Станиця Луганська".</p>
      <p>Працюють із 7:00 до 18:30. У вихідні на блокпостах небагато машин, очікувати треба 6–7 год. У будні не всі охочі встигають пройти пункт пропуску, доводиться ночувати на лінії розмежування.</p>
      <p>Найбільші проблеми для перетину штучно створюють на другому боці.</p>
      <p>— Бойовикам на блокпостах може не сподобатися, що ти начебто грубо відповів. За це прискіпуються до речей. Якщо будеш із ними сваритися, відправлять у кінець черги, — каже <b>27-річний Олександр Бойко</b> з Донецька. — Часто чіпають молодих дівчат і хлопців. Побачать тату — можуть роздягнути до трусів. Чіпляються до бородатих. Коли питають, звідки їдеш, краще казати — десь у Донецькій області був у справах, що тут є родичі чи лікувався. Бо довго допитуватимуть.</p>
      <p>Проект зміни правил перетину лінії розмежування обговорювала попередня влада.</p>
      <p>— Проект відповідного рішення підготовлений ще минулим урядом, — каже <b>55-річний Георгій Тука</b>, екс-заступник міністра з питань тимчасово окупованих територій. — Документ був готовий, але Кабінет міністрів Гройсмана на останньому засіданні не встиг його затвердити. Мова про принципові зміни в переліку речей, дозволених для перевезення. На сьогодні його треба змінити і створити перелік речей, які заборонено.</p>
      <p>Бойовики так званої ДНР у червні запровадили нові правила проїзду через їхні блокпости.</p>
      <p>— Тепер пускають шість авто за півгодини. Бойовики скаржаться, що багато машин пускає українська сторона, — говорить <b>64-річний Валерій Іванович</b> з Чистякового (до 2016 року Торез. — ГПУ). — Деякі автомобілі ночують на дорозі.</p>
      <p>Мешканці окупованих міст виїжджають із п'ятої ранку, аби зайняти чергу.</p>
      <p>— Із боку ДНР можуть закрити проїзд, наприклад у бік "Майорська", на декілька годин раніше, аніж у графіку роботи. Пояснюють, що з української сторони багато машин, — каже Валерій Іванович. — Місцеві перекривають нам виїзд, а працюють на в'їзд. Тому частина людей залишається на місці або їде на територію України. Дехто намагається дати хабара.</p>
      <p>На пунктах пропуску продають місце в черзі. За це платять до 500 грн за авто.</p>
      <p>— Заплатил дээнэровцам 100 гривен — уже не последний в очереди, — каже <b>33-річна Олена Каплуненко</b> з Іловайська. — У молоді й пенсіонерів вони можуть забирати їжу. Буцімто багато везеш. Якщо спокійно віддаєш — тебе пропускають.</p>
      <p>На деяких блокпостах бойовики ДНР окремо перевіряють молодь.</p>
      <p>— Якщо прописка донецька — питань менше. Якщо ближніх областей, допитуються — навіщо їдеш, — говорить Каплуненко. — Коли прописки немає, просять інший документ — студентський чи якусь довідку про фактичне місце проживання. Інколи просять показати телефон, ноутбук.</p>
      <p>Чинити опір не треба. Дивляться на фотографії та список контактів. Відпускають, якщо нічого не знайшли підозрілого. Але там можна просидіти з півгодини.</p>
      <p>
        <b>У дітей вимагають закордонний паспорт</b>
      </p>
      <p>Із 28 листопада спростять режим пропуску для дітей, аби вони не вистоювали з батьками довгі черги. Передбачає, що єдиним документом для в'їзду та виїзду дітей до 14 років з окупованих територій має бути закордонний паспорт.</p>
      <p>— Оформлення першого паспорта громадянина України без виїзду дитини коштує 1600 гривень. Чекати місяць. Без нього не видадуть закордонний, — каже <b>34-річна Вікторія Бабенко</b> з окупованої Макіївки. — Через наплив людей отримати його майже неможливо. Доводиться платити 2400 гривень посередникам. Зроблять за місяць. А подати документи можна одразу, як дитина отримала український паспорт.</p>
    </article>
  </body>
</html>