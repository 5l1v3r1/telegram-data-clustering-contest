<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/visino-morja-v-piranu-merijo-v-kopru"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:07:00+00:00"/>
    <meta property="og:title" content="Višino morja v Piranu merijo ... v Kopru!"/>
    <meta property="og:description" content="Številni Pirančani trdijo, da se ob minulem poplavljanju morja opozorilna sirena sploh ni oglasila, če pa se je, se je prepozno. Pripombe so poslušali tudi gasilci, saj sirena stoji na njihovem gasilskem domu. Sirene pa sploh ne vklapljajo piranski gasilci, ampak to počnejo v koprskem regijskem centru (112). O višini morja v Piranu in Izoli sklepajo po meritvah iz Kopra."/>
  </head>
  <body>
    <article>
      <h1>Višino morja v Piranu merijo ... v Kopru!</h1>
      <address><time datetime="2019-11-19T06:07:00+00:00">19 Nov 2019, 06:07</time> by <a rel="author">Danijel Cek</a></address>
      <p>
        <b>Številni Pirančani trdijo, da se ob minulem poplavljanju morja opozorilna sirena sploh ni oglasila, če pa se je, se je prepozno. Pripombe so poslušali tudi gasilci, saj sirena stoji na njihovem gasilskem domu. Sirene pa sploh ne vklapljajo piranski gasilci, ampak to počnejo v koprskem regijskem centru (112). O višini morja v Piranu in Izoli sklepajo po meritvah iz Kopra.</b>
      </p>
      <figure>
        <img src="https://static.primorske.si/foto/highres/kronika/720254_266-piran-plima2.jpg"/>
        <figcaption>V minulih dneh je morje v Piranu večkrat poplavilo Tartinijev trg. Foto: Sonja Ribolica</figcaption>
      </figure>
      <p><b>ISTRA</b> &gt; “Sirena bi se morala oglasiti približno pol ure preden bi morje prelilo robove obale. Tako bi imeli ljudje dovolj časa, da umaknejo svoje avtomobile, ti so največja težava, in zaščitijo vrata v pritličjih. Tokrat pa sirena prve dni sploh ni tulila, potem pa smo jo slišali, ko je morje že prelilo rob mandrača,” se je ob zadnjih poplavah nad sistemom alarmiranja pred visoko plimo jezila ena od stanovalk Pirana.</p>
      <h3>Centimetri niso enaki</h3>
      <p>Po njenih besedah zaradi sirene v Piranu vlada veliko nejevolje. Eni sprašujejo gasilce, zakaj je ne vklopijo pravočasno, drugi pa ne razumejo, zakaj sirena ne zatuli pol ure pred začetkom prelivanja, kot bi morala. Ko se morje prelije čez robove, vsak avto zapelje v slano vodo in ga je potem nujno temeljito sprati, da slana voda ne bi poškodovala podvozja, koles in zavor.</p>
      <blockquote><b>Rok Kamenšek, vodja koprskega centra za obveščanje<br/></b>“Koprski centimetri nam ne morejo povedati, kako je v Izoli in Piranu.”</blockquote>
      <p>“Poslušamo pripombe Pirančanov, ampak mi nismo pravi naslov,” pravi poveljnik piranskih gasilcev <b>Peter Ventin</b>. Pojasnil nam je, da sireno vključijo neposredno iz koprskega centra za obveščanje (112), sirena pa le stoji na njihovem gasilskem domu in z njo sami ne upravljajo. “Ko v Kopru zaznajo povišan nivo morja, pokličejo nas, eden od naših gasilcev gre pogledat, kako visoka je gladina v Piranu, in potem sporoči to nazaj v Koper. Včasih pokličejo, ko morje že preliva, včasih pa nekaj ur preden začne prelivati,” pojasnjuje Ventin.</p>
      <p>“Res je, v centru za obveščanje spremljamo plimovanje po napovedih agencije za okolje in s podatki mareografske postaje pred stavbo pristaniške kapitanije v Kopru,” potrjuje <b>Rok Kamenšek</b>, vodja koprske izpostave uprave za zaščito in reševanje, pod okrilje katere sodi tudi koprski center za obveščanje. Kot nam je pojasnil, gladina višine 340 centimetrov včasih pomeni le rahlo razlivanje po najnižjih ulicah, včasih pa veliko škodo. “Koprski centimetri nam ne morejo povedati, kako je v Izoli in Piranu,” je priznal.</p>
      <h3>Kjer morje najbolj preliva, ne merijo</h3>
      <p>Prav zaradi tega so piranski gasilci med zadnjo obnovo piranskega mandrača predlagali, da bi merilno postajo plimovanja postavili pri njih. “Pa nismo bili uslišani,” pravi Ventin in dodaja, da se morje v Piranu lahko prelije v dveh ali treh urah, lahko pa v petih do desetih minutah, kot se je to zgodilo prejšnji torek. “Ko je bilo mirno, je zalilo najprej cesto in Tartinijev trg, ko je pihalo, pa na cesti in trgu ni bilo morja, je pa zalivalo stavbe od našega doma do punte,” je povedal.</p>
      <p>Iz koprskega centra zaradi visokega plimovanja piranske gasilce kličejo tudi po 30-krat letno, v večini primerov morje potem niti ne prestopi bregov. Včasih so gasilci sami vključili sireno, zdaj pa jo vključujejo iz Kopra, gasilce prosijo le za podatke s terena. “Tudi zaradi tega, ker nas to obremenjuje, smo predlagali, da bi v mandraču postavili postajo. Če vidimo, to sporočimo, ampak mi smo prostovoljci in ne moremo prevzeti te skrbi. V sredo imamo sestanek na občini in bomo verjetno rekli kakšno besedo tudi o tem,” pravi Ventin.</p>
      <p>Tudi Kamenšek je povedal, da so se z agencijo za okolje že pogovarjali o tej problematiki, vendar je obveljala sedanja ureditev z merilno postajo v Kopru. Uprava za zaščito in reševanje se zdaj trudi, da bi v treh obmorskih mestih postavili še sedem novih siren. V piranski občini so zdaj le tri (gasilski dom, Portorož in Lucija), radi bi jih postavili še na Belem križu in dijaškem domu.</p>
      <p>Včeraj nismo uspeli izvedeti, zakaj odgovorni ne postavijo še ene merilne postaje v Piranu in zakaj se sirene minuli teden niso sploh oglašale.</p>
      <p>Sodelavec piranske Morske biološke postaje <b>Matjaž Ličer</b> pa nam je pojasnil, kako napovedujejo višino gladine morja. Na superračunalniku agencije za okolje dnevno izdelajo matematično-fizikalno simulacijo stanja morja v celotnem Jadranskem bazenu, pri čemer upoštevajo vetrove, zračni pritisk, pretoke toplote in gibalne količine med atmosfero in ozračjem, vtoke rek, izmenjavo vode med Sredozemljem in Jadranom ter plimovanje. “Rezultate te simulacije nato pripnemo na meritve v Kopru in dobimo napoved višine gladine v Kopru v prihodnjih 72 urah. Pri oceni, kaj višina gladine v Kopru pomeni v Piranu, Izoli ali drugje ob obali, pa se moramo zanašati na pretekle izkušnje,” je razložil.</p>
    </article>
  </body>
</html>