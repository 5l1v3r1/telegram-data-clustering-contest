<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/corts-declararan-emergencia-feminista-reivindicada-collectius-dones-davant-repunt-assassinades"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T06:30:00+00:00"/>
    <meta property="og:title" content="Les Corts declararan l'emergència feminista reivindicada pels col·lectius de dones davant el repunt d'assassinades"/>
    <meta property="og:description" content="Vox es queda sol defensant el negacionisme de la violència masclista mentre que la resta de grups signen un text per a reivindicar la dotació pressupostària de les lleis de gènere i la formació dels operadors jurídics."/>
  </head>
  <body>
    <article>
      <h1>Les Corts declararan l'emergència feminista reivindicada pels col·lectius de dones davant el repunt d'assassinades</h1>
      <h2>Vox es queda sol defensant el negacionisme de la violència masclista mentre que la resta de grups signen un text per a reivindicar la dotació pressupostària de les lleis de gènere i la formació dels operadors jurídics </h2>
      <address><time datetime="2019-11-19T06:30:00+00:00">19 Nov 2019, 06:30</time> by <a rel="author">Manel Domingo</a></address>
      <p>VALÈNCIA. La Junta de Síndics de les Corts ha aprovat amb el suport de tots els grups parlamentaris tramitar una proposició no llei (PNL) per a la declaració de l'emergència feminista. De tots els grups menys de Vox, qui ha rebutjat la proposta "pel seu títol" i sense interessar-se pel seu contingut, tal com ha afirmat el president de la formació, José María Llanos. <br/><br/>Malgrat això, tant els partits del Botànic com la dreta del PPCV i Ciutadans han donat suport a la iniciativa, que sens dubte tirarà endavant en el debat d'aquest dijous. La proposta naix de la reivindicació de la Plataforma Feminista d'Alacant, que aquest estiu ja va declarar pel seu compte l'emergència feminista <a href="https://www.diarilaveu.com/col-lectius-de-dones-alacant-declaren-emergencia-feminista-davant-repunt-assassinats-masclistes">davant el repunt d'assassinats masclistes que s'ha viscut enguany</a>, i que es va materialitzar en <a href="https://www.diarilaveu.com/la-nit-violeta-recollira-manifestacions-de-dones-en-centenars-de-ciutats-per-lemergencia-feminista">tot l'estat espanyol</a> en <a href="https://www.diarilaveu.com/la-nit-es-tiny-de-morat-per-a-condemnar-la-violencia-masclista-fotos-daniel-garcia-sala">les protestes de la Nit Violeta del passat 20 de setembre</a>. <br/><br/>Així ho ha explicat la diputada d'Unides Podem Cristina Cabedo, qui ha relatat com aquest col·lectiu de dones va impulsar la iniciativa fins a arribar a les Corts. Una vegada allí, la resta de formacions polítiques –incentivades pel partit morat– han elevat una proposta conjunta a la Junta de Síndics que només Vox s'ha negat a signar perquè considere que cal tractar "d'igual manera" la violència cap als homes que la violència de gènere cap a les dones, concepte del qual reneguen. <br/><br/>Com tota PNL, el text no té efectes legals, però sí que recull el compromís del parlament valencià per a instar el govern espanyol a "garantir la dotació pressupostària" per a garantir les mesures previstes en el Pacte d'Estat contra la violència de gènere, així com "incloure en el currículum dels operadors jurídics la formació en igualtat com a obligatòria per tal de garantir una interpretació i aplicació de les lleis amb perspectiva de gènere". <br/><br/>A més a més, també suposa el "compromís" de "mantindre i reforçar la lleialtat institucional entre tots els grups polítics per a continuar enfortint la tasca del Consell i del govern d'Espanya" fins a "assolir una societat lliure de violència masclista". Un punt rellevant que ha fet parlar durant les intervencions d'aquest dimarts. <br/><br/><b>Una "lleialtat" que no està exempta de disputes</b><br/><br/>Unides Podem –que tot i que la PNL era conjunta, s'ha volgut reivindicar com el partit canalitzador de les reivindicacions de la Plataforma Feminista– ha agraït el suport de Ciutadans i el PPCV a una iniciativa "de sentit comú". Ara bé, també els ha retret que podrien "fer més" per a forçar a Vox a adherir-se al consens. Així, Cabedo ha assegurat que no fa "una crida a Vox" perquè s'adherisca, sinó a Ciutadans i el PPCV perquè insistisquen la formació ultradretana i, de no ser possible, que se'n desmarquen. <br/><br/>Per la seua banda, la portaveu adjunta de Ciutadans, Ruth Merino, ha evitat criticar la postura de Vox. "Que defense el que vulga, és la seua opinió", ha afirmat. Quant a la portaveu i presidenta del PPCV, Isabel Bonig, també s'ha negat a "valorar la posició d'un altre grup", que és "lliure i té legitimitat" per a defensar diferents postures. En canvi, ha vessat crítiques sobre l'esquerra per voler apropiar-se del feminisme i plantejar debats de "bons i roïns" al respecte. "No veuran al PP dir que les morts de dones es deuen al fet que no hi ha polítiques" per a protegir-les, ha afegit. <br/><br/>Finalment, Compromís tampoc no ha entrat al fang amb el posicionament de Vox i el seu síndic, Fran Ferri, ha defensat aquesta PNL com a "transversal i no partidista"; mentre que el portaveu socialista, Manolo Mata, valorat que "vulguen o no, hi ha violència de gènere". "Comparar la violència masclista amb altres agressions és estar fora de la realitat. Caldrà explicar que ells no tenen raó", ha dit al respecte. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/som-10-milions-en-una-comunitat-linguistica"/>
        <a href="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/audiencia-nacional-anulla-ordres-de-preso-4-cdr-i-jutge-allibera-o-no"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
      </related>
    </article>
  </body>
</html>