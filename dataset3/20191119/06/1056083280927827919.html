<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817969/%D8%A8%D8%B1%D8%B1%D8%B3%DB%8C-%D8%A7%D8%AE%D8%AA%D8%B5%D8%A7%D8%B5-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%A8%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-19T06:02:43+00:00"/>
    <meta property="og:title" content="بررسی اختصاص سهمیه سوخت به خودروهای فرسوده"/>
    <meta property="og:description" content="طبق گفته مسوولان شرکت ملی پخش فرآورده‌های نفتی ایران نحوه اختصاص سهمیه سوخت به خودروهای فرسوده در کارگروهی در حال بررسی است و نتایج آن به‌زودی اطلاع‌رسانی خواهد شد."/>
  </head>
  <body>
    <article>
      <h1>بررسی اختصاص سهمیه سوخت به خودروهای فرسوده</h1>
      <address><time datetime="2019-11-19T06:02:43+00:00">19 Nov 2019, 06:02</time> by <a rel="author">فاطمه محمد نژاد</a></address>
      <p>طبق گفته مسوولان شرکت ملی پخش فرآورده‌های نفتی ایران نحوه اختصاص سهمیه سوخت به خودروهای فرسوده در کارگروهی در حال بررسی است و نتایج آن به‌زودی اطلاع‌رسانی خواهد شد.</p>
      <p>به گزارش ایسنا، امیر وکیل‌زاده - مدیرعامل شرکت ملی پخش فرآورده‌های نفتی ایران - در پاسخ به سوالی درباره اختصاص سوخت به خودروهای فرسوده اظهار کرد:‌ برخی قوانین از جمله قانون هوای پاک محدودیت‌هایی را برای این خودروها ایجاد کرده است، اما درصددیم کارت سوخت برای این خودروها نیز صادر شود.</p>
      <p>وی تاکید کرد: هم‌اکنون حدود ۵۰۰ هزار خودروی فرسوده در کشور وجود داد که اختصاص سوخت به این خودروها در کارگروهی در حال بررسی است.</p>
      <p>وکیل‌زاده همچنین درباره تعداد ثبت‌نام‌های انجام‌شده برای دریافت کارت هوشمند سوخت گفت: با وجود اطلاع‌رسانی شرکت ملی پخش از مدت‌ها قبل در این باره، ثبت‌نام در روزهای اخیر افزایش یافته است و اگر ثبت‌نام‌های قبلی را نیز به این تعداد اضافه کنیم، هم‌اکنون ۴ میلیون و ۱۵۰ هزار ثبت‌نام کارت سوخت انجام شده که از این تعداد، برای ۳ میلیون و ۸۰۰ هزار نفر کارت صادر شده و صدور کارت‌های باقی‌مانده نیز در دست اجراست.</p>
      <p>بنا بر اعلام وزارت نفت، مدیرعامل شرکت ملی پخش فراورده‌های نفتی تاکید کرد: سهمیه افرادی که کارت سوخت ندارند برای ۶ ماه قابل ذخیره است و این افراد به محض دریافت کارت سوخت، می‌توانند از سهمیه خود استفاده کنند.</p>
      <p>
        <b>ضرورت اصلاح قیمت بنزین تصمیم یک‌شبه نبود</b>
      </p>
      <p>از سوی دیگر،  سخنگوی دولت هم تاکید کرده که بارها درباره ضرورت اصلاح قیمت بنزین صحبت شده بود و این درست نیست که بگوییم یک‌شبه اعلام شد.</p>
      <p>علی ربیعی، در یک برنامه تلویزیونی گفت: تجربه به ما نشان داده بود که اعلام از قبل زمان اصلاح قیمت هم تبعاتی دارد و این تصمیم با نیت خیرخواهانه برای دهک‌های پایین جامعه اتخاذ شد.</p>
      <p>وی افزود: ادامه روند توزیع ناعادلانه یارانه بنزین امکان‌پذیر نبود و هر زمان دیگری این طرح اجرا می‌شد باز هم ابهام‌هایی مطرح بود، البته همه گروه‌های هدف در این طرح به‌خوبی شناسایی شده‌اند و اگر کسی جا بماند قابل اصلاح است.</p>
      <p>سخنگوی دولت با بیان اینکه همیشه در این موارد افرادی سوءاستفاده کننده هستند، تصریح کرد: هر وقت ما تصمیمی گرفتیم یک عده از وضع موجود سوءاستفاده می‌کنند. ما چند روز این تصمیم را گرفته‌ایم و با نظام کنترلی خود با هرگونه افزایش قیمت مقابله خواهیم کرد.</p>
      <p>ربیعی تاکید کرد: اگر پیوست این تصمیم کنترل قیمت‌ها نباشد ما شکست می‌خوریم، ضمن اینکه برای اجرای این تصمیم ما قانون برنامه ششم توسعه را داشتیم که به دولت این اجازه را داده بود، همچنین تصمیم افزایش قیمت بنزین مصوبه سران سه قوه بوده و این از این پس در قانون بودجه نیز پایدار است.</p>
      <p>انتهای پیام</p>
    </article>
  </body>
</html>