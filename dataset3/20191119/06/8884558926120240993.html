<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/od-cicibanov-do-svetovnega-pokala"/>
    <meta property="og:site_name" content="Primorske novice"/>
    <meta property="article:published_time" content="2019-11-19T06:00:00+00:00"/>
    <meta property="og:title" content="Od cicibanov do svetovnega pokala"/>
    <meta property="og:description" content="Za novogoriški Smučarski klub Gorica se sezona že 52. leto zapored začenja s smučarskim sejmom, ki bo odprl vrata v četrtek ob 16. uri v telovadnici Osnovne šole Frana Erjavca. Klub ponuja pestro rekreativno in tekmovalno dejavnost. V prvo vstopajo že šestletniki, vrh druge pa predstavlja tekmovalka svetovnega pokala Ana Bucik."/>
  </head>
  <body>
    <article>
      <h1>Od cicibanov do svetovnega pokala</h1>
      <address><time datetime="2019-11-19T06:00:00+00:00">19 Nov 2019, 06:00</time> by <a rel="author">Igor Mušič</a></address>
      <p>
        <b>Za novogoriški Smučarski klub Gorica se sezona že 52. leto zapored začenja s smučarskim sejmom, ki bo odprl vrata v četrtek ob 16. uri v telovadnici Osnovne šole Frana Erjavca. Klub ponuja pestro rekreativno in tekmovalno dejavnost. V prvo vstopajo že šestletniki, vrh druge pa predstavlja tekmovalka svetovnega pokala Ana Bucik.</b>
      </p>
      <figure>
        <img src="https://static.primorske.si/foto/highres/sport/720269_266_lok_ski__2.jpg"/>
        <figcaption>Smučarji SK Gorica so se letos množično udeležili tudi tekmo notranjsko-primorskega pokala na Soriški planini. Foto: Igor Mušič</figcaption>
      </figure>
      <p><b>NOVA GORICA</b> &gt; Obilica opreme, ki hitro postane premajhna, in ura in pol do dve uri vožnje do prvih resnih smučišč so za družine veliko denarno breme. To je, skupaj z zelenimi zimami, zdesetkalo vrste smučarjev, vendar pa so v SK Gorica uspeli zadržati solidno raven množičnosti in kakovosti. Dostopnost smučanja olajša tudi tradicionalno bogat izbor poceni rabljene opreme na sejmu, ki bo od četrtka do vključno nedelje potekal v telovadnici novogoriške osnovne šole Frana Erjavca. V soboto in nedeljo bo vrata odprl že ob 10. uri. Tam bo mogoče dobiti tudi kopico koristnih informacij o vpisu v klubsko šolo smučanja, v krožek, tekmovalni program, o cenejših vozovnicah ...</p>
      <p>Tekmovalci so sicer novo sezono z vadbo na avstrijskem ledeniku Mölltal začeli že ob koncu poletja. Starejši imajo za sabo več kot tri tedne dela na snegu, mlajši pa nestrpno čakajo na decembrsko odpiranje bližnjih smučišč in množično klubsko otvoritev sezone na italijanskem Kronplatzu.</p>
      <blockquote><b>38<br/></b>smučarjev SK Gorica je tekmovalo na lanskem primorsko-notranjskem pokalu</blockquote>
      <h3>Primorsko-notranjski pokal</h3>
      <p>Novogoriški smučarji v glavnem tekmujejo v pokalu notranjsko-primorske regije, ki je namenjen vsem selekcijam - od začetnih do tekmovalcev pred dopolnjenim 21. letom starosti. Pokal je po obsegu, zahtevnosti in stroških dostopen dokaj širokemu krogu družin, poteka pa na bližnjih primorskih in italijanskih smučiščih.</p>
      <p>Tekmovalna sezona se bo začela 29. decembra, novogoriški klub pa bo gostitelj tekme, ki bo prvega februarja v Trbižu. Trbiž je obenem klubska zimska baza, kjer bo tudi v tej sezoni izvajal šolo smučanja za otroke in starše in smučarski krožek. Novogoriški klub je v lanski sezoni prvih zavojev naučil 120 novih smučarjev. Vsaj tako množično smučarsko opismenjevanje je v načrtu tudi v prihajajoči zimi. Sicer je SK Gorica letos postal bogatejši za razširjene društvene prostore na območju nekdanjega Finala, kjer ima na voljo prostore za druženje, opremo in tudi telovadnico.</p>
      <p>SK Gorica je lani v primorsko-notranjskem pokalu pod vodstvom trenerjev <b>Boruta Furlana</b> in <b>Žige Cigoja</b> zastopalo 38 smučarjev, še več kot deset pa jih je tekmovalo občasno na manj zahtevnih preizkušnjah. Novogoričani so v pokalu ekipno zasedli prvo mesto. Izstopala je zmagovalka kategorije U-12 <b>Metka Pirih</b>. Srebro so osvojili <b>Žan Uršič</b> (U-21), <b>Nika Špacapan</b> (U-16), <b>Nejc Mrakič</b> in <b>Julija Kobal</b> (U-10). Tretji skupni seštevek v kategoriji so zbrali <b>Brina Pavlica Zorn</b> (U-14), <b>Taras Kruh Hvala</b> (U-12) in <b>Kevin Fontanini</b> (U-10). SK Gorica je ekipno slavil tudi v mlajših selekcijah čezmejnega primorskega pokala.</p>
    </article>
  </body>
</html>