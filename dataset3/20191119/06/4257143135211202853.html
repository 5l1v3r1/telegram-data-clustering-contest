<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/19/reagalt-sztojka-ivan-letartoztatasanak-hirere-marian-cozma-apja"/>
    <meta property="og:site_name" content="infostart"/>
    <meta property="article:published_time" content="2019-11-19T06:06:32+00:00"/>
    <meta property="og:title" content="Reagált Sztojka Iván letartóztatásának hírére Marian Cozma apja"/>
    <meta property="og:description" content="A világklasszis kézilabdázó egyik támadóját Enyingen kapta el a Készenléti Rendőrség, bűnszervezetben, üzletszerűen elkövetett kerítés és kitartottság miatt kell felelnie a hatóságok előtt."/>
  </head>
  <body>
    <article>
      <h1>Reagált Sztojka Iván letartóztatásának hírére Marian Cozma apja</h1>
      <address><time datetime="2019-11-19T06:06:32+00:00">19 Nov 2019, 06:06</time> by <a rel="author">Infostart</a></address>
      <h3>A világklasszis kézilabdázó egyik támadóját Enyingen kapta el a Készenléti Rendőrség, bűnszervezetben, üzletszerűen elkövetett kerítés és kitartottság miatt kell felelnie a hatóságok előtt.</h3>
      <p><a href="https://infostart.hu/bunugyek/2019/11/18/a-marian-cozma-gyilkossag-ugyeben-elitelt-sztojka-ivant-kapcsolhattak-le-a-rendorok-video">Mint arról az Infostart is beszámolt</a>, Sztojka Iván 2009-ben részt vett a veszprémi kézilabdázó, Marian Cozma meggyilkolásában. A férfit 13 év fegyházra ítélték, de tavaly nyáron harmadolták a büntetését, és 4 év 5 hónappal hamarabb kiengedték feltételesen.</p>
      <p><a href="http://www.police.hu/hu/hirek-es-informaciok/legfrissebb-hireink/bunugyek/a-megalapozott-gyanu-kerites-es-kitartottsag">A police.hu portálra felkerült közlemény szerint</a> a rendőrök üzletszerűen elkövetett kerítés és kitartottság miatt folytatnak nyomozást a 37 éves enyingi férfi ellen, társai ellen pedig bűnszervezetben, üzletszerűen bűnsegédként elkövetett kerítés és kitartottság gyanúja miatt indult eljárás, ők szabadlábon védekeznek. Egybehangzó sajtóértesülések szerint a 37 éves férfi nem más, mint a Marian Cozma meggyilkolása ügyében harmadrendű vádlottként elítélt Sztojka Iván.</p>
      <figure>
        <iframe src="https://www.youtube.com/embed/qSG8kybgY3k" width="560" height="315" data-service="Youtube" scrolling="no"/>
      </figure>
      <p><a href="https://www.blikk.hu/aktualis/krimi/megszolalt-marian-cozma-edesapja-sztojka-ivan-ujabb-letartoztatasarol/x2gy8wp">A Blikk elérte</a> Petre Cozmát, Marian Cozma édesapját, aki már azon is felháborodott, hogy <a href="https://infostart.hu/belfold/2018/07/27/petre-cozma-lehetseges-hogy-sztojka-megvasarolta-a-szabadsagat">Sztojka kiszabadult</a>, és nincs meglepve azon sem, hogy máris megy vissza a börtönbe.</p>
      <blockquote>Azt kívánom, örökre maradjon a börtönben, hogy legalább másnak már ne tudjon akkora fájdalmat okozni, mint nekünk</blockquote>
      <p>– mondta a Blikknek az apa. Petre Cozma arról is beszélt, hogy megítélt 16 millió forint kártérítésből még mindig nem kapott semmit a család, de most már nem vár tovább, jogi útra tereli az ügyet.</p>
      <p>
        <i>Nyitókép: MTI/Beliczay László</i>
      </p>
    </article>
  </body>
</html>