<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742440"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T06:33:00+00:00"/>
    <meta property="og:title" content="ฝ่ายค้านเครียด!เลื่อนตั้งกมธ.แก้รธน. เหตุวาระค้างเพียบ"/>
    <meta property="og:description" content="“วิปฝ่ายค้าน”เครียด ญัตติตั้งกมธ.แก้รธน.เจอเลื่อนออกไปอีก หลังเรื่องค้างพิจารณาส่อแววเยอะขึ้นทุกที"/>
  </head>
  <body>
    <article>
      <h1>ฝ่ายค้านเครียด!เลื่อนตั้งกมธ.แก้รธน. เหตุวาระค้างเพียบ</h1>
      <address>
        <time datetime="2019-11-19T06:33:00+00:00">19 Nov 2019, 06:33</time>
      </address>
      <p>
        <b>“วิปฝ่ายค้าน”เครียด ญัตติตั้งกมธ.แก้รธน.เจอเลื่อนออกไปอีก หลังเรื่องค้างพิจารณาส่อแววเยอะขึ้นทุกที</b>
      </p>
      <p>เมื่อวันที่ 19 พ.ย. ที่พรรคเพื่อไทย มีการประชุมคณะกรรมการประสานงานพรรคร่วมฝ่านค้าน (วิปฝ่านค้าน) โดยมีนายสุทิน คลังแสง ประธานวิปฝ่ายค้าน เป็นประธานในการประชุม เพื่อหารือถึงญัตติขอตั้งกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ พ.ศ. 2560 และญัตติเสนอตั้งกรรมาธิการวิสามัญพิจารณาศึกษาผลกระทบจากมาตรา 44 ของ คสช. <br/><br/>นายสมคิด เชื้อคง ส.ส.อุบลราชธานี พรรคเพื่อไทย และวิปฝ่ายค้าน เปิดเผยภายหลังการประชุมว่า ความจริงสัปดาห์ที่แล้ววาระรับทราบควรจะพิจารณาให้เสร็จสิ้นทั้งหมด ซึ่งนายชวน หลีกภัย ประธานสภาฯ เคยระบุว่า วาระรับทราบต่อสัปดาห์จะบรรจุมากสุด 2 เรื่อง แต่ในการประชุมเมื่อวันที่ 14 พ.ย.นั้นพิจารณาไม่จบ ทำให้วาระยังค้าง ต้องนำมาพิจารณาต่อในสัปดาห์นี้ จึงทำให้ญัตติขอตั้งกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ พ.ศ. 2560 ได้รับผลกระทบไปด้วย อย่างไรก็ตาม ไม่อยากมองว่าเป็นเกมการเมือง เพียงแต่อยากให้ประธานสภาฯ และรองประธานสภาฯ คุยกันให้ชัดว่า ในการประชุมควรพิจารณาวาระนั้นๆ ให้จบไปเลย การประชุมสภาฯ ในวันที่ 20-21 พ.ย.จึงกลายเป็นว่า มีวาระค้างอยู่ 4 เรื่อง และยังมีวาระใหม่เพิ่มอีก จึงทำให้ญัตติขอตั้งกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ พ.ศ. 2560 ของพรรคฝ่ายค้าน ถูกเลื่อนออกไปอีก แต่ถึงแม้จะเลื่อนไปอีก แต่ในสัปดาห์ถัดไปก็น่าจะมีการพิจารณาได้ คงไม่เลื่อนออกไปอีก แม้ว่าจะทำให้กระบวนการแก้ไขรัฐธรรมนูญต้องล่าช้าออกไปอีกก็ตาม.</p>
    </article>
  </body>
</html>