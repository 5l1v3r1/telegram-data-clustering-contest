<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/science/stres-sti-douleia-eksypna-tips-gia-na-to-diaxeiristeite/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T06:05:42+00:00"/>
    <meta property="og:title" content="Στρες στη δουλειά; Εξυπνα tips για να το διαχειριστείτε"/>
    <meta property="og:description" content="Τα tips που θα σας βοηθήσουν να διαχειριστείτε το στρες στον χώρο εργασίας σας"/>
  </head>
  <body>
    <article>
      <h1>Στρες στη δουλειά; Εξυπνα tips για να το διαχειριστείτε</h1>
      <h2>Τα tips που θα σας βοηθήσουν να διαχειριστείτε το στρες στον χώρο εργασίας σας</h2>
      <address><time datetime="2019-11-19T06:05:42+00:00">19 Nov 2019, 06:05</time> by <a rel="author">ΤοΒΗΜΑ Team</a></address>
      <p>Είτε μας αρέσει είτε όχι περνάμε ένα μεγάλο μέρος της ημέρας μας -αν όχι το μεγαλύτερο- στον χώρο εργασίας μας. Κι ενώ το στρες είναι μια φυσιολογική αντίδραση του οργανισμού μας στις προκλήσεις που εμφανίζονται, όταν αντί για δημιουργικό καταλήγει να γίνεται καταστροφικό, τότε τα πράγματα περιπλέκονται.</p>
      <p>Άλλωστε, είναι γνωστό ότι το χρόνιο στρες μπορεί να προκαλέσει μια πληθώρα σωματικών συμπτωμάτων, επιβαρύνοντας την υγεία μας.</p>
      <p><a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά <br/></a>Σίγουρα δεν υπάρχει κάποια «μαγική» συνταγή για να ξεφορτωθείτε μεμιάς το άγχος. Η καταπολέμησή του είναι μια καθημερινή μάχη, στην οποία μπορούν να σας βοηθήσουν τα 3 παρακάτω tips.</p>
      <figure>
        <img src="https://www.vita.gr/wp-content/uploads/2019/11/shutterstock_284519087.jpg"/>
      </figure>
      <p>
        <b>1. Βρείτε τι πυροδοτεί το στρες σας</b>
      </p>
      <p>Αν και το να βιώσετε μια στρεσογόνα κατάσταση στον χώρο εργασίας σας είναι αναπόφευκτο, είναι σημαντικό να εντοπίσετε τι ακριβώς πυροδοτεί το άγχος σας. Κρατήστε ένα ημερολόγιο για 1-2 εβδομάδες ώστε να σημειώνετε τις καταστάσεις που σας δημιούργησαν το περισσότερο στρες και την αντίδρασή σας σε αυτές. Εκφράσατε τη γνώμη σας; Αγοράσατε ένα σνακ από τον αυτόματο πωλητή ή βγήκατε να πάρετε αέρα; Καταγράψτε επίσης τις σκέψεις και τα συναισθήματά σας για το εργασιακό σας περιβάλλον. Με αυτόν τον τρόπο θα είστε σε θέση να γνωρίζετε τι ακριβώς είναι αυτό που σας αγχώνει και το μοτίβο των αντιδράσεών σας. Αυτό είναι το πρώτο βήμα όχι μόνο για να γνωρίσετε καλύτερα τον εαυτό σας, αλλά και για να αλλάξετε προς το καλύτερο.</p>
      <p>
        <b>2. Επικοινωνήστε με τους συναδέρφους σας</b>
      </p>
      <p>Ρίχνοντας μια ματιά στον χώρο γύρω σας θα δείτε ότι εκτός από υπολογιστές και έγγραφα υπάρχουν και άλλοι άνθρωποι, οι οποίοι όπως και εσείς έρχονται καθημερινά αντιμέτωποι με τις δυσκολίες της ζωής και της εργασίας. Αντί να κλείνεστε στον εαυτό σας και τις αρνητικές σκέψεις σας, αφιερώστε λίγο χρόνο στους γύρω σας. Πείτε μια ζεστή «καλημέρα» μόλις φτάσετε στη δουλειά και ρωτήστε τον διπλανό σας πώς πέρασε στο ρεπό του. Σίγουρα δε γίνεται να ταιριάξετε με όλους τους συναδέρφους σας, αλλά η επικοινωνία μπορεί να σας κάνει να νιώσετε καλύτερα. Προτείνετε σε μια συνάδερφο να φάτε μαζί το μεσημεριανό σας ή να βγείτε για διάλειμμα. Λίγη χαλαρή κουβέντα μπορεί να σας κάνει να ξεχάσετε για λίγο την πίεση της δουλειάς και να σας φτιάξει τη διάθεση.</p>
      <p>
        <b>3. Πάρτε τον χρόνο σας</b>
      </p>
      <p>Εντοπίστε τα κενά στο πρόγραμμά σας και αξιοποιήστε τα για να κάνετε ό,τι σας ευχαριστεί. Μια βόλτα στα μαγαζιά, φαγητό στο αγαπημένο σας εστιατόριο ή γυμναστική. Ωστόσο, επειδή πολλές φορές το πρόγραμμα στη δουλειά είναι τόσο ασφυκτικό που το να κλείσετε ένα ραντεβού για μανικιούρ ή το να πάτε για καφέ με τις φίλες σας φαντάζει πολυτέλεια, είναι σημαντικό να εκμεταλλεύεστε κάθε ευκαιρία. Βάλτε το ξυπνητήρι σας μια ώρα νωρίτερα για να κάνετε γιόγκα προτού πάτε στο γραφείο ή γυρίστε σπίτι σας με τα πόδια αντί με το λεωφορείο. Ακόμη και όταν είστε στη δουλειά, βγείτε για μερικά λεπτά διάλειμμα ώστε να ανακουφίσετε το σώμα και το μυαλό σας από τις τόσες ώρες καθισιού μπροστά στον υπολογιστή.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>