<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/astazi-este-ziua-internationala-a-barbatilor_3059545.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T06:50:31+00:00"/>
    <meta property="og:title" content="Astăzi este Ziua internaţională a bărbaţilor"/>
    <meta property="og:description" content="Ziua internaţională a bărbaţilor, sărbătorită la data de 19 noiembrie, a crescut de la un an la altul în amploare, ajungând, în prezent, să fie marcată în peste 80 de state ale lumii.Desfăşurată anul acesta sub genericul ''Making a Difference for Men and"/>
  </head>
  <body>
    <article>
      <h1>Astăzi este Ziua internaţională a bărbaţilor</h1>
      <address><time datetime="2019-11-19T06:50:31+00:00">19 Nov 2019, 06:50</time> by <a rel="author">PUBLIKA.MD</a></address>
      <p><b>Ziua internaţională a bărbaţilor, sărbătorită la data de 19 noiembrie, a crescut de la un an la altul în amploare, ajungând, în prezent, să fie marcată în peste 80 de state ale lumii.</b><br/><br/>Desfăşurată anul acesta sub genericul ''Making a Difference for Men and Boys'', Ziua internaţională a bărbaţilor îşi propune să sprijine fiecare persoană în parte, dar şi familiile, comunităţile religioase, organizaţiile guvernamentale sau non-guvernamentale să influenţeze pozitiv vieţile bărbaţilor şi băieţilor din societate, promovând, totodată, necesitatea de a-i valoriza pe aceştia, precum şi sănătatea şi bunăstarea lor, se arată pe site-ul dedicat acestei zile.<br/><br/><b>În prezent, bărbaţii se confruntă cu o serie de provocări, îndeosebi în ceea ce priveşte sănătatea.</b> Studiile recente arată că: rata de suicid în rândul bărbaţilor este de trei ori mai mare decât în cazul femeilor; 1 din 3 bărbaţi a fost victima violenţei domestice; bărbaţi mor cu 4-5 ani, în medie, mai devreme decât femeile; riscul de cancer pulmonar sau de boli cardiovasculare este de aproape două ori mai mare la bărbaţi decât la femei.<br/><br/>Această zi promovează modelele masculine pozitive, bărbaţii care, prin puterea exemplului, influenţează în bine atât dezvoltarea întregii societăţi cât mai ales pe cea a băieţilor cărora le sunt mentori, arătându-le acestora care sunt adevăratele valori, caracterul şi responsabilităţile unui bărbat.<br/><br/><b>Ziua internaţională a bărbaţilor precede Ziua universală a copiilor, celebrată la 20 noiembrie,</b> formând astfel o perioadă de 48 de ore de sărbătoare pentru bărbaţi şi copii şi pentru relaţia specială pe care aceştia o împărtăşesc. </p>
    </article>
  </body>
</html>