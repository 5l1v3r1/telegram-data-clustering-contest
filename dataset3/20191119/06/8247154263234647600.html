<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/grabizhniki-v-maskah-zakatuvali-dosmerti-pensionerku-za-500-grn-lancyuzhok-i-serezhku-vidomiy"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T06:35:00+00:00"/>
    <meta property="og:title" content="Грабіжники в масках закатували до смерті пенсіонерку за 500 грн, ланцюжок і сережку - відомий фінал справи"/>
    <meta property="og:description" content="Від отриманих травм жінка померла. Понад 10 років проведуть за ґратами кожен із учасників розбійного нападу на пенсіонерку."/>
  </head>
  <body>
    <article>
      <h1>Грабіжники в масках закатували до смерті пенсіонерку за 500 грн, ланцюжок і сережку - відомий фінал справи</h1>
      <address>
        <time datetime="2019-11-19T06:35:00+00:00">19 Nov 2019, 06:35</time>
      </address>
      <p>
        <b>Від отриманих травм жінка померла.</b>
      </p>
      <p>Понад 10 років проведуть за ґратами кожен із учасників розбійного нападу на пенсіонерку.</p>
      <p>Як повідомляє <a href="https://pol.gp.gov.ua/ua/news.html?_m=publications&amp;_c=view&amp;_t=rec&amp;id=261292">прес-служба прокуратури Полтавської області</a>, тоді жінку закатували до смерті.</p>
      <p>Апеляційний суд Полтавської області залишив у силі вирок Лубенського міськрайонного суду щодо трьох осіб, засуджених за злочини, скоєні відносно людини похилого віку.</p>
      <p>Попередньо домовившись між собою, у ніч із 1 на 2 червня 2015 року двоє чоловіків з масками на обличчях пошкодили ножем віконну раму і вдерлися до будинку 71-річної жительки с. Новаки Лубенського району. Скинувши з дивана на підлогу господиню, вони почали гамселити її руками і ногами по голові та тілу. Коли пенсіонерка втратила свідомість, один із нападників відкрив вхідні двері, і до оселі зайшла їхня спільниця. Усі троє почали нишпорити в будинку. Згодом, почувши, що потерпіла опритомніла та застогнала, один із зловмисників вдарив її ще кілька разів. Від отриманих травм остання померла.</p>
      <p>Обшукавши кімнату за кімнатою, нападники знайшли у гаманці жінки 500 грн., потім зірвали з бездиханного тіла золотий ланцюжок із кулоном, з вуха – сережку. А наостанок з мобільного телефону померлої надіслали її рідній сестрі sms-повідомлення: «Визовіть скору».</p>
      <p>Усі троє засуджені за ч. 2 ст. 121 (умисне тяжке тілесне ушкодження, вчинене групою осіб, що спричинило смерть потерпілого) та ч. 4 ст. 187 (розбій, вчинений за попередньою змовою групою осіб, поєднаний з проникненням у житло, із заподіянням тяжких тілесних ушкоджень) КК України до 13, 12 та 11 років позбавлення волі.  </p>
      <p> </p>
      <p> </p>
      <p>Світлана Павленко     </p>
      <p> </p>
      <p> </p>
      <p> </p>
    </article>
  </body>
</html>