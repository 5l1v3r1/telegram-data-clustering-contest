<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622384/%D8%AD%D9%86%D8%A7%DA%86%DB%8C-%D8%AA%D8%B5%D9%88%DB%8C%D8%A8-%D9%84%D8%A7%DB%8C%D8%AD%D9%87-%D8%AF%D8%B1%D8%A2%D9%85%D8%AF-%D8%B4%D9%87%D8%B1%D8%AF%D8%A7%D8%B1%DB%8C%E2%80%8C%D9%87%D8%A7-%D8%B1%D8%A7%D9%87-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%B4%D9%87%D8%B1-%D9%81%D8%B1%D9%88%D8%B4%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T19:26:00+00:00"/>
    <meta property="og:title" content="حناچی: تصویب لایحه درآمد شهرداری‌ها راه جلوگیری از شهر فروشی است"/>
    <meta property="og:description" content="شهردار تهران با اشاره به اینکه تصویب لایحه «درآمد پایدار شهرداری‌ها» نقطه عطفی برای دولت و مجلس است، گفت: تصویب این لایحه نخستین گامی است که شهرداری‌ها املاک خود را نفروشند و در شهرها به کیفیت فکر کنند."/>
  </head>
  <body>
    <article>
      <h1>حناچی: تصویب لایحه درآمد شهرداری‌ها راه جلوگیری از شهر فروشی است</h1>
      <address>
        <time datetime="2019-11-19T19:26:00+00:00">19 Nov 2019, 19:26</time>
      </address>
      <p>
        <i>شهردار تهران با اشاره به اینکه تصویب لایحه «درآمد پایدار شهرداری‌ها» نقطه عطفی برای دولت و مجلس است، گفت: تصویب این لایحه نخستین گامی است که شهرداری‌ها املاک خود را نفروشند و در شهرها به کیفیت فکر کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه اطلاع رسانی شهرداری تهران، «پیروز حناچی» در حاشیه نشست کمیسیون عمران مجلس شورای اسلامی، در خصوص لایحه درآمد پایدار شهرداری‌ها که روز گذشته مواد یک تا چهار آن در صحن مجلس شورای اسلامی تصویب شد، گفت: تصویب این لایحه یکی از زیربنایی ترین کارهایی است که می‌توان برای شهرداری‌های کشور انجام داد و نخستین گامی است که شهرداری‌ها املاک خود را نفروشند و در شهرها به کیفیت فکر کنند.</p>
      <p>وی با اشاره به اینکه اگر این لایحه تصویب شود نقطه عطفی برای دولت و مجلس است، افزود: در تمام دنیا برخی از قدرت‌های متمرکز از دولت‌ها به شوراها و شهردارها واگذار می‌شود.</p>
      <p>شهردار تهران با بیان اینکه لایحه درآمد پایدار شهرداری‌ها از دوره اصلاحات در حال بررسی است، یادآوری کرد: در طول سال‌های گذشته این لایحه بارها تا مرحله تصویب پیش رفته اما به تصویب نرسیده است.</p>
      <p>حناچی با اشاره به تاثیرهای این لایحه بر شهرداری‌های کشور گفت: بررسی دوباره این لایحه در مجلس شورای اسلامی تصمیم جسورانه‌ای است که نتیجه آن اختصاص بخشی از مالیات به شوراها و شهرداری‌های کشور است.</p>
      <p>وی ادامه داد: همچنین به شوراها و شهرداری‌ها اجازه داده می‌شود، در چارچوب‌هایی که حاکمیت تعیین می‌کند خدماتی ارایه و برای آنها عوارض دریافت کنند. این اختیار سبب می‌شود شهرداری‌ها بتوانند شهرها را سالم اداره کنند و ارزش‌ها، املاک و دارایی شهرها را نفروشند.</p>
      <p>شهردار تهران با اشاره به دو لایحه «مالیات بر ارزش افزوده» و درآمد پایدار شهرداری‌ها گفت: این دو لایحه مکمل یکدیگر هستند. بندهایی که در این لایحه تصویب می‌شود، باید در آن لایحه هم اصلاح و هر دو یکسان شوند.</p>
      <p>لایحه درآمدهای پایدار شهرداری‌های کشور در تبصره ۵۲ قانون بودجه سال ۱۳۶۲ مطرح شد.</p>
      <p>این لایحه باید در شش ماه برای ارسال به مجلس آماده می‌شد، اما پس از ۳۶ سال با ۲۳ ماده، اکنون در صحن مجلس شورای اسلامی در حال بررسی است.</p>
      <p>از مهمترین نکات این لایحه می‌توان به افزیش یک درصدی سهم شهرداری ها از عوارض مالیات بر خدمات، ایجاد پایه عوارض برای نقل و انتقال املاک معادل ۵۰ درصد از سهم دولت، دو برابر شدن نرخ عوارض نوسازی در ماده ۵، حفظ اختیارات شوراهای اسلامی شهر و روستا نام برد. همچنین مالیات بر خانه های خالی به عنوان پیشنهاد اعلام شده است.</p>
    </article>
  </body>
</html>