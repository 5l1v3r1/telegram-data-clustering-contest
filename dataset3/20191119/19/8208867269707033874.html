<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/19/news/affidi-241441786/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T19:27:00+00:00"/>
    <meta property="og:title" content="Affidi, dodicimila bambini allontanati dalle famiglie in diciotto mesi"/>
    <meta property="og:description" content="I primi risultati della squadra speciale sui minori istituita dal ministero della Giustizia"/>
  </head>
  <body>
    <article>
      <h1>Affidi, dodicimila bambini allontanati dalle famiglie in diciotto mesi</h1>
      <h2>I primi risultati della squadra speciale sui minori istituita dal ministero della Giustizia</h2>
      <address>
        <time datetime="2019-11-19T19:27:00+00:00">19 Nov 2019, 19:27</time>
      </address>
      <p>Sono stati 12.338 i minori allontanati da entrambi i genitori nel periodo che va dal 1 gennaio 2018 al 30 giugno 2019 e che sono stati collocati in quello che viene definito 'ambiente terzo', cioè un'altra famiglia, strutture o comunità, con una percentuale di circa 23 collocamenti al giorno. Nello stesso periodo, 18 mesi,  il 12,5% dei bambini allontanati, circa 1540, sono poi rientrati nelle famiglie di origine.<br/><br/>Sono i dati emersi dal lavoro svolto dalla 'Squadra speciale di giustizia per la protezione dei minori ' istituita dopo<a href="https://www.repubblica.it/economia/diritti-e-consumi/famiglia/2019/07/09/news/dopo_l_ultimo_scandalo_arriva_la_stretta_su_affidi_e_case_famiglia_ecco_cosa_cambiera_-230707252/"> l'inchiesta sui presunti affidi illeciti a Bibbiano, </a>presentati al ministero dal guardasigilli Alfonso Bonafede.<br/><br/>Il numero dei collocamenti disposti dei tribunali per i minorenni è il 70% del totale, 8722, il resto è riferibile ad altri uffici. Nella quasi totalità dei casi il collocamento viene disposto in comunità per mancanza di famiglie disposte ad accogliere i minori. Sono stati resi noti anche i dati relativi alle ispezioni effettuate presso gli istituti di assistenza: sono state 5173, fra ordinarie e straordinarie, pari a circa 287 al mese e 9 al giorno.<br/><br/>"Si tratta di un'operazione verità, in questi mesi sono stati sparati numeri a caso", ha detto Bonafede: "Quello sugli oltre 12mila collocamenti è un dato che non deve allarmare ma che serve a tranquillizzare i cittadini, dicendo che c'è una maggioranza politica concentrata sulla protezione dei bambini. Continueremo a lavorare sulla banca dati. E il prossimo passo saranno le proposte di modifiche normativa: per garantire i bambini in affido, si pensa a un termine temporale per i collocamenti, salvo proroghe, e rafforzare il Tribunale per i minori, con le competenze del Tribunale della Famiglia".</p>
    </article>
  </body>
</html>