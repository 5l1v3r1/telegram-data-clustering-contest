<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/sports/mpasket/story/1030813/zalgkiris-panathinaikos-opap-85-86-me-niki-thriler-arxise-na-xexreonei-video-photos"/>
    <meta property="og:site_name" content="Newsbomb"/>
    <meta property="article:published_time" content="2019-11-19T19:34:07+00:00"/>
    <meta property="og:title" content="Ζαλγκίρις – Παναθηναϊκός ΟΠΑΠ 85-86: Με νίκη… θρίλερ άρχισε να «ξεχρεώνει» (video+photos)"/>
    <meta property="og:description" content="Με ηγέτη και πρώτο σκόρερ τον Νικ Καλάθη, οι νταμπλούχοι Ελλάδας πέρασαν 86-85 από το Κάουνας σε ματς – θρίλερ με την ομάδα του «Σάρας» κι άρχισε να… ξεχρεώνει τις «κακές» ήττες που έχει κάνει ως τώρα στην Euroleague."/>
  </head>
  <body>
    <article>
      <h1>Ζαλγκίρις – Παναθηναϊκός ΟΠΑΠ 85-86: Με νίκη… θρίλερ άρχισε να «ξεχρεώνει» (video+photos)</h1>
      <h2>Με ηγέτη και πρώτο σκόρερ τον Νικ Καλάθη, οι νταμπλούχοι Ελλάδας πέρασαν 86-85 από το Κάουνας σε ματς – θρίλερ με την ομάδα του «Σάρας» κι άρχισε να… ξεχρεώνει τις «κακές» ήττες που έχει κάνει ως τώρα στην Euroleague.</h2>
      <address><time datetime="2019-11-19T19:34:07+00:00">19 Nov 2019, 19:34</time> by <a rel="author">Newsroom</a></address>
      <p>Αυτή τη φορά, ο Παναθηναϊκός ΟΠΑΠ κράτησε… σφιχτά το ροζ φύλλο αγώνα και δεν το άφησε να φύγει από τα χέρια του μέχρι το τέλος. Οι «πράσινοι» τα έκαναν όλα σωστά στο μεγαλύτερο μέρος του αγώνα κόντρα στη Ζαλγκίρις στο Κάουνας, έφτασαν να προηγηθούν ακόμα και με 16 πόντους διαφορά, και παρότι στο τέλος έγιναν… πράγματα και θαύματα κυρίως από τους τρεις διαιτητές, πανηγύρισαν μια σπουδαία νίκη. Το τελικό 86-85 σε καμία περίπτωση δεν αντικατοπτρίζει την εικόνα του αγώνα, αφού ο Παναθηναϊκός ήταν εμφανώς ανώτερος σε όλα τα σημεία κόντρα στην ομάδα του Σαρούνας Γιασικεβίτσιους, όμως, οι Λιθουανοί «μπήκαν» στο ματς από τον οίστρο του Γιασικεβίτσιους και τα «τρελά» σουτ του Γκριγκόνις σε συνδυασμό με αποφάσεις των διαιτητών που τους κράτησαν… ζωντανούς.</p>
      <p>Η ουσία είναι πως ο Παναθηναϊκός ΟΠΑΠ άρχισε να… ξεχρεώνει κάποιες από τις κακές ήττες που έκανε το προηγούμενο διάστημα στην Euroleague κι αυτό θα συμβαίνει όσο συνεχίζει να κερδίζει και μακριά από το ΟΑΚΑ. Το «τριφύλλι» είναι στο 5-4 μετά από εννέα αγωνιστικές και την Παρασκευή έχει μπροστά του μια ακόμα πρόκληση, αφού αντιμετωπίζει στο Μόναχο τη Μπάγερν. Εκεί όπου θα πάει με πολύ καλύτερη ψυχολογία και λιγότερο άγχος, έχοντας πάρει το πρώτο ματς της «διαβολοβδομάδας» και δείχνοντας πως μπορεί από εδώ και πέρα να βελτιώνεται συνεχώς.</p>
      <p>Διαβάστε περισσότερα στο <a href="https://www.onsports.gr/basket/euroleague/story/655250/zalgkiris-panathinaikos-opap-85-86-me-niki-thriler-arxise-na-xexreonei-video-photos">Onsports.gr</a></p>
    </article>
  </body>
</html>