<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33131/esim-wind-all-digital-50-test"/>
    <meta property="og:site_name" content="DDay.it"/>
    <meta property="article:published_time" content="2019-11-19T19:03:00+00:00"/>
    <meta property="og:title" content="Corsa alle eSIM: la vince Wind. Ma All Digital 50 Test è disponibile solo su invito"/>
    <meta property="og:description" content="La nuova offerta di Wind, che sarà attivabile solo da chi ha ricevuto l’SMS dell’azienda, prevede minuti illimitati e 50 giga al mese a 4,99 euro. E partecipando ai questionari, Wind regala 10 euro al mese. Disponibile anche su eSIM"/>
  </head>
  <body>
    <article>
      <h1>Corsa alle eSIM: la vince Wind. Ma All Digital 50 Test è disponibile solo su invito</h1>
      <h2>La nuova offerta di Wind, che sarà attivabile solo da chi ha ricevuto l’SMS dell’azienda, prevede minuti illimitati e 50 giga al mese a 4,99 euro. E partecipando ai questionari, Wind regala 10 euro al mese. Disponibile anche su eSIM</h2>
      <address><time datetime="2019-11-19T19:03:00+00:00">19 Nov 2019, 19:03</time> by <a rel="author">Pasquale Agizza</a></address>
      <p>La corsa alla eSIM per smartphone l'ha vinta Wind. Più o meno. L'operatore ha infatti annunciato All Digital 50 Test, una tariffa che propone minuti illimitati e 50 Giga di traffico Internet al mese a soli 4,99 euro al mese. E la possibilità di ottenere 10 euro in regalo al mese (sul numero principale) rispondendo ai questionari proposti dall’azienda. Il vincolo più grande: <b>non è disponibile per tutti</b>.</p>
      <p>Innanzitutto la <b>Wind All Digital 50 Test sarà attiva solo 12 mesi</b>. Allo scoccare del dodicesimo mese non sarà più possibile prorogarla e si disattiverà automaticamente. Come si può facilmente intuire dal nome, Wind intende utilizzare le SIM con l’offerta per dei test interni.</p>
      <p>La seconda condizione è che l’offerta <b>può essere attivata solo su un nuovo numero</b>. Non sarà possibile effettuare la portabilità da un altro gestore, né attivare questa opzione su una SIM Wind già attiva.</p>
      <figure>
        <img src="https://cdn.dday.it/system/uploads/picture/image/58870/content_small_Wind_1.jpg"/>
      </figure>
      <p>Infine, non basta recarsi in un centro Wind per aggiudicarsi l’offerta. Wind All Digital 50 Test Edition, infatti, <b>potrà essere attivata solo dai clienti scelti da Wind</b>, che hanno ricevuto un SMS di invito, e in un numero non superiore ai 500. L’offerta potrà essere attivata anche online.</p>
      <p> </p>
      <h3>All Digital 50 Test è attivabile anche con sulle eSIM</h3>
      <p>Come detto in apertura, l’offerta prevede minuti illimitati e 50 giga di traffico in 4G al costo di 4,99 euro. Non sono previsti né costi di attivazioni né costi per la SIM. <b>E c’è la possibilità di ottenere 10 euro di credito al mese gratis</b>, sul numero principale su cui si è ricevuto l’SMS di invito, rispondendo a delle semplici domande inviate da Wind.</p>
      <p>Wind comunica, inoltre, che <b>sarà possibile scegliere Wind All Digital 50 Test anche come profilo per la propria eSIM</b>. I clienti iPhone di Wind potranno quindi attivare l’offerta senza dover sostituire la SIM all’interno del telefono, ma caricandola nella eSIM, tramite il codice QR. </p>
    </article>
  </body>
</html>