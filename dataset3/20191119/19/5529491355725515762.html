<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/salute/aifa-tracce-lattice-vaccini-antinfluenzali-3119120/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-19T19:12:37+00:00"/>
    <meta property="og:title" content="Aifa: possibili tracce di lattice nelle confezioni di sette vaccini antinfluenzali"/>
    <meta property="og:description" content="ROMA  –  Sette vaccini antinfluenzali prodotti da tre aziende farmaceutiche per la stagione 2019/2020 potrebbero avere tracce di lattice nei componenti delle siringhe pre-riempite o degli applicatori nasali. E’ quanto rende noto l’Agenzia italiana del farmaco (Aifa), sottolineando che questa possibilità potrebbe rivelarsi pericolosa per le persone allergiche al lattice le quali, in caso di presenza di tale sostanza anche in tracce, sarebbero esposte al rischio di reazioni allergiche. L’invito dell’Aifa ai soggetti allergici è dunque di consultare il medico prima della somministrazione del vaccino. Le eventuali tracce di lattice non riguardano i vaccini in sé, bensì componenti esterne come, appunto, elementi delle siringhe quali cilindro, pistone, cappuccio protettivo copri ago e copri punta, oppure potrebbero essere state determinate per contatto durante il processo produttivo.Italia prima in Europa per morti da antibiotico-resistenza: oltre 10mila i decessi nel nostro PaesePolmonite da piumone diagnosticata…"/>
  </head>
  <body>
    <article>
      <h1>Aifa: possibili tracce di lattice nelle confezioni di sette vaccini antinfluenzali</h1>
      <address><time datetime="2019-11-19T19:12:37+00:00">19 Nov 2019, 19:12</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/vaccini-1.jpg"/>
        <figcaption>(Foto archivio Ansa)</figcaption>
      </figure>
      <p>ROMA  –  Sette <b>vaccini antinfluenzali</b> prodotti da tre aziende farmaceutiche per la stagione 2019/2020 potrebbero avere<b> tracce di lattice</b> nei componenti delle siringhe pre-riempite o degli applicatori nasali. E’ quanto rende noto l’<b>Agenzia italiana del farmaco (Aifa)</b>, sottolineando che questa possibilità potrebbe rivelarsi pericolosa per le persone allergiche al lattice le quali, in caso di presenza di tale sostanza anche in tracce, sarebbero esposte al rischio di reazioni allergiche. L’invito dell’Aifa ai soggetti allergici è dunque di consultare il medico prima della somministrazione del vaccino.</p>
      <p>Le eventuali tracce di lattice non riguardano i vaccini in sé, bensì componenti esterne come, appunto, elementi delle siringhe quali cilindro, pistone, cappuccio protettivo copri ago e copri punta, oppure potrebbero essere state determinate per contatto durante il processo produttivo.</p>
      <figure>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">
          <img src="https://static.blitzquotidiano.it/wp/wp-content/uploads/2019/11/antibiotico-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/">Italia prima in Europa per morti da antibiotico-resistenza: oltre 10mila i decessi nel nostro Paese</a>
      </h3>
      <figure>
        <a href="https://www.blitzquotidiano.it/salute/polmonite-piumone-diagnosticata-3118987/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/polmonite-piumone-diagnosticata-3118987/">
          <img src="https://static.blitzquotidiano.it/wp/wp-content/uploads/2019/11/piumino-letto-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/polmonite-piumone-diagnosticata-3118987/">Polmonite da piumone diagnosticata a 43enne in Scozia: infiammazione causata dalle piume d’oca</a>
      </h3>
      <p>Nulla a che vedere, dunque, con casi come quello del <b>vaccino antinfluenzale<a href="https://www.blitzquotidiano.it/salute/vaccino-influenza-11-morti-sospette-dopo-il-fluad-nel-mirino-anche-agrippa-2036488/"> Fluad della Novartis,</a></b> del quale nel 2014 alcuni lotti vennero ritirati dopo la segnalazione di varie morti sospette dopo la somministrazione del prodotto.</p>
      <p>In questo caso l’Aifa ha infatti condotto un approfondimento con le aziende titolari di Autorizzazione all’Immissione in Commercio (AIC) dei vaccini proprio per tutelare i soggetti allergici.</p>
      <p>Sulla base della linee guida Ue, è già previsto l’inserimento di un’avvertenza nel foglio illustrativo del medicinale nel caso in cui il lattice sia presente in qualsiasi quantità. In caso di assenza di lattice, invece, non è richiesto l’inserimento di specifiche dichiarazioni.</p>
      <p>Per una maggiore tutela delle persone allergiche, l’Aifa ha comunque chiesto di certificare, laddove non specificato nel foglio illustrativo, la presenza o meno di lattice nelle componenti dei confezionamenti primari, contattando tutte le Aziende interessate.</p>
      <h3>I sette vaccini interessati</h3>
      <p>Dalla verifica è risultato che per sette vaccini non è esclusa la presenza di lattice. Si tratta dell’azienda <b>Mylan IRE HEALTHCARE LIMITED</b> con il vaccino ‘Influvac S tetra’ per il quale l’Aifa specifica che “non contiene lattice” ma “non si può escludere la possibilità che, durante il processo produttivo, il vaccino sia venuto a contatto con strumenti che contengono lattice”; l’azienda <b>Mylan Italia S.r.l</b>. con il vaccino ‘Influvac S*’; l’azienda<b> Seqirus srl</b> con i vaccini Agrippal S1, Fluad, Influpozzi subunità, Innoflu*, Flucelvax tetra.</p>
      <p>Per questi ultimi vaccini “non si può escludere che i cappucci copri ago e i cappucci protettivi delle siringhe non contengano lattice”. Pertanto, l’Aifa consiglia ai pazienti sensibili al lattice di consultare il medico prima della somministrazione del vaccino.</p>
      <p>L’obiettivo, rileva la stessa Aifa, è quindi fornire “informazioni di riepilogo allo scopo di contribuire ulteriormente all’uso sicuro e corretto dei vaccini anti-influenzali stagionali anche nei soggetti con storia di reazioni allergiche severe al lattice”. (Fonti: Aifa, Ansa)</p>
    </article>
  </body>
</html>