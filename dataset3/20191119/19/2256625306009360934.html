<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158872_1018.html"/>
    <meta property="og:site_name" content="Novsport"/>
    <meta property="article:published_time" content="2019-11-19T19:46:00+00:00"/>
    <meta property="og:title" content="Мейуедър няма да се връща в професионалния спорт"/>
    <meta property="og:description" content="&quot;Получих обаждания да се завърна на ринга, но здравето е моето богатство&quot;"/>
  </head>
  <body>
    <article>
      <h1>Мейуедър няма да се връща в професионалния спорт</h1>
      <address><time datetime="2019-11-19T19:46:00+00:00">19 Nov 2019, 19:46</time> by <a rel="author">Николай Георгиев</a></address>
      <p>Боксовата легенда Флойд Мейуедър заяви, че е приключил с професионалния спорт и занапред ще се концентрира върху разрастващия му се бизнес с верига от боксови фитнес зали и с промоутърската си компания.</p>
      <p> <br/>42-годишният американец за последно се отказа от бокса през 2017 година, след като записа 50 победи в 50 мача на професионалния ринг.<br/> <br/>"Получих обаждания да се завърна на ринга, но здравето е моето богатство. Боксът е много, много брутален спорт. В последните няколко години доста боксьори починаха на ринга. Трябва да знаеш кога да спреш окончателно. Имах страхотна кариера", коментира Мейуедър, като по този начин опроверга слуховете за евентуален мач-реванш срещу Мани Пакиао или Канело Алварес през следващата година.<br/> <br/>Мейуедър, който спечели първата от 12-и си световни титли през 1998 година, се отказа за първи път от бокса през 2007 година, но скоро след това се завърна на ринга. Той прекрати кариерата си за втори път през 2015 година, но през 2017 година пак се завърна за боксов двубой със състезателя по смесени бойни изкуства Конър МакГрегър.<br/> <br/>Мейуедър призна, че е отворен за идеята за участие в демонстративни мачове срещу солидно заплащане, подобни на срещата с японския кикбоксьор Теншин Назукава през януари тази година, когато той спечели след по-малко от три минути.</p>
    </article>
  </body>
</html>