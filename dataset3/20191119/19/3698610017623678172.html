<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/prezident-pidpisav-zakon-pro-oblashtuvannya-ta-utrimannya-derzhkordonu-330230_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T19:04:00+00:00"/>
    <meta property="og:title" content="Президент підписав закон про облаштування та утримання держкордону"/>
    <meta property="og:description" content="Рада ухвалила закон наприкінці жовтня."/>
  </head>
  <body>
    <article>
      <h1>Президент підписав закон про облаштування та утримання держкордону</h1>
      <h2>Рада ухвалила закон наприкінці жовтня.</h2>
      <address>
        <time datetime="2019-11-19T19:04:00+00:00">19 Nov 2019, 19:04</time>
      </address>
      <p>Президент України <b><a href="https://dt.ua/ECONOMICS/zelenskiy-pidpisav-zakon-pro-zabezpechennya-vilnogo-dostupu-do-beregiv-vodoym-330202_.html">Володимир Зленський підписав закон</a></b> "Про внесення змін до деяких законодавчих актів України щодо забезпечення інженерно-технічного облаштування та утримання державного кордону", повідомила пресслужба Офісу голови держави. Верховна Рада ухвалила документ 29 жовтня.</p>
      <p>Закон вносить зміни до Земельного кодексу України, Водного кодексу, а також Закону "Про державний кордон України", згідно з якими органи ДПСУ мають право постійно користуватися земельними ділянками завширшки 30-50 метрів уздовж лінії державного кордону для будівництва та утримання інженерно-технічних споруд, огорож, прикордонних знаків, прикордонних просік, комунікацій та інших об'єктів прикордонної інфраструктури.</p>
      <p>Також документом передбачено звільнення органів прикордонного відомства від відшкодування втрат сільськогосподарського та лісогосподарського виробництва у зв'язку з облаштуванням держкордону.</p>
      <p>Як зазначили в Офісі президента, реалізація документу дасть змогу створити належні умови для інженерно-технічного облаштування держкордону України з суміжними державами, насамперед з РФ, для забезпечення виконання ДПСУ завдань з охорони та захисту державного кордону.</p>
      <p>Як повідомлялося, 12 листопада <b><a href="https://dt.ua/POLITICS/u-radi-priynyali-zakonoproekt-pro-vdoskonalennya-prikordonnoyi-sluzhbi-329412_.html">Верховна Рада України ухвалила проект закону</a></b> № 2161 про внесення змін до Закону України "Про оперативно-розшукову діяльність" з метою вдосконалення діяльності Державної прикордонної служби України. Закон підтримали 318 народних депутатів.</p>
      <p>Законопроектом передбачені зміни в абзаці шостому частини першої статті 5 Закону України "Про оперативно-розшукову діяльність". Згідно зі змінами удосконалюється діяльність Державної прикордонної служби України в частині здійснення оперативно-розшукової діяльності підрозділами забезпечення власної безпеки, забезпечення внутрішньої безпеки, оперативного документування, оперативно-розшуковими тощо.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>