<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/atadtak-a-szent-erzsebet-rozsaja-dijat-2041530/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T19:57:00+00:00"/>
    <meta property="og:title" content="Átadták a Szent Erzsébet rózsája-díjat"/>
    <meta property="og:description" content="Erős Klára, a Szombathelyi Egyházmegyei Karitász önkéntese, Marie-Rose Pauwels és John Van Mieghem, az ipolytölgyesi Szent Erzsébet Otthon támogatói vehették át."/>
  </head>
  <body>
    <article>
      <h6 class="kicker">ELISMERÉS</h6>
      <h1>Átadták a Szent Erzsébet rózsája-díjat</h1>
      <address>
        <time datetime="2019-11-19T19:57:00+00:00">19 Nov 2019, 19:57</time>
      </address>
      <h4>Erős Klára, a Szombathelyi Egyházmegyei Karitász önkéntese, Marie-Rose Pauwels és John Van Mieghem, az ipolytölgyesi Szent Erzsébet Otthon támogatói vehették át.</h4>
      <p>Átadták a Szent Erzsébet rózsája-díjat kedd este Budapesten, a Nemzeti Színházban.</p>
      <p>A Magyar Katolikus Püspöki Konferencia (MKPK) 20. alkalommal odaítélt elismerését Veres András győri megyéspüspök, a testület elnöke adta át Erős Klárának, a Szombathelyi Egyházmegyei Karitász önkéntesének, Marie-Rose Pauwelsnek és John Van Mieghemnek az ipolytölgyesi Szent Erzsébet Otthon támogatóinak.</p>
      <figure>
        <img src="https://kpi.mediaworks.hu/wp-content/uploads/2019/11/DYT20191119001.jpg"/>
        <figcaption>Veres András, a Magyar Katolikus Püspöki Konferencia (MKPK) elnöke (j) átadja a Szent Erzsébet rózsája-díjat John Van Mieghemnek, a Sint-Niklaas-i Technisch Instituut Sint-Carolus tanárának <br/>Fotó: Illyés Tibor / MTI</figcaption>
      </figure>
      <p>Herczeg Anita, a köztársasági elnök felesége köszöntőjében úgy fogalmazott: a Szent Erzsébet rózsája-díjjal az MKPK</p>
      <blockquote>„két évtizede azokat állítja elénk példaképnek, akik a hétköznapokon csendben, elismerést nem várva, örömmel végzik a szolgáló szeretet munkáját. Akik mindig megtalálják a rájuk várakozókat, és el is indulnak arra, amerről a hívást hallják.”</blockquote>
      <p>Kiemelte: Szent Erzsébet nem csak az egyház számára érték, lassan 800 éve hirdeti „mindannyiunknak az emberiesség győzelmét az önzés, a tehetetlenség, a nemtörődömség fölött”.</p>
      <figure>
        <img src="https://kpi.mediaworks.hu/wp-content/uploads/2019/11/DYT20191119004.jpg"/>
        <figcaption>Erős Klára, a Szombathelyi Egyházmegyei Karitász önkéntese is elismerést kapott <br/>Fotó: Illyés Tibor / MTI</figcaption>
      </figure>
      <p>„Világunk tele van kenyérre, segítő kézre, jó szóra várakozó emberekkel, adja Isten, hogy odataláljanak hozzájuk az irgalmasok, a mai Erzsébetek, akiknek szeretetében megnyílik a mindenség titka” – tette hozzá Herczeg Anita.</p>
      <figure>
        <img src="https://kpi.mediaworks.hu/wp-content/uploads/2019/11/DYT20191119002.jpg"/>
        <figcaption>Marie-Rose Pauwels átveszi a díjat<br/>Fotó: Illyés Tibor / MTI</figcaption>
      </figure>
      <p>Veres András arról beszélt, hogy Szent Erzsébetben a tökéletes emberi szeretet példáját láthatjuk: az ajándékozó, odaadó és feltétel nélküli szeretet példaképét.</p>
      <p>„Szent Erzsébet ismerte Isten szeretetét, és ezzel a szeretettel akarta szeretni mindazokat, akikkel találkozott” – mondta.</p>
      <p>„Legyünk bátor követői a szeretetnek, amit Szent Erzsébet mutat meg nekünk, mert semmire sincs nagyobb szükség a mai világban, mint a szeretetre” – tette hozzá az MKPK elnöke.</p>
      <p>Erdő Péter bíboros, esztergom-budapesti érsek levélben köszöntötte az est résztvevőit. Azt írta: a jó szívvel adott anyagi segítség, a másokért végzett szolgálat „átlényegül, magasabb szintre emelkedik, a legtisztább és örökre megmaradó erény, a szeretet kifejezésévé válik”.</p>
      <blockquote>A Szent Erzsébet rózsája-díj erről az örök szeretetről tesz tanúságot.</blockquote>
      <p>„Erre a példára nemcsak a szegényeknek és elesetteknek van szükségük, hanem mindannyiunknak, mert erősíti a hitünket, hogy értelmes, értékes, örökre szóló ajándék az életünk” – fogalmazott a bíboros.</p>
      <p>A felolvasott laudáció szerint</p>
      <blockquote>Erős Klára több mint húsz éve a Szombathelyi Egyházmegyei Karitász önkéntes munkatársa,</blockquote>
      <p>kezdetben Szentgotthárdon dolgozott, jelenleg a körmendi karitászcsoport vezetője.</p>
      <blockquote>A hét minden napján élelmiszert juttat el a rászorulóknak,</blockquote>
      <p>részt vesz a helyi karitászcsoport rendezvényeinek, zarándoklatainak szervezésében, lebonyolításában.</p>
      <blockquote>Aktívan közreműködik az adományok felkutatásában és eljuttatásában a rászorulókhoz.</blockquote>
      <p>Sokat tett a 2017-ben induló cigánypasztorációs programok létrejöttéért.</p>
      <blockquote>Marie-Rose Pauwels 32 éve elkötelezett támogatója és önkéntese a fogyatékkal élők ipolytölgyesi Szent Erzsébet Otthonának, amely a Katolikus Szeretetszolgálat fenntartásában működik.</blockquote>
      <p>A belgiumi, Sint-Niklaas-i Technis Instituut tanáraként 1987-től évente látogatott el az otthonba diákjaival kéthetes szakmai gyakorlatra, és ottlétük idején minden gondozottra kétszer annyi törődés, szeretet jutott. A gondosan előkészített gyakorlatok mellett adománygyűjtéssel igyekszik segíteni az otthont, évente kétszer küld kamionnyi adományt az intézmény lakóinak.</p>
      <blockquote>John Van Mieghem szintén a Sint-Niklaas-i Technis Instituut tanáraként dolgozott, Marie-Rose Pauwels-szel együtt szervezte a belga diákok ipolytölgyesi szakmai gyakorlatát.</blockquote>
      <p>Nyugdíjba vonulása óta is évente legalább kétszer visszajár az otthonba, szponzorokat toboroz, az otthon 30 éves jubileumára kezdeményezte és támogatta az intézményt bemutató, magyar és angol nyelvű könyv megjelenését.</p>
      <blockquote>A díjátadó est bevételét a püspöki konferencia idén a daganatos betegek bakonyszücsi lelki rehabilitációs otthona számára ajánlja fel.</blockquote>
      <p>Az MKPK 1999 decemberében alapította a Szent Erzsébet rózsája-díjat az irgalmasság és a szolgáló szeretet erényeinek elismerésére, valamint a díjazott személyes példájának felmutatására. A díj Pálffy Katalin szobrászművész alkotása, egy 95 milliméter átmérőjű bronzérem, amelynek előoldala rózsát ábrázol, hátoldalán pedig a következő felirat található: „Szent Erzsébet rózsája díj; Magyar Katolikus Püspöki Konferencia”.</p>
      <p> </p>
    </article>
  </body>
</html>