<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/cerar-za-ohranitev-zastopstva-slovenske-manjsine-v"/>
    <meta property="og:site_name" content="Primorske novice"/>
    <meta property="article:published_time" content="2019-11-19T19:26:13+00:00"/>
    <meta property="og:title" content="Cerar za ohranitev zastopstva slovenske manjšine v italijanskem parlamentu"/>
    <meta property="og:description" content="Slovenski zunanji minister Miro Cerar je po današnjem zasedanju skupnega odbora Slovenija - Furlanija-Julijska krajina v Kopru poudaril, da si želijo ohranitve zastopstva slovenske manjšine v italijanskem parlamentu. Pri tem bo Slovenija podprla vsako stališče, ki ga bo v smeri uresničevanja zaščitnega zakona oblikovala manjšina."/>
  </head>
  <body>
    <article>
      <h1>Cerar za ohranitev zastopstva slovenske manjšine v italijanskem parlamentu</h1>
      <address><time datetime="2019-11-19T19:26:13+00:00">19 Nov 2019, 19:26</time> by <a rel="author">STA</a></address>
      <p>
        <b>Slovenski zunanji minister Miro Cerar je po današnjem zasedanju skupnega odbora Slovenija - Furlanija-Julijska krajina v Kopru poudaril, da si želijo ohranitve zastopstva slovenske manjšine v italijanskem parlamentu. Pri tem bo Slovenija podprla vsako stališče, ki ga bo v smeri uresničevanja zaščitnega zakona oblikovala manjšina.</b>
      </p>
      <figure>
        <img src="https://static.primorske.si/foto/highres/gnweb/720420_f267cerar_fedriga02t.jpg"/>
        <figcaption>Foto: Tomaž Primožič/FPA</figcaption>
      </figure>
      <p><b>KOPER</b> &gt; O tem bo <b>Miro Cerar</b>, kot je napovedal v izjavi po koncu današnjega zasedanja, v začetku decembra v okviru obiska v Italiji govoril tudi z novim italijanskim zunanjim ministrom <b>Luigijem Di Maiom</b>.</p>
      <p>Prav tako si slovenska stran želi, da bi Slovenci še naprej ohranili zagotovljeno zastopstvo v deželnem parlamentu FJK, pri čemer je bil Cerar vesel “naklonjenih besed in dejanj” predsednika deželnega odbora Furlanije-Julijske krajine <b>Massimiliana Fedrige</b>, sicer sopredsedujočega skupnemu odboru.</p>
      <p>Zunanji minister se je zavzel tudi za to, da bi v luči skorajšnje stoletnice požiga Narodnega doma čim prej prišlo do vrnitve le-tega slovenski manjšini, o čemer bo prav tako tekla beseda z Di Maiom. Cerar ugotavlja, da je tu prišlo do pozitivnih premikov, zdaj pa delajo vse v smeri konkretiziranja že sklenjenih dogovorov, da bi zadeve tudi uresničili v praksi. Fedriga je ob tem pojasnil, da dežela pri prenosu Narodnega doma ne igra neposredne vloge, je pa zagotovil, da se na ravni dežele zavzemajo za to, da bi se čim prej našlo rešitev.</p>
      <h3>Fedriga se je Sloveniji zahvalil za trud v boju proti ilegalnim migracijam</h3>
      <p>Glede migrantske problematike je Cerar priznal, da opažajo povečan prihod migrantov z Zahodnega Balkana prek meje s Hrvaško, da pa Slovenija dobro nadzira schengensko mejo ter tudi intenzivira odnose z Italijo v smislu skupnih obmejnih patrulj. “S tem nameravamo nadaljevati in verjamem, da vse to dokazuje ne samo, da resno pristopamo k preprečevanju ilegalnih migracij, ampak tudi učinkovito zagotavljamo varovanje schengenskega območja,” je poudaril zunanji minister, ki je prepričan, da ni potrebe po vzpostavitvi kakršnega koli nadzora na slovensko-italijanski meji.</p>
      <p>Fedriga se je Sloveniji zahvalil za trud v boju proti ilegalnim migracijam. Obenem je ocenil, da bi se morale evropske institucije, v prvi vrsti Frontex, resno angažirati v pomoč vsem državam na balkanski migrantski poti. Kot je poudaril, njihov namen ni začasna ukinitev schengna, drži pa, da bi morala Evropska unija vložiti vse napore v to, da ne bi bilo treba niti razmišljati o tej opciji.</p>
      <h3>Cerar podprl skupno kandidaturo Nove Gorice in Gorice za EPK</h3>
      <p>Sicer pa je Cerar podprl tudi skupno kandidaturo Nove Gorice in Gorice za evropsko prestolnico kulture (EPK), za kar sicer v Sloveniji kandidira tudi Piran. Cerar bo tako v okviru vlade predlagal podporo omenjeni kandidaturi obeh mest ob meji. Projekt je pozdravil tudi Fedriga, ki je izpostavil, da bi bil to prvi primer doslej, ko bi za EPK izbrali dve mesti iz dveh držav.</p>
      <p>Na današnjem zasedanju skupnega odbora Slovenija - FJK so v okviru šestih delovnih omizij sodelovali predstavniki slovenske vlade in deželnega odbora FJK. Pregledali so dosedanje sodelovanje po tematskih področjih ter pripravili predloge prihodnjih skupnih aktivnosti na področju prometa, energije, okolja, prostorskega načrtovanja, kmetijstva in razvoja podeželja, gospodarstva in turizma, raziskav in inovacij, varstva pred naravnimi in drugimi nesrečami, socialnih zadev in zdravja ter izobraževanja, kulture in manjšinskih vprašanj.</p>
      <p>Srečanja skupnega odbora potekajo enkrat letno, naslednje bo v FJK.</p>
      <slideshow>
        <figure>
          <img src="https://static.primorske.si/foto/highres/gnweb/720420_f267cerar_fedriga03t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720420_f267cerar_fedriga05t.jpg"/>
          <figcaption>Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>