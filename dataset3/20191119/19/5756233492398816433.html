<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622382/%D8%A7%D9%81%D8%B2%D8%A7%DB%8C%D8%B4-%DA%A9%D8%B1%D8%A7%DB%8C%D9%87%E2%80%8C-%D8%AA%D8%A7%DA%A9%D8%B3%DB%8C-%D8%AF%D8%B1-%D8%B4%DB%8C%D8%B1%D8%A7%D8%B2-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T19:12:00+00:00"/>
    <meta property="og:title" content="افزایش کرایه‌ تاکسی در شیراز ممنوع است"/>
    <meta property="og:description" content="افزایش نرخ کرایه تاکسی و سایر ناوگان حمل و نقل عمومی شیراز در پی اصلاح قیمت بنزین ممنوع است،موضوعی که برخی مدیران شهری و اعضای شورای شهر شیراز نیز بر آن تاکید دارند."/>
  </head>
  <body>
    <article>
      <h1>افزایش کرایه‌ تاکسی در شیراز ممنوع است</h1>
      <address>
        <time datetime="2019-11-19T19:12:00+00:00">19 Nov 2019, 19:12</time>
      </address>
      <p>
        <i>افزایش نرخ کرایه تاکسی و سایر ناوگان حمل و نقل عمومی شیراز در پی اصلاح قیمت بنزین ممنوع است،موضوعی که برخی مدیران شهری و اعضای شورای شهر شیراز نیز بر آن تاکید دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>افزایش نرخ کرایه تاکسی‌ها در شیراز موضوعی است که از سوی مسئولان شهری ممنوع اعلام شد و شهروندان نیز می توانند هرگونه سوء استفاده و گران کردن خودسرانه کرایه تاکسی و کرایه سایر ناوگان حمل و نقل عمومی شیراز را به شماره تلفن ۱۳۷ اطلاع دهند تا با آن برخورد شود.</p>
      <p>رئیس کمیسیون حمل و نقل و ترافیک شورای شهر شیراز گفت: هیچ‌گونه افزایش قیمت نرخ کرایه تاکسی و سایر ناوگان حمل و نقل عمومی شیراز در دستور کار نیست.</p>
      <p>نواب قائدی سه شنبه در گفت و گو با خبرنگار ایرنا افزود: بعد از اصلاح نرخ بنزین در روزهای اخیر جلسات مختلفی با مدیران ارشد استان در استانداری فارس برای پایش سوخت ناوگان حمل و نقل عمومی کلانشهر شیراز برگزار شده است.</p>
      <p>قائدی ادامه داد: با توجه به سهمیه‌ای که برای تاکسی‌های درون شهری پیش‌بینی شده است،تلاش مدیریت شهری شیراز بر این است که افزایش قیمتی در این حوزه اعمال نشود.</p>
      <p>وی اضافه کرد: با تامین سوخت ناوگان تاکسیرانی که در سهمیه بندی بنزین دیده شده مشکلی برای اختصاص بنزین تاکسی های شیراز ایجاد نخواهد شد.</p>
      <p>رئیس کمیسیون حمل و نقل و ترافیک شورای شهر شیراز با تاکید بر عدم افزایش نرخ کرایه تاکسی های شیراز گفت: در شرایط کنونی هیچ‌گونه افزایش قیمتی در دستور کار شورای شهر و شهرداری شیراز نیست.</p>
      <p>وی بیان کرد: در حوزه های دیگر حمل و نقل عمومی شیراز نظیر اتوبوس و مترو نیز افزایش قیمت کرایه ها در دستور کار نیست.</p>
      <p>سخنگوی شورای شهر شیراز در خصوص احتمال تغییر نرخ کرایه تاکسی های درون شهری شیراز در پی افزایش قیمت بنزین گفت: براساس تصمیم این شورا، هیچ گونه افزایش قیمتی در نرخ کرایه ناوگان حمل و نقل عمومی شیراز انجام نخواهد شد.</p>
      <p>سعید نظری افزود: شهروندان شیرازی می توانند هرگونه سوء استفاده و افزایش خودسرانه کرایه تاکسی و سایر ناوگان حمل و نقل عمومی را به شماره تلفن ۱۳۷ گزارش کنند تا با آن برخورد شود.</p>
      <p>وی ادامه داد: شورای شهر شیراز به همراهی اتحادیه‌های تاکسیرانی و اتوبوسرانی این شهر در حال ارزیابی وضعیت موجود است.</p>
      <p>مطالبات رانندگان تاکسی پیگیری می‌شود</p>
      <p>نظری با بیان اینکه مطالبات به حق رانندگان تاکسی و اتوبوس‌های شهری شیراز نیز دنبال خواهد شد گفت: مدیریت شهر شیراز برای تامین نیازهای اولیه و مورد نیاز رانندگان ناوگان حمل و نقل عمومی شیراز و تهیه بسته های حمایتی از جمله افزایش سهمیه بنزین، تامین لاستیک و ...حداکثر تلاش خود را بکار خواهد گرفت.</p>
      <p>وی اولویت مدیریت شهری شیراز را تهیه بسته های حمایتی برای کمک به فعالان ناوگان حمل و نقل عمومی این شهر عنوان کرد.</p>
      <p>وی اضافه کرد: فضای خدمات رسانی و حمل و نقل شهروندان توسط ناوگان حمل و نقل عمومی که در روزهای گذشته با مشکلاتی مواجه شده بود از امروز سه شنبه از سر گرفته شده و مانند روال قبل در حال انجام است و خدمات رسانی به مردم به حالت قبل بازگشته است.</p>
      <p>هیچ خیابانی در شیراز مسدود نیست</p>
      <p>سخنگوی شورای شهر شیراز در بخش دیگری از سخنان خود اظهار داشت: در حال حاضر تمام معابر شهری،خیابان ها و کوچه های شیراز که در برخی موارد در روزهای گذشته توسط برخی اشخاص مسدودسازی شده بود بازگشایی شده است.</p>
      <p>اصلاح قیمت بنزین براساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد.</p>
      <p>شورای شهر شیراز اخیرا و پیش از اصلاح قیمت بنزین، نرخ هر کورس تاکسی را در این کلانشهر ۸۰۰ تومان تعیین کرده بود.</p>
      <p>پس از ابلاغ قیمت بنزین برخی تاکسی ها برای هر کورس مبلغی بیش از مبلع یادشده از مردم گرفتند.</p>
      <p>در طرح اصلاح قیمت بنزین ماهیانه ۴۰۰ لیتر بنزین سهمیه به تاکسی های بنزینی و ۲۰۰ لیتر نیز به تاکسی های دوگانه سوز اختصاص یافته است.</p>
      <p>علی ربیعی سخنگوی دولت، محمود واعظی رئیس دفتر رئیس جمهوری و محمدباقر نوبخت رئیس سازمان برنامه و بودجه از شامگاه جمعه تاکنون در اظهارنظرهایی جداگانه تاکید کرده‌اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>همچنین دولت با توجه به دغدغه هایی که درباره معیشت مردم وجود دارد موظف است تا تمام پولی که از این مسیر به دست می آید در قالب یارانه ای جداگانه به حدود ۶۰ میلیون نفر از مردم ایران پرداخت کند و مهمترین مساله دولت در این اصلاح قیمت ، اصلاح نظام پرداخت یارانه به نفع همه مردم بوده است.</p>
      <p>دولت تاکید کرده است که ۶۰ میلیون ایرانی طبق جدول زمان بندی از یارانه اصلاح قیمت بنزین بهره‌مند خواهند شد.</p>
    </article>
  </body>
</html>