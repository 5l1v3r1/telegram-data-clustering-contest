<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/19/turskite-investicii-u-nas-blizo-1-mlrd-evro.430144"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T19:24:00+00:00"/>
    <meta property="og:title" content="Турските инвестиции у нас - близо 1 млрд. евро"/>
    <meta property="og:description" content="Само за полугодието от съседката ни са дошли 23 млн. евро | Dnes.bg"/>
  </head>
  <body>
    <article>
      <h1>Турските инвестиции у нас - близо 1 млрд. евро</h1>
      <h2>Само за полугодието от съседката ни са дошли 23 млн. евро</h2>
      <address><time datetime="2019-11-19T19:24:00+00:00">19 Nov 2019, 19:24</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Близо 1 млрд. евро са турските инвестиции в България, а само за първото полугодие на 2019 г. турски компании са инвестирали 23 млн. евро у нас.</p>
      <p>Това е заявил министърът на икономиката Емил Караниколов при откриването на Форум "България - инвестиционна среда", в който са участвали над 150 представители на турски компании.</p>
      <p>Събитието е част от посещението на представители на Световния турски бизнес съвет (DTIK) в страната ни и бизнесмени от секторите машиностроене, транспорт и логистика, електроника, електротехника, автомобилостроене, туризъм и др., съобщиха от министерството.</p>
      <p>Икономическият министър е подчертал предимствата на България като инвестиционна дестинация и е посочил, че в последните години се отбелязва стабилен икономически ръст, както и че страната ни е лидер в региона по финансова стабилност, макроикономическо развитие и състояние на кредитния рейтинг.</p>
      <p>"България е сред страните с най-ниски данъчни ставки в Европа и се отличава с най-ниските оперативни разходи в ЕС", е изтъкнал той и е допълнил, че активно се работи развитието на индустриалните зони в цялата страна и инвестиране в образованието.</p>
      <p>Съществува потенциал за привличане на инвестиции в области, в които имаме конкурентни предимства като производство на части и компоненти за водещи световни производители на автомобили, иновации, информационни технологии и телекомуникации, машиностроене, електроника и електротехника и др.</p>
      <p> </p>
    </article>
  </body>
</html>