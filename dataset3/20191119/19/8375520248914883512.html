<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-spravi-nasirova-vidbulosya-pershe-zasidannya-po-suti-usi-podrobici-641025.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T19:15:45+00:00"/>
    <meta property="og:title" content="У справі Насірова відбулося перше засідання по суті: усі подробиці"/>
    <meta property="og:description" content="Наступне засідання у справі призначене на 10:00 3 грудня"/>
  </head>
  <body>
    <article>
      <h1>У справі Насірова відбулося перше засідання по суті: усі подробиці</h1>
      <address>
        <time datetime="2019-11-19T19:15:45+00:00">19 Nov 2019, 19:15</time>
      </address>
      <h4>Наступне засідання у справі призначене на 10:00 3 грудня</h4>
      <p>Сьогодні, 19 листопада, у Вищому антикорупційному суді (ВАКС) відбулося перше засідання по суті справи ексголови Державної фіскальної служби (ДФС) Романа Насірова.</p>
      <p>Про це повідомляє пресслужба САП в <a href="https://www.facebook.com/sap.gov.ua/photos/a.1099416410161541/1986256664810840/?type=3&amp;theater">Facebook.</a></p>
      <p>У Спеціалізованій антикорупційній прокуратурі повідомили, що 19 листопада прокурор на засіданні Вищого антикорупційного суду оголосив обвинувальний акт у справі ексголови Державної фіскальної служби та керівника департаменту ДФС.</p>
      <p>«На засіданні прокурором САП оголошено обвинувальний акт, а також вступну промову. Після чого, зі своєю вступною промовою виступив обвинувачений у справі колишній очільник ДФС та його захисник. Після промов сторін колегія суддів визначила порядок та обсяг дослідження доказів у справі», – йдеться в повідомленні САП.</p>
      <p>За даними відомства, наступне засідання у справі призначене на 10:00 3 грудня.</p>
      <p>На початку березня 2017 року суд заарештував Романа Насірова з можливістю застави в 100 мільйонів гривень, яку внесли його дружина і тесть. Після цього на той час відсторонений голова ДФС вийшов із СІЗО.</p>
      <p>За даними слідства, Насіров причетний до так званої «газової схеми Онищенка» і впродовж 2015 року ухвалив низку «безпідставних і незаконних рішень» про розстрочення сум платежів з рентної плати за користування надрами для задіяних у схемі компаній на загальну суму понад мільярд гривень. Слідство вважає, що такими рішеннями державі завдано збитків на суму майже 2 мільярди гривень. Захист Насірова і він сам ці звинувачення заперечують.</p>
      <related>
        <a href="https://glavcom.ua/news/lyashku-sud-obrav-miru-zapobizhnogo-zahodu-640997.html"/>
        <a href="https://glavcom.ua/kyiv/news/chehiya-vidala-ukrajini-pidozryuvanogo-u-rozkradanni-mayna-kijivskogo-sportivnogo-centru-640983.html"/>
        <a href="https://glavcom.ua/news/nabu-povidomilo-pro-pidozru-eksnardepu-dzenzerskomu-yakiy-zabuv-zadeklaruvati-47-mlrd-grn-640971.html"/>
      </related>
    </article>
  </body>
</html>