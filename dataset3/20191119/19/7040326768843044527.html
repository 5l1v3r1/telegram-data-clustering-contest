<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/fetonun-hawala-taktigi-desifre-edildi-1388855"/>
    <meta property="og:site_name" content="Karar.com"/>
    <meta property="article:published_time" content="2019-11-19T19:09:00+00:00"/>
    <meta property="og:title" content="FETÖ'nün 'Hawala' taktiği deşifre edildi"/>
    <meta property="og:description" content="FETÖ'nün finans kaynaklarının deşifresine yönelik soruşturmada haklarında gözaltı kararı verilen şüphelilerin, 'Hawala' olarak bilinen sistem ile Türkiye'ye yasa dışı yollardan para soktuğu ortaya çıktı. Şüphelilerin söz konusu paraları, döviz büroları üzerinden komisyon ücreti karşılığında illerde para takibi ile dağıtımı yapan örgüt mensuplarına ulaştırdığı belirlendi."/>
  </head>
  <body>
    <article>
      <h1>FETÖ'nün 'Hawala' taktiği deşifre edildi</h1>
      <address>
        <time datetime="2019-11-19T19:09:00+00:00">19 Nov 2019, 19:09</time>
      </address>
      <p>
        <b>FETÖ'nün finans kaynaklarının deşifresine yönelik soruşturmada haklarında gözaltı kararı verilen şüphelilerin, 'Hawala' olarak bilinen sistem ile Türkiye'ye yasa dışı yollardan para soktuğu ortaya çıktı. Şüphelilerin söz konusu paraları, döviz büroları üzerinden komisyon ücreti karşılığında illerde para takibi ile dağıtımı yapan örgüt mensuplarına ulaştırdığı belirlendi.</b>
      </p>
      <p>Ankara Cumhuriyet Başsavcılığı'nca FETÖ/PDY terör örgütünün finans kaynaklarının deşifresine yönelik soruşturmada, bu yılın şubat ayında başlatılan operasyonun ardından çalışmalarını büyük bir titizlik ve gizlilik içerisinde devam ettiren Ankara Terörle Mücadele Şube Müdürlüğü ekipleri, FETÖ'nün Türkiye'ye yasa dışı yollardan para sokmak için 'Hawala' olarak bilinen bir sistemi kullandığını deşifre etti.</p>
      <p>
        <b>DÖVİZ BÜROLARI ÜZERİNDEN TRANSFER</b>
      </p>
      <p>Söz konusu sistemi kullanarak ülke içerisine sokulan yüklü miktardaki dolar, avro ve Türk lirasının döviz büroları üzerinden belli bir komisyon karşılığında illerde para takibini ve dağıtımını yapan örgüt mensuplarına ulaştırıldığını belirleyen ekipler, operasyonu genişleterek bazı döviz bürosu yetkilileri ile parayı teslim ettikleri kişileri de tek tek ortaya çıkardı.</p>
      <p>
        <b>SAKLANAN ÖRGÜT ELEMANLARINA ULAŞTIRILIYOR!</b>
      </p>
      <p>Ekipler, İstanbul üzerinden Türkiye'ye getirildiği tespit edilen paraların özellikle Ankara, İzmir, Antalya, Adana, Mersin, Kayseri, Gaziantep'te faaliyet yürüten örgüt mensuplarınca, yurt dışındaki FETÖ'cülerden internet üzerinden aldıkları talimatlar doğrultusunda, aranan veya 'gaybubet evleri'nde saklanan örgüt üyelerine dağıtıldığını belirledi.</p>
      <p>Söz konusu paraların özellikle örgütün mahrem yapısı olarak bilinen yapı içerisinde faaliyet gösteren ve halen tutuklu bulunan büyük abi ve imamların ailelerine de verildiği ve Kurban Bayramı başta olmak üzere diğer dini bayramlarda da saklanan örgüt mensupları ile tutuklu bulunan örgüt mensuplarının ailelerine gönderildiği ortaya çıkarıldı. </p>
      <p>
        <b>GÖZALTINA ALINAN ŞÜPHELİ SAYISI 58 OLDU</b>
      </p>
      <p>Ele geçirilen muhasebe kayıtları ile telefonlardan elde edilen listeleri inceleyen terörle mücadele ekipleri, şüphelilerin söz konusu sistemi kullanarak 13 milyon 744 bin 197 dolar, 2 milyon 135 bin 634 avro ve 12 milyon 628 bin 530 lira tutarında işlem gerçekleştirdiğini tespit etti.</p>
      <p>Operasyon kapsamında gözaltına alınan şüpheli sayısı 58'e yükselirken, haklarında gözaltı kararı verilen 79 şüpheli arasındaki 7 kişinin döviz bürolarında yetkili oldukları öğrenildi.</p>
      <p>
        <b>ANKARA/AA</b>
      </p>
      <related>
        <a href="https://www.karar.com/guncel-haberler/fetoye-finans-baskini-79-supheli-hakkinda-gozalti-1388629"/>
      </related>
      <related>
        <a href="https://www.karar.com/guncel-haberler/duzcede-7-feto-suphelisi-serbest-birakildi-1388557"/>
      </related>
    </article>
  </body>
</html>