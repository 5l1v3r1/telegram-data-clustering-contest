<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/ex-ilva-sindacati-rifiutano-lincontro-con-arcelor-mittal-solidarieta-da-mattarella/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T19:35:53+00:00"/>
    <meta property="og:title" content="Ex Ilva, sindacati rifiutano l’incontro con Arcelor Mittal. Solidarietà da Mattarella"/>
    <meta property="og:description" content="Il Presidente della Repubblica Mattarella ha espresso 'solidarietà e vicinanza a Taranto'. Oggi c'è stato un doppio blitz delle Fiamme Gialle, presso gli uffici di Milano di Arcelor Mittal e presso lo stabilimento. I sindacati intanto hanno fatto sapere che non parteciperanno all'incontro convocato dalla multinazionale per venerdì."/>
  </head>
  <body>
    <article>
      <h1>Ex Ilva, sindacati rifiutano l’incontro con Arcelor Mittal. Solidarietà da Mattarella</h1>
      <h2>Il Presidente della Repubblica Mattarella ha espresso “solidarietà e vicinanza a Taranto”. Oggi c’è stato un doppio blitz delle Fiamme Gialle, presso gli uffici di Milano di Arcelor Mittal e presso lo stabilimento. I sindacati intanto hanno fatto sapere che non parteciperanno all’incontro convocato dalla multinazionale per venerdì.</h2>
      <address><time datetime="2019-11-19T19:35:53+00:00">19 Nov 2019, 19:35</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <figure>
        <img src="https://static.fanpage.it/wp-content/uploads/2019/11/LP_10655228-1200x900.jpg"/>
      </figure>
      <p>"Solidarietà e vicinanza a Taranto, investita, in questi giorni, da una grave questione, la cui soluzione è di primaria importanza per l'economia e il lavoro italiani". Lo ha detto durante al suo intervento all'<b>Anci</b> ad Arezzo il presidente della Repubblica <b>Sergio Mattarella</b>, in merito alla vicenda dell'ex Ilva.</p>
      <p>Il gruppo franco-indiano Arcelor Mittal, ha avviato formalmente la procedura per restituire ai commissari gli<b> </b>stabilimenti dell’ex Ilva<b> </b>e presentato la richiesta di <b>avvio della cessione del ramo d’azienda</b> che coinvolgerà 12 siti: il trasferimento di <b>10.777 dipendenti</b> dovrebbe avvenire entro 30 giorni dalla data del recesso, in base a quanto previsto dall'articolo 47 della legge 428/90. <a href="https://www.fanpage.it/attualita/ex-ilva-arcelormittal-sospende-la-chiusura-degli-impianti/">Ieri ArcelorMittal ha deciso di sospendere la procedura di spegnimento impianti</a>, e ha riaperto gli uffici commerciali. La <a href="https://www.fanpage.it/politica/ex-ilva-pm-di-taranto-indagano-arcelor-mittal-per-danno-alleconomia-nazionale/">Procura di Taranto</a>, dopo quella di Milano, ha aperto un fascicolo sull'ex Ilva, dopo l'esposto dei commissari del siderurgico. L'ipotesi di reato è <i>"distruzione di mezzi di produzione"</i> e <i>"fatti e comportamenti lesivi dell'economia nazionale".</i></p>
      <p>Le indagini sono ancora a carico di ignoti, e intendono chiarire il presunto "depauperamento" dell'azienda e appurare se la crisi, che ha portato il gruppo franco indiano a dare l'addio alla fabbrica, sia stata o meno ‘pilotata' dalla stessa multinazionale. Oggi la <a href="https://www.fanpage.it/politica/la-guardia-di-finanza-perquisice-gli-uffici-di-arcelormittal-a-milano-e-taranto/"><b>Guardia di Finanza</b> </a>ha compiuto un <b>doppio blitz</b> negli uffici di Milano di Arcelor Mittal e nello stabilimento dell'ex Ilva a Taranto: i militari hanno sequestrato documenti e materiale informatico, e hanno sentito persone informate dei fatti.</p>
      <p>I commissari dell'acciaieria in amministrazione straordinaria hanno risposto con una<b> lettera ad Arcelor Mittal</b>, che oggi li aveva invitati a un <b>esame congiunto della procedura per la retrocessione del contratto</b>: il gruppo è diffidato a rispettare il contratto e i dipendenti e richiamandone le<i> "responsabilità relative all'esercizio di impresa"</i>.</p>
      <p>I commissari hanno chiesto al colosso franco-indiano di porre in<i> "essere ogni azione necessaria a garantire tutti gli impegni contrattuali e con essi la piena funzionalità dell'organizzazione produttiva anche al fine di preservarne il valore e non solo quello economico".</i></p>
      <p>L'amministrazione straordinaria del siderurgico, nella missiva firmata dalla direzione delle risorse umane, ha ribadito inoltre che<i> "il preteso recesso dal contratto di affitto è privo di qualsiasi fondamento giuridico e conseguentemente non sussistono le condizioni fattuali e contrattuali per la retrocessione dei rami d'azienda oggetto del Contratto"</i>. In particolare per quanto riguarda i dipendenti, hanno aggiunto i commissari,<i> "nella gestione dei rapporti dei quali avete la esclusiva titolarità vi riteniamo responsabili di ogni condotta finalizzata a dismettere tali responsabilità nel vano tentativo di abdicare alla posizione di datore di lavoro per liberarvi degli obblighi e doveri che ne conseguono". </i></p>
      <p>Da ieri davanti allo stabilimento è in corso la contestazione delle imprese dell'indotto. ArcelorMittal oggi ha annunciato di avere ricominciato a pagare i fornitori durante un incontro fra l'azienda e i sindacati. Resta da vedere, tuttavia, se ci sono le condizioni per sospendere la protesta dei lavoratori dell'indotto, come ha specificato il segretario generale Fiom-Cgil Puglia a Taranto, Giuseppe Romano.</p>
      <p>I <b>sindacati hanno intanto fatto sapere che non parteciperanno all'incontro convocato da ArcelorMittal</b> con il governo, per venerdì 22 novembre, nell'ambito della procedura formale per la ‘retrocessione' dei siti dell'acciaieria: <i>"Alla luce delle situazioni che si sono determinate in questi ultimi giorni, in particolare in riferimento alla sospensione del programma di spegnimento degli impianti e riapertura degli uffici commerciali, vi chiediamo di sospendere la procedura prevista dall'ex art.47".</i> Ad affermarlo in una nota congiunta sono <b>i segretari generali della Fim-Cisl Marco Bentivogli, della Fiom – Cgil, Francesca Re David e della Uilm – Uil, Rocco Palombella</b>.</p>
      <p>I sindacati<i> "comunicano di non aver inoltrato nessuna richiesta di esame congiunto, come da voi erroneamente riportato nella suddetta missiva, poiché mancano a nostro avviso i presupposti contrattuali e giuridici per la procedura di recesso e di quella inerente il trasferimento di rami di azienda in capo a Ilva Spa".</i></p>
    </article>
  </body>
</html>