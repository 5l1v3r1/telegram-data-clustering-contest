<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622383/%D8%B7%D8%A7%D9%84%D8%A8%D8%A7%D9%86-%DB%B2-%D8%AF%D9%88-%D8%A7%D8%B3%D8%AA%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B1%D8%A7-%D8%A2%D8%B2%D8%A7%D8%AF-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T19:03:00+00:00"/>
    <meta property="og:title" content="طالبان ۲ دو استاد دانشگاه آمریکایی را آزاد کرد"/>
    <meta property="og:description" content="به گفته رسانه های غربی، طالبان دو گروگان آمریکایی و استرالیایی خود را روز سه شنبه آزاد کرد."/>
  </head>
  <body>
    <article>
      <h1>طالبان ۲ دو استاد دانشگاه آمریکایی را آزاد کرد</h1>
      <address>
        <time datetime="2019-11-19T19:03:00+00:00">19 Nov 2019, 19:03</time>
      </address>
      <p>
        <i>به گفته رسانه های غربی، طالبان دو گروگان آمریکایی و استرالیایی خود را روز سه شنبه آزاد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش رادیو بین المللی فرانسه، دو استاد دانشگاه آمریکایی کابل که از ماه اگوست (شهریور) سال ٢٠١۶ اسیر بودند، توسط طالبان آزاد شدند.</p>
      <p>"کوین کینگ" آمریکایی و "تیموتی ویکس" استرالیایی، بعد از انتقال یافتن به استان زابل، در شهرستان نوبهار به آمریکایی‌ها تحویل داده شدند.</p>
      <figure>
        <img src="https://aftabnews.ir/files/fa/news/1398/8/28/361279_970.jpg"/>
      </figure>
      <p>"ذبیح‌الله مجاهد" سخنگوی طالبان تأیید کرد که سه عضو آزادشده این گروه نیز به دوحه پایتخت قطر منتقل شده‌اند. این سه نفر انس حقانی، عبدالرشید و حاجی مالی‌خان نام دارند.</p>
      <p>هفته گذشته "اشرف غنی" رئیس جمهوری افغانستان موضوع تبادل اسرا را پذیرفت و گفت که اتخاذ "این تصمیم دشوار" به عنوان شرطی برای آغاز مذاکرات غیررسمی میان دولت و طالبان ضروری بوده است.</p>
      <p>به دنبال آزادی سه عضو شبکۀ حقانی، طالبان از شیخ تمیم امیر قطر و سایر مقامات این کشور تشکر کرد. عمران خان نخست‌وزیر پاکستان نیز اعلام کرد که کشورش آزادی و مبادله اسرا را تسهیل کرده است.</p>
      <p>آمریکا سال گذشته مذاکرات صلح با گروه طالبان را آغاز کرد. هدف از این مذاکرات حل مسالمت‌آمیز جنگ افغانستان و خروج سربازان امریکایی مطرح شد. آمریکا و گروه طالبان ۹ دور باهم دور میز مذاکره نشستند و هر دو طرف از پیشرفت در مذاکرات سخن می‌گفتند اما با افزایش انتقادها از ابهامات توافق آمریکا و طالبان زمانی که طرفین در آستانه امضای توافق‌نامه نهایی قرار داشتند، دونالد ترامپ رئیس جمهور آمریکا روز ۱۶ شهریور ماه دستور توقف مذاکرات را داد .</p>
      <p>عدم حضور دولت افغانستان در فرایند مذاکرات با طالبان با انتقادات داخلی و خارجی زیادی روبرو شده بود.</p>
    </article>
  </body>
</html>