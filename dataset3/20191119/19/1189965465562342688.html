<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259873/kapnisma-oxi-edo-ayta-einai-ta-dyo-spot-gia-ton-antikapnistiko-nomo"/>
    <meta property="og:site_name" content="LiFO"/>
    <meta property="article:published_time" content="2019-11-19T19:21:00+00:00"/>
    <meta property="og:title" content="«Κάπνισμα; Όχι εδώ!» - Αυτά είναι τα δύο σποτ για τον αντικαπνιστικό νόμο"/>
    <meta property="og:description" content="Με δύο σποτ η κυβέρνηση ενημερώνει τους πολίτες για τον αντικαπνιστικό νόμο"/>
  </head>
  <body>
    <article>
      <h1>«Κάπνισμα; Όχι εδώ!» - Αυτά είναι τα δύο σποτ για τον αντικαπνιστικό νόμο</h1>
      <h2>Με δύο σποτ η κυβέρνηση ενημερώνει τους πολίτες για τον αντικαπνιστικό νόμο</h2>
      <address><time datetime="2019-11-19T19:21:00+00:00">19 Nov 2019, 19:21</time> by <a rel="author">NEWSROOM</a></address>
      <p>
        <b>Δύο <a href="https://www.lifo.gr/tags/%CF%83%CF%80%CE%BF%CF%84">σποτ</a> για τον <a href="https://www.lifo.gr/tags/%CE%91%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CF%8C%CF%82+%CE%BD%CF%8C%CE%BC%CE%BF%CF%82">αντικαπνιστικό νόμο</a> έδωσε σήμερα στη δημοσιότητα η κυβέρνηση μέσα από τον επίσημο λογαριασμό της στο YouTube.</b>
      </p>
      <p>«Με σεβασμό και ευαισθησία για όλους τους πολίτες και ιδιαιτέρως για τα παιδιά, απευθύνουμε ανοικτή πρόσκληση για τη δημιουργία μιας ευρύτερης κοινωνικής συμμαχίας», αναφέρεται στην περιγραφή του πρώτου σποτ το οποίο κοινοποίησε μέσω Τwitter και ο υπουργός Υγείας Βασίλης Κικίλιας.</p>
      <p>Στο σποτ, που διαρκεί σχεδόν δύο λεπτά αναφέρονται τα μέρη που απαγορεύεται πλέον το κάπνισμα. «Το κάπνισμα αποκλείεται από όλους τους κλειστούς ή στεγασμένους δημόσιους χώρους και τους ιδιωτικούς χώρους εργασίας. Όλους, χωρίς εξαιρέσεις, χωρίς παραθυράκια. Χώροι εστίασης, κέντρα διασκέδασης, δημόσιοι οργανισμοί, νοσοκομεία, κυλικεία» διαβάζει κάποιος στις λεζάντες, ενώ στη συνέχεια το πλάνο δείχνει ένα ασανσέρ ενώ αναγράφεται η λεζάντα «καλά εννοείται όχι εδώ». Στη συνέχεια γίνεται αναφορά στην απαγόρευση του καπνίσματος σε ΙΧ αυτοκίνητα που επιβαίνουν παιδιά, σε γήπεδα, σε παιδικές χαρές και σε πάρκα.</p>
      <figure>
        <iframe src="https://www.youtube.com/embed/bDYj9sXRPQI" width="853" height="480" data-service="Youtube" scrolling="no"/>
      </figure>
      <p>«Αρκεί ένας νόμος για να τα πετύχουμε όλα αυτά; Δεν αρκεί, χρειάζεται να είμαστε όλοι στην ίδια πλευρά. Οι καπνιστές και οι μη καπνιστές, οι επιχειρηματίες και οι εργαζόμενοι. Οι γονείς, οι αθλητές, οι νέοι, οι ηλικιωμένοι. Σε αυτή την προσπάθεια συμμετέχουμε όλοι. Και όλοι μαζί, κάνουμε τη ζωή μας καλύτερη. Κάπνισμα; Όχι εδώ!», καταλήγει το βίντεο.</p>
      <p>
        <b>«Ο εχθρός είναι ο καπνός, όχι οι καπνιστές»</b>
      </p>
      <p>«Ξεκινάμε μία εθνική καμπάνια ενημέρωσης και ευαισθητοποίησης για το κάπνισμα. Ο εχθρός είναι ο καπνός, όχι οι καπνιστές. Και σκοπός δεν είναι ο διχασμός, αλλά μια συμμαχία για την υγεία. Γιατί η υγεία μας ενώνει», αναφέρεται στην περιγραφή του δεύτερου σποτ το οποίο κοινοποίησε και ο Κυριάκος Μητσοτάκης μέσα από το Twitter.</p>
      <figure>
        <iframe src="https://www.youtube.com/embed/md0iZp59kU4" width="853" height="480" data-service="Youtube" scrolling="no"/>
      </figure>
      <p>Στο σποτ εμφανίζεται μία σειρά πολιτών, διαφορετικών επαγγελμάτων και ηλικίας. «Είμαστε εδώ για να στείλουμε ένα μήνυμα, καπνιστές και μη» αναφέρει η εκφωνήτρια και προσθέτει «Λέμε 'Όχι εδώ' στο κάπνισμα σε κλειστούς ή στεγασμένους χώρους δημόσιους και ιδιωτικούς χώρους εργασίας. Με ξεκάθαρους κανόνες για όλους και σεβασμό στον διπλανό μας. Γιατί μπορεί να διαφέρουμε σε πολλά όμως η υγεία μας ενώνει».</p>
    </article>
  </body>
</html>