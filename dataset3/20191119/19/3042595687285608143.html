<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tordner-etter-sparking---helt-pa-trynet/71839001"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T19:42:24+00:00"/>
    <meta property="og:title" content="Tordner etter sparking: - Helt på trynet"/>
    <meta property="og:description" content="Mauricio Pochettino er ferdig som Tottenham-manager. Erik Thorstvedt og Gary Lineker forstår lite av avgjørelsen."/>
  </head>
  <body>
    <article>
      <h1>Tordner etter sparking: - Helt på trynet</h1>
      <h2>Mauricio Pochettino er ferdig som Tottenham-manager. Erik Thorstvedt og Gary Lineker forstår lite av avgjørelsen.</h2>
      <address><time datetime="2019-11-19T19:42:24+00:00">19 Nov 2019, 19:42</time> by <a rel="author">Magnus Gamlem</a></address>
      <p>Mauricio Pochettino har fått sparken i Tottenham. Klubben har valgt å skille lag med argentineren, og begrunner avgjørelsen med de svake resultatene på tampen av forrige sesong og i starten av inneværende sesong.</p>
      <p>Pochettino tok over London-klubben i 2014. Han har lenge blitt hyllet for jobben han har gjort med hvittrøyene, men i år har resultatene hatt en nedadgående kurve. Etter 12 serierunder er Tottenham nr. 14 i Premier League - allerede 20 poeng bak ligaleder Liverpool.</p>
      <p>- Vi har vært svært motvillige til å ta denne avgjørelsen, og det har ikke vært en enkel eller rask beslutning for styret. Dessverre har resultatene i hjemlig serie på slutten av forrige sesong og i begynnelsen av denne vært ekstremt skuffende, sier styreformann Daniel Levy i <a href="https://www.tottenhamhotspur.com/news/2019/november/mauricio-leaves-club/">pressemeldingen</a>.</p>
      <p>Han sier at Pochettino alltid vil ha en høy stjerne i klubben. Nå ønsker klubben imidlertid å heve seg igjen uten ham.</p>
      <p>- Vi har et talentfullt lag. Vi må få tilbake energien, og ser fram til å levere en positiv sesong for supporterne våre, sier Levy.</p>
      <p>Også Jesus Perez, Miguel D’Angostino og Antonio Jimenez fra Pochettinos støtteapparat er ferdige i klubben. Tottenham skal angivelig ha betalt 150 millioner kroner for å løse Pochettino fra kontrakten.</p>
      <h3>- Ekstremt merkelig</h3>
      <p>Det er ikke mange månedene siden Pochettino og Tottenham hadde muligheten til å bli kongene av Europa. Det endte imidlertid med finaletap mot Liverpool i Champions League.</p>
      <p>Mangeårig Tottenham-keeper Erik Thorstvedt har vanskelig for å forstå avgjørelsen klubben nå har tatt.</p>
      <p>
        <b>- Det er veldig trist. Og hvis det bare er på grunn av resultatene i det siste, synes jeg det er helt på trynet, sier den tidligere fotballspilleren.</b>
      </p>
      <figure>
        <img src="https://dbstatic.no/71839072.jpg?imageId=71839072&amp;width=512&amp;height=308"/>
        <figcaption><b>LEGENDE:</b> Erik Thorstvedt. Foto: Eivind Senneset, TV2 Vis mer</figcaption>
      </figure>
      <p>Han jobber som ekspert i TV 2, hvor han følger Tottenham og Premier League tett. Thorstvedt sier at det har vært mye intern uro i klubben i det siste, blant annet med spillere som ikke vil signere nye kontrakter.</p>
      <p>Pochettino har selv fått tilbud fra andre klubber, men har valgt å takke nei. Til tross for de dårlige resultatene den siste tiden, mener Thorstvedt at ingen hadde vært bedre til å få skuta på rett kjøl igjen enn argentineren.</p>
      <p>
        <b>- Jeg har ingen problemer med å avskrive en sesong, og er trygg på at han hadde vært rett mann.</b>
      </p>
      <p>- Det er ekstremt merkelig, konstaterer Thorstvedt.</p>
      <h3>Kritisk</h3>
      <p>I løpet av Pochettinos år i Tottenham, er det bare Manchester City, Liverpool og Chelsea som har tatt flere poeng i Premier League.</p>
      <p>Tidligere Tottenham-spiss og England-legende, Gary Lineker, er også kritisk til sparkingen.</p>
      <figure>
        <iframe data-src="https://twitter.com/GaryLineker/status/1196878363568279552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Den norske fotballeksperten Lars Tjærnås er heller ikke overbevist om at klubben har tatt en klok beslutning.</p>
      <p>- Det Pochettino har gjort for Tottenham over tid gjør at han forlater London med gullskrift i klubbhistorien. Ved siden av virker han som en mann med høy integritet. Det skal gjøres en svært klok ansettelse for at ikke dette er en mørk dag for Spurs, skriver han på <a href="https://twitter.com/Tjaernas/status/1196879611197607936">Twitter</a>.</p>
      <h3>Mourinho erstatteren?</h3>
      <p>Det er ingen hemmelighet at Pochettino har mange beundrere rundt omkring i Fotball-Europa. Manageren vil neppe ha problemer med å skaffe seg ny jobb, og både Real Madrid og Manchester United har blitt nevnt hyppig som mulige nye arbeidsgivere de siste åra.</p>
      <p>Akkurat nå er Bayern München uten hovedmanager, og tyskerne skal også ha Pochettino i kikkerten. Hans-Dieter Flick er midlertidig manager i storklubben.</p>
      <p>Også Tottenham står uten en langsiktig løsning i managerstolen. Klubben har foreløpig ikke annonsert hvem som blir etterfølgeren. Ifølge den anerkjente italienske journalisten Fabrizio Romano, kan José Mourinho bli Pochettinos erstatter.</p>
      <figure>
        <iframe data-src="https://twitter.com/FabrizioRomano/status/1196882943001710599?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>