<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562337/apofasi-stathmos-gia-anadromika-enstolwn-kai-eidikwn-misthologiwn-kataboli-tokwn-5etias-"/>
    <meta property="og:site_name" content="NOOZ."/>
    <meta property="article:published_time" content="2019-11-19T19:45:00+00:00"/>
    <meta property="og:title" content="Απόφαση- σταθμός για αναδρομικά ενστόλων και ειδικών μισθολογίων: Καταβολή τόκων 5ετίας!"/>
    <meta property="og:description" content="&quot;Ανάσα&quot; για τους ένστολους και τους υπαλλήλους των Ειδικών Μισθολογίων η απόφαση του Διοικητικού Πρωτοδικείου Αθηνών, για τα αναδρομικά."/>
  </head>
  <body>
    <article>
      <h1>Απόφαση- σταθμός για αναδρομικά ενστόλων και ειδικών μισθολογίων: Καταβολή τόκων 5ετίας!</h1>
      <address>
        <time datetime="2019-11-19T19:45:00+00:00">19 Nov 2019, 19:45</time>
      </address>
      <p>
        <b>"Ανάσα" για τους ένστολους και τους υπαλλήλους των Ειδικών Μισθολογίων η απόφαση του Διοικητικού Πρωτοδικείου Αθηνών, για τα αναδρομικά.</b>
      </p>
      <p>Η απόφαση (αριθ. 14545/2019, Τμήμα 24ο) αναγνωρίζει την υποχρέωση του Δημοσίου να καταβάλλει σε στρατιωτικούς, λιμενικούς, πυροσβέστες, αστυνομικούς και λοιπούς ενστόλους καθώς και σε πανεπιστημιακούς, γιατρούς ΕΣΥ και όλους τους υπαλλήλους των Ειδικών Μισθολογίων, τον <b>νόμιμο τόκο ύψους 6%</b> επί των ποσών που είχαν λάβει σε υλοποίηση αποφάσεων της Ολομέλειας του ΣτΕ.</p>
      <p>Πιο αναλυτικά, όπως επισημαίνεται σε ανακοίνωση της “Ένωσης για την Υπεράσπιση της Εργασίας και του Κοινωνικού Κράτους” <b>(ΕΝΥΠΕΚΚ)</b> του καθηγητή <b>Αλέξη Μητρόπουλου</b>, οι  αποφάσεις της Ολομέλειας του ΣτΕ είχαν κρίνει αντισυνταγματικές τις περικοπές των μισθών και την κατάργηση των Δώρων του ν. 4093/2012 για τους ένστολους υπαλλήλους και τον Δεκέμβριο του 2018, βάσει του ν. 4575/2018, η τότε κυβέρνηση του ΣΥΡΙΖΑ είχε καταβάλει εφάπαξ το κεφάλαιο που διεκδικούσαν.</p>
      <p>Ωστόσο, όπως επισημαίνει η ΕΝΥΠΕΚΚ, η τότε κυβέρνηση του ΣΥΡΙΖΑ παρέλειψε να τους καταβάλλει και τους τόκους που αναλογούσαν στα ποσά που τους χορηγήθηκαν.<br/>Η μεγάλη νομολογιακή σημασία τής υπ’αριθ. 14545/2019 απόφασης του Διοικητικού Πρωτοδικείου Αθήνας έγκειται και στο γεγονός ότι διατάσσεται τώρα το Ελληνικό Δημόσιο να καταβάλλει και τους τόκους επί των ποσών που χορήγησε η κυβέρνηση ΣΥΡΙΖΑ και μάλιστα για μία ολόκληρη πενταετία (από τον Μάιο του 2015 έως και 30-4-2019), αλλά και μέχρις ολοσχερούς εξοφλήσεως!</p>
      <p>Συγκεκριμένα το διατακτικό της υπ’αριθ. 14545/2019 απόφασης του Διοικητικού Πρωτοδικείου Αθήνας ορίζει ότι:</p>
      <p>"Δέχεται την αγωγή, κατά τα λοιπά, ήτοι ως προς το παρεπόμενο αίτημα επιδίκασης τόκων στους λοιπούς ενάγοντες.<br/>Αναγνωρίζει την υποχρέωση του εναγομένου να καταβάλει σε καθέναν από τους ενάγοντες αυτούς το ποσό του οφειλόμενου νόμιμου τόκου επί του ειδικότερα αιτηθέντος με την αγωγή για καθέναν από αυτούς κεφαλαίου, υπολογιζομένου (του ως άνω τόκου) με επιτόκιο 6% από την επίδοση της αγωγής (στις 05.05.2015) και μέχρι τις 30.04.2019, κατά το άρθρο 21 του από 26.06/10.07.1944 β.δ. και από 01.05.2019 μέχρι την ολοσχερή εξόφληση, με επιτόκιο υπολογιζόμενο σύμφωνα με τα οριζόμενα στο άρθρο 45 παρ. 1 του ν. 4507/2019".</p>
      <p>Διαβάστε <a href="https://www.nooz.gr/Multimedia/2019/11/644d2f53-c1d6-4414-b0c1-6a96a6b75451.pdf"><b>εδώ</b></a> αναλυτικά την απόφαση του Διοικητικού Πρωτοδικείου Αθηνών.</p>
    </article>
  </body>
</html>