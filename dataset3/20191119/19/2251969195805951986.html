<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/unimc-amica-del-pianeta-foto-dice-stop-alla-plastica-a-ruba-le-borracce-della-f-lli-guzzini/1327005/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T19:14:38+00:00"/>
    <meta property="og:title" content="Unimc dice stop alla plastica, a ruba le borracce Guzzini (FOTO)"/>
    <meta property="og:description" content="MACERATA - Taglio del nastro per il progetto &quot;Università di Macerata amica dal pianeta&quot;, lunghe file di studenti. Il rettore Adornato: «L’Umanesimo che innova non è soltanto uno slogan, ma una responsabilità che è educativa e sociale al tempo stesso». Domenico Guzzini: «Non ci aspettavamo un successo simile»"/>
  </head>
  <body>
    <article>
      <h1>Unimc dice stop alla plastica, a ruba le borracce Guzzini (FOTO)</h1>
      <h2>MACERATA - Taglio del nastro per il progetto "Università di Macerata amica dal pianeta", lunghe file di studenti. Il rettore Adornato: «L’Umanesimo che innova non è soltanto uno slogan, ma una responsabilità che è educativa e sociale al tempo stesso». Domenico Guzzini: «Non ci aspettavamo un successo simile»</h2>
      <address><time datetime="2019-11-19T19:14:38+00:00">19 Nov 2019, 19:14</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Funimc-amica-del-pianeta-foto-dice-stop-alla-plastica-a-ruba-le-borracce-della-f-lli-guzzini%2F1327005%2F">Condividi2</a><a href="https://twitter.com/intent/tweet?text=Unimc+dice+stop+alla+plastica%2C++a+ruba+le+borracce+Guzzini+++%28FOTO%29+&amp;url=https%3A%2F%2Fwww.cronachemaceratesi.it%2F2019%2F11%2F19%2Funimc-amica-del-pianeta-foto-dice-stop-alla-plastica-a-ruba-le-borracce-della-f-lli-guzzini%2F1327005%2F">Tweet</a>Email2 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-10-650x434.jpg"/>
      </figure>
      <p> </p>
      <p><b>E’ andata subito tutta esaurita la prima fornitura delle borracce in acciaio Unimc realizzate dalla Fratelli Guzzini per gli studenti.</b> In oltre duecento sono accorsi oggi all’evento di lancio del progetto “Università di Macerata amica del pianeta”: un percorso di educazione, sensibilizzazione, comunicazione e buone pratiche avviato dall’ateneo in collaborazione con l’azienda recanatese nel campo della salvaguardia ambientale.</p>
      <p>«Mi fa piacere vedere che abbiamo intercettato un bisogno reale», ha detto il rettore <b>Francesco</b> <b>Adornato</b> alla folta platea riunita al Casb, che fino al 16 dicembre ospiterà la mostra del National Geographic “Planet or Plastic”, un racconto della storia della plastica dalla sua invenzione al suo attuale consumo di massa immagini di forte impatto emotivo. «L’Umanesimo che innova – ha aggiunto il rettore – non è soltanto uno slogan, ma una responsabilità che è educativa e sociale al tempo stesso, considerando le attese suscitate sul territorio e i rapporti che l’ateneo intesse con le comunità civili. Un umanesimo che si potrebbe definire integrale, inclusivo e sostenibile». «Non ci aspettavamo un successo simile», ha detto il presidente di Fratelli Guzzini <b>Domenico</b> <b>Guzzini</b>, ricordando i primati italiani nel campo della plastica e l’impegno dell’azienda, una delle prime ad utilizzare plastica riciclata che può andare a contatto con gli alimenti. «Dovete andare in profondità, far capire che questo campo offre tante opportunità per la nostra regione», ha incitato gli studenti riferendosi al settore dell’economia circolare. «Dobbiamo informarci e portare avanti un processo per sviluppare una coscienza critica», ha ribadito <b>Giada</b> <b>Dalla</b> <b>Fiora</b> in rappresentanza degli studenti che, attraverso il loro Consiglio, hanno dato un impulso basilare all’avvio del progetto. Progetto che ha visto l’ateneo aderire al protocollo della Conferenza dei rettori delle università italiane Crui #StopSingleUsePlastic volto a favorire l’eliminazione della plastica monouso.</p>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-16-650x434.jpg"/>
        <figcaption>Domenico Guzzini</figcaption>
      </figure>
      <p>Come illustrato dal direttore generale <b>Mauro</b> <b>Giustozzi</b>, questo obiettivo sarà perseguito da Unimc attraverso <b>l’introduzione di erogatori gratuiti di acqua </b>nelle principali sedi dell’ateneo – già sono funzionanti al Casb, al dipartimento di Giurisprudenza, al Polo Pantaleoni e al dipartimento di Economia, entro i primi di dicembre saranno installati anche nelle altre sedi didattiche; la <b>distribuzione di almeno quattromila borracce gratuite</b> alle matricole e a tutti gli iscritti che parteciperanno agli eventi sulla sostenibilità, <b>la fornitura bottiglie in vetro e bicchieri riutilizzabili</b> durante convegni e conferenze, l’introduzione progressiva di bicchieri biodegradabili, la riduzione dello spreco di carta attraverso la <b>digitalizzazione dei processi amministrativi</b>. È stata dedicata ai temi della sostenibilità ambientale e dell’economia circolare la nuova edizione del <b>premio “L’Umanesimo che innova” rivolto agli studenti delle scuole superiori</b> della regione. <b>Domani in collaborazione con Confindustria si terrò la tavola rotonda “Per una economia amica dell’ambiente”</b>. All’inaugurazione sono intervenuti anche <b>Elisabetta</b> <b>Michetti</b>, delegata Unimc per il sistema bibliotecario, <b>Sergio</b> <b>Grasso</b>, amministratore delegato Fratelli Guzzini, e <b>Clementina</b> <b>Fraticelli</b>, responsabile amministrativo delle biblioteche. La mostra rimarrà aperta al pubblico fino al 16 dicembre. Le scuole possono prenotare una visita guidata tramite il sito <a href="http://www.unimc.it/">www.unimc.it</a>.</p>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-4-650x434.jpg"/>
        <figcaption>Il taglio del nastro</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-5-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-7-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-1-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-3-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-2-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-9-650x434.jpg"/>
        <figcaption>Mauro Giustozzi, Francesco Adornato e Domenico Guzzini</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-11-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-12-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-15-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-18-650x434.jpg"/>
        <figcaption>Mauro Giustozzi</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-20-650x434.jpg"/>
        <figcaption>Sergio Grasso</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-21-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-22-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Unimc_AmicaAmbiente_FF-23-650x434.jpg"/>
      </figure>
    </article>
  </body>
</html>