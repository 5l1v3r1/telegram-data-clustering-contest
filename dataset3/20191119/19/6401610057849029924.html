<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/stikstofcrisis-jesse-klaver-neemt-stelling-tegen-cda-en-vvd-om-opheffen-natura2000-status-wierdense-veld/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-19T19:00:44+00:00"/>
    <meta property="og:title" content="Stikstofcrisis: Jesse Klaver weerspreekt CDA en VVD om opheffen status van Natura2000-gebieden"/>
    <meta property="og:description" content="GroenLinks-leider Jesse Klaver stond te klapperen met zijn tanden toen hij in de Tweede Kamer hoorde dat CDA en VVD de Natura2000-status van het Wierdense Veld willen opheffen. Daarmee zou rondom dat gebied de juridische stikstofcrisis met één pennenstreep worden beëindigd. Klaver vindt echter dat de beschermde status van het Wierdense Vel niet zomaar mag verdwijnen. Hij verzet zich met hand en tand, via Tubantia.  Jesse Klaver wéét dat het noodzakelijk is voor de Nederlandse economie om een aantal van de 167 Natura2000-gebieden te rationaliseren, maar weigert eraan mee te werken. Volgens de GroenLinks-leider zijn de aangewezen gebieden Natura2000 en moeten ze dat ook blijven. Zo stelt het Kamerlid tegenover de Twentse krant Tubantia: “Ik ken wel de belangrijke waarden van het gebied en ik hoor het van onze mensen in Overijssel. Dit jaar zijn er bijvoorbeeld nog kraanvogels gezien. Dat is uniek voor een Nederlands natuurgebied. Als het er slecht aan toe is, komt dat door gebrek aan bescherming. Extra bescherming…"/>
  </head>
  <body>
    <article>
      <h1>Stikstofcrisis: Jesse Klaver weerspreekt CDA en VVD om opheffen status van Natura2000-gebieden</h1>
      <address><time datetime="2019-11-19T19:00:44+00:00">19 Nov 2019, 19:00</time> by <a rel="author">Teunis Dokter</a></address>
      <p>
        <b>GroenLinks-leider Jesse Klaver stond te klapperen met zijn tanden toen hij in de Tweede Kamer hoorde dat CDA en VVD de Natura2000-status van het Wierdense Veld willen opheffen. Daarmee zou rondom dat gebied de juridische stikstofcrisis met één pennenstreep worden beëindigd. Klaver vindt echter dat de beschermde status van het Wierdense Vel niet zomaar mag verdwijnen. Hij verzet zich met hand en tand, via </b>
        <a href="https://www.tubantia.nl/wierden/jesse-klaver-wierdense-veld-niet-ter-discussie~a638d5bc/">
          <b>Tubantia</b>
        </a>
        <b>. </b>
      </p>
      <p>Jesse Klaver wéét dat het noodzakelijk is voor de Nederlandse economie om een aantal van <a href="https://www.dagelijksestandaard.nl/2019/11/minister-schouten-adopteert-idee-van-senator-otten-en-overweegt-rationalisatie-van-natura2000-gebieden/"><b>de 167 Natura2000-gebieden te rationaliseren</b></a>, maar weigert eraan mee te werken. Volgens de GroenLinks-leider zijn de aangewezen gebieden Natura2000 en moeten ze dat ook blijven. Zo stelt het Kamerlid tegenover de Twentse krant Tubantia:</p>
      <blockquote>“Ik ken wel de belangrijke waarden van het gebied en ik hoor het van onze mensen in Overijssel. Dit jaar zijn er bijvoorbeeld nog kraanvogels gezien. Dat is uniek voor een Nederlands natuurgebied. Als het er slecht aan toe is, komt dat door gebrek aan bescherming. Extra bescherming is dan juist nodig.”</blockquote>
      <p>Volgens Jesse Klaver is het niet mogelijk om het Natura2000-gebied van haar status te ontdoen. Daarvoor zou éérst een uiterst juridisch-wetenschappelijk proces moeten worden opgezet om aan te tonen dat er bij de toewijzing van die Natura-labels fouten zijn gemaakt door het Ministerie.</p>
      <p>Maar zolang het Ministerie van <a href="https://www.dagelijksestandaard.nl/2019/10/juristen-waarschuwen-carola-schouten-voor-nieuwe-problemen-stikstofbeleid/"><b>stikstofminister Carola Schouten</b></a> deze fouten in het toewijzingsproces niet kan aantonen blijven de Natura2000 gebieden -juridische gezien- op slot en zal de status daarvan ook niet worden gewijzigd. Nederland is ten slotte nog steeds een ‘soort van’ rechtstaat en de wet wordt gehandhaafd. Punt.</p>
      <p>Toch vreest Klaver voor de werking van de rechtstaat, zo blijkt uit zijn eigen woorden:</p>
      <blockquote>“Maar ik ben er niet gerust op. Daarom komen wij in actie. Onze petitie Geef natuur een stem is in een dag 41.000 keer ondertekend. Het Wierdense Veld gaan we zeker gebruiken om natuur ook een gezicht te geven.”</blockquote>
      <p>Klaver is er dus niet gerust op en vreest dat de regels van de rechtstaat alsnog zullen worden gebogen om het label van de Natura2000-gebieden op te heffen. Echter zou dat wel een aanfluiting betekenen voor het Ministerie. Ten eerste omdat ze haar eigen juridische processen als ‘onjuist’ wegzet door deze niet te hanteren, maar ook omdat zij blijkbaar processen zo ontwerpt dat de besluiten ‘onomkeerbaar’ zijn.</p>
    </article>
  </body>
</html>