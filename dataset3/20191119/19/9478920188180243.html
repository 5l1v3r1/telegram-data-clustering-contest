<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/toyrkia-kataggellei-aimatiri-epithesi-koyrdon-se-scholeio/"/>
    <meta property="og:site_name" content="ert.gr"/>
    <meta property="article:published_time" content="2019-11-19T19:44:24+00:00"/>
    <meta property="og:title" content="Τουρκία: Kαταγγέλλει αιματηρή επίθεση Κούρδων σε σχολείο"/>
    <meta property="og:description" content="Σύμφωνα με ανακοίνωση του τουρκικού υπουργείου Άμυνας, τρεις άνθρωποι σκοτώθηκαν και οχτώ άλλοι τραυματίστηκαν από επίθεση με πύραυλο που εξαπέλυσαν την Τρίτη 19/11, δυνάμεις της κουρδικής πολιτοφυλακής Μονάδες Προστασίας του Λαού (YPG) σε ένα σχολείο σε χωριό στο Τελ Αμπιάντ της βόρειας Συρίας, σε μια περιοχή από την οποία υποτίθεται ότι οι κουρδικές δυνάμεις θα έπρεπε να έχουν αποσυρθεί με βάση μια συμφωνία εκεχειρίας."/>
  </head>
  <body>
    <article>
      <h1>Τουρκία: Kαταγγέλλει αιματηρή επίθεση Κούρδων σε σχολείο</h1>
      <address><time datetime="2019-11-19T19:44:24+00:00">19 Nov 2019, 19:44</time> by <a rel="author">Νάσος Μπράτσος</a></address>
      <p>Σύμφωνα με ανακοίνωση του τουρκικού υπουργείου Άμυνας, τρεις άνθρωποι σκοτώθηκαν και οχτώ άλλοι τραυματίστηκαν από επίθεση με πύραυλο που εξαπέλυσαν την Τρίτη 19/11, δυνάμεις της κουρδικής πολιτοφυλακής Μονάδες Προστασίας του Λαού (YPG) σε ένα σχολείο σε χωριό στο Τελ Αμπιάντ της βόρειας Συρίας, σε μια περιοχή από την οποία υποτίθεται ότι οι κουρδικές δυνάμεις θα έπρεπε να έχουν αποσυρθεί με βάση μια συμφωνία εκεχειρίας.</p>
      <p>Τη Δευτέρα 18/11 η Άγκυρα απείλησε με νέα στρατιωτική επιχείρηση στη βορειοανατολική Συρία, αν η περιοχή δεν έχει εκκαθαριστεί από την κουρδική πολιτοφυλακή.</p>
      <p>«Οι PKK/YPG, που συνεχίζουν τις παρενοχλήσεις και τις επιθέσεις, και έχουν διεξάγει βομβαρδισμούς στην περιοχή όπου πραγματοποιείται η επιχείρηση Πηγή Ειρήνης, τώρα έπληξαν ένα σχολείο στο χωριό Τσουρν της Τελ Αμπιάντ», υπογράμμισε η ανακοίνωση του τουρκικού ΥΠΑΜ.</p>
      <p>Η Τελ Αμπιάντ είναι μία από τις δύο μεγαλύτερες μεθοριακές πόλεις όπου σημειώθηκαν οι σφοδρότερες μάχες όταν η Άγκυρα εξαπέλυσε τη στρατιωτική της επίθεση στις 9 Οκτωβρίου.</p>
      <p>«Τρεις αθώοι άμαχοι σκοτώθηκαν και οχτώ άμαχοι, ανάμεσά τους παιδιά, τραυματίστηκαν», σημείωσε το υπουργείο.</p>
      <p>Φωτο αρχείου</p>
      <p>Πηγές: ΑΠΕ-ΜΠΕ-Reuters-Anadolu</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/entasi-stis-scheseis-toyrkias-rosias-gia-endechomeni-nea-stratiotiki-drasi-tis-agkyras-sti-syria/"/>
        <a href="https://www.ert.gr/eidiseis/diethni/kosmos/ti-syllipsi-133-stratiotikon-dietaxe-i-agkyra/"/>
        <a href="https://www.ert.gr/eidiseis/ellada/politiki/k-mitsotakis-sti-handelsblatt-i-toyrkia-paraviazei-ti-symfonia-me-tin-ee/"/>
        <a href="https://www.ert.gr/eidiseis/ellada/politiki/machi-toy-vartholomioy-paroysia-toy-ptd-oi-ekdiloseis-minyma-stin-toyrkia/"/>
        <a href="https://www.ert.gr/eidiseis/ellada/politiki/epimenei-stin-grammi-ton-apeilon-kai-ton-prokliseon-kata-tis-kyproy-i-toyrkia/"/>
        <a href="https://www.ert.gr/eidiseis/diethni/evropi/sta-anoichta-tis-kyproy-to-toyrkiko-fatich-katadikazei-i-leykosia/"/>
      </related>
    </article>
  </body>
</html>