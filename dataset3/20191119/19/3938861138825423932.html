<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_vasil-suhomlinskij-hovav-svoyi-spravzhni-dumki-za-komunistichnoyu-ritorikoyu/938789"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T19:25:00+00:00"/>
    <meta property="og:title" content="Василь Сухомлинський ховав свої справжні думки за комуністичною риторикою"/>
    <meta property="og:description" content="Українського педагога Василя Сухомлинського комуністи вважали чудернацьким і називали &quot;Ісусиком&quot; за ідеї доброти, милосердя і прощення. Про це згадує в інтерв'ю журналу &quot;Країна&quot; його дочка Ольга Сухомлинська. &quot;Найцінніші речі, які лишилися від батька, - це його рукописи і листи. Те, що ..."/>
  </head>
  <body>
    <article>
      <h1>Василь Сухомлинський ховав свої справжні думки за комуністичною риторикою</h1>
      <address><time datetime="2019-11-19T19:25:00+00:00">19 Nov 2019, 19:25</time> by <a rel="author">Валерія Радзієвська</a></address>
      <figure>
        <img src="https://static2.gazeta.ua/img2/cache/gallery/938/938789_1_w_1200.jpg?v=0"/>
        <figcaption>Ольга Сухомлинська<cite>Автор: Валерія Радзієвська</cite></figcaption>
      </figure>
      <p>
        <b>Українського педагога Василя Сухомлинського комуністи вважали чудернацьким і називали "Ісусиком" за ідеї доброти, милосердя і прощення. Про це згадує в інтерв'ю журналу <a href="https://gazeta.ua/journal">"Країна" </a>його дочка Ольга Сухомлинська.</b>
      </p>
      <p>"Найцінніші речі, які лишилися від батька, - це його рукописи і листи. Те, що написано його рукою. У листах він значно більше розкриває себе як особистість, ніж у своїх педагогічних творах. Більш відвертий, різкий міг бути. Два листи написав і до Хрущова, один – проти запровадження шкіл-інтернатів. Хрущов же був великий мрійник – придумав, як у 1917 році, відмінити сім'ю і передавати дітей на виховання спеціальним органам. Вважав, що після року дітей треба забирати з сімей і виховувати у державних яслях і школах-інтернатах. Держава має виховувати дітей, а матері нехай ідуть працюють на виробництві. Батько у відповідь на це написав Хрущову різкого листа зі словами: "Сім'ю не можна замінити нічим". Відповіді не отримав.</p>
      <p>Йому стільки писали листів з усіх куточків Союзу! І він відповідав на кожен лист. Хай там 2-3-слова, але все-одно: дітям, піонерам, студентам. І звичайно було серйозне листування з письменниками і педагогами.</p>
      <figure>
        <img src="https://static2.gazeta.ua/img2/cache/gallery/938/938789_3_w_1200.jpg?v=0"/>
        <figcaption>Василь Сухомлинський на шкільній педраді</figcaption>
      </figure>
      <p>У 1968 році Сухомлинський опублікував у "Літературній Україні" статтю "Джерело невмирущої криниці". Називав таким джерелом, на якому має вибудовуватися виховання і освіта, мову. Сухомлинський писав, що не можуть бути дві рідні мови, що мова, як мати, для людини одна. І це було настільки своєчасним, що він тоді отримав відгуки з різних куточків Радянського Союзу.</p>
      <p>Ще в 1961 році батько написав книгу "Духовний світ школяра". Його критикували: "Що таке "духовність"? Це попівське слово". Але він його дуже часто вживав.</p>
      <p>В Києві цензура забороняла майже все. Тут вона була значно суворіша, ніж у Москві. Тут дмухали на холодне, боялися прогнівити всесоюзне партійне керівництво і про всяк випадок забороняли все. Тому батько друкувався багато у Москві – у видавництвах "Учпедгиз". "Педагогика".</p>
      <p>Я переконана, що батько ховав свої справжні думки за комуністичною риторикою, якої у нього досить багато. Але коли її відкинути, там проступають нові, оригінальні ідеї, взагалі не притаманні радянській педагогіці: іти на природу, звертатися до душі. Багато ідей Сухомлинського увійшли до нової української школи, але творчо переосмисленими.</p>
      <figure>
        <img src="https://static2.gazeta.ua/img2/cache/gallery/938/938789_2_w_1200.jpg?v=0"/>
        <figcaption>Василь Сухомлинський</figcaption>
      </figure>
      <p>Партійці вважали його чудернацьким, називали "Ісусиком" за ідеї доброти, милосердя і прощення. Але він при цьому говорив, що комунізм – це добре, і вони не мали до чого причепитися. Навіть при тому, що батько стверджував: основне – дитина й особистість, а не колектив. Колектив, на його переконання, може бути якісним тільки тоді, коли буде складатися з яскравих особистостей. Мені здається, що він ховався. За його словами про комунізм треба дивитися, що написано далі. Часто – абсолютно протилежні до комунізму речі.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_vasil-suhomlinskij-mav-asketichnij-pobut-i-pracyuvav-nochami/938768"/>
      </related>
      <p>Звичайно, батько романтизував комуністичні ідеї, сприймав їх ідеалістично. Хоча в листах він уже починав говорити про паростки подвійної моралі у суспільстві.</p>
      <p>Пізніше, коли батька вже не стало, ми з братом знайшли серед його книг самвидав "Інтернаціоналізму чи русифікації" Івана Дзюби. Він нам нічого не говорив, але вона була серед книг у шухляді його письмового столу", - згадує Ольга Василівна.</p>
      <p>
        <i>Інтерв'ю з Ольгою Сухомлинською читайте в журналі <a href="https://gazeta.ua/journal">"Країна"</a>.</i>
      </p>
      <blockquote>
        <i>Вивчаючи індивідуальні особливості учнів, а також умови життя, у яких вони зростають, результати спостережень Василь Сухомлинський записував у щоденник. Невдовзі з"явилися його праці "Серце віддаю дітям", "Павлиська середня школа", "Жива вода криниці", "Народження громадянина". Тодішні педагоги вважали, що вирішальним у вихованні є вплив колективу на особистість. А Сухомлинський ішов від дитини до колективу. Він вважав, що той повинен складатися з розвинених індивідуальностей. Тому книгу "Серце віддаю дітям" спочатку не хотіли друкувати. Методика навчання дітей на природі, а не в класі, також ішла всупереч офіційній педагогіці й багатьох лякала.</i>
      </blockquote>
    </article>
  </body>
</html>