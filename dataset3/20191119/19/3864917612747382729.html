<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821470-eksgolova-apelacijnogo-sudu-pozivaetsa-do-nacpolicii-ta-sbu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T19:20:00+00:00"/>
    <meta property="og:title" content="Ексголова Апеляційного суду позивається до Нацполіції та СБУ"/>
    <meta property="og:description" content="Ексголова Апеляційного суду Києва Антон Чернушенко просить Окружний адмінсуд зобов’язати Нацполіцію та СБУ виключити із бази розшуку МВС його персональні дані."/>
  </head>
  <body>
    <article>
      <h1>Ексголова Апеляційного суду позивається до Нацполіції та СБУ</h1>
      <h2>Ексголова Апеляційного суду Києва Антон Чернушенко просить Окружний адмінсуд зобов’язати Нацполіцію та СБУ виключити із бази розшуку МВС його персональні дані.</h2>
      <address>
        <time datetime="2019-11-19T19:20:00+00:00">19 Nov 2019, 19:20</time>
      </address>
      <p>Про це інформує <a href="http://oask.gov.ua/node/4226">пресслужба суду.</a></p>
      <p>"До Окружного адміністративного суду міста Києва надійшов позов Антона Чернушенка до Національної поліції України та Головного управління Служби безпеки України у місті Києві та Київській області. Позивач просить суд зобов’язати Нацполіцію виключити із бази розшуку Міністерства внутрішніх справ України його персональні дані", - ідеться в повідомленні.</p>
      <p>Серед інших вимог позову – визнати протиправною бездіяльність ГУ СБУ у Києві та Київській області та Нацполіції щодо невиключення із бази розшуку МВС персональних даних Чернушенка.</p>
      <p>Зараз вирішується питання про відкриття провадження в адміністративній справі, зазначили в пресслужбі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820366-lasko-prosit-sud-skasuvati-risenna-nazk-pro-jogo-deklaraciu.html">Ляшко просить суд скасувати рішення НАЗК про його декларацію</a>
      </blockquote>
      <p>Як повідомляв Укрінформ, 24 червня 2015 року ГПУ оголосила підозру голові Апеляційного суду Антону Чернушенко у здійсненні тяжких кримінальних правопорушень, передбачених ч. 2 ст. 376-1 (незаконне втручання в роботу автоматизованої системи документообігу суду) і ч. 2 ст. 375 (постановлення суддею завідомо неправосудних судових рішень) Кримінального кодексу України.</p>
      <p>Згодом Верховна Рада зняла недоторканність із судді і дозволила його арешт, після чого Чернушенко перестав з'являтися на роботі. У липні ВККСУ відсторонила суддю із займаної посади.</p>
      <p>Водночас у 2015 році в правоохоронних органах повідомили, що суддя Чернушенко покинув Київ та оголосили його в <a href="https://www.ukrinform.ua/tag-rozsuk">розшук</a>.</p>
      <p>Вища рада правосуддя у травні 2018 року звільнила Чернушенка з посади судді.</p>
    </article>
  </body>
</html>