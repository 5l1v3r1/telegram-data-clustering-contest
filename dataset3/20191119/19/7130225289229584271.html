<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/katil-zanlisinin-ifadesi-ortaya-cikti-guleda-defalarca-kacmaya-calismis-890002"/>
    <meta property="og:site_name" content="Onedio"/>
    <meta property="article:published_time" content="2019-11-19T19:34:42+00:00"/>
    <meta property="og:title" content="Katil Zanlısının İfadesi Ortaya Çıktı: Güleda Defalarca Kaçmaya Çalışmış"/>
    <meta property="og:description" content="Isparta'da, ayrılmak istediği erkek arkadaşı Zafer P. tarafından öldürülen üniversiteli Güleda Cankel'in hayatta kalabilmek için 17 saat mücadele etti..."/>
  </head>
  <body>
    <article>
      <h1>Katil Zanlısının İfadesi Ortaya Çıktı: Güleda Defalarca Kaçmaya Çalışmış</h1>
      <address><time datetime="2019-11-19T19:34:42+00:00">19 Nov 2019, 19:34</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/isparta/5c0d16c0107b15241e2c8ac8">Isparta</a>'da, ayrılmak istediği erkek arkadaşı Zafer P. tarafından öldürülen üniversiteli Güleda Cankel'in hayatta kalabilmek için 17 saat mücadele ettiği, defalarca kaçmaya çalıştığı ortaya çıktı.</h4>
      <figure>
        <img src="https://img-s2.onedio.com/id-5dd4429444353a6b2d6c8007/rev-0/w-500/s-9d43b062ef6028a9628f6c033a874a1dd39ad697.jpg"/>
      </figure>
      <p><a href="https://onedio.com/etiket/olay/57ceb76ded62790c040afa50">Olay</a>, dün saat 11.00 sıralarında, <a href="https://onedio.com/etiket/isparta/5c0d16c0107b15241e2c8ac8">Isparta</a> Fatih Mahallesi'ndeki apartta meydana geldi. Isparta Uygulamalı Bilimler Üniversitesi (ISUBÜ) Fotoğrafçılık Bölümü öğrencisi Güleda Cankel, ayrılmak istediği erkek arkadaşı Zafer P. tarafından önce boğazı sıkılıp, kabloyla boğulduktan sonra kalbinden bıçaklanarak, öldürüldü. </p>
      <p>DHA'nın aktardığı bilgiye göre, <a href="https://onedio.com/etiket/mugla/506b54220228f60917601c73">Muğla</a>'dan gelerek işlediği cinayetten 3 saat sonra <a href="https://onedio.com/etiket/polis/578bf06ee4ad23697ca1a0b3">polis</a> merkezine gidip, teslim olan Zafer P.'nin ifadesine ulaşıldı.</p>
      <h3>2 gün otogarda beklemiş</h3>
      <figure>
        <img src="https://img-s2.onedio.com/id-5dd4d499c4363d8a66634d39/rev-0/w-500/s-b1dbc5e2460955c785deb6afc2c84de674d50121.jpg"/>
      </figure>
      <p>Zafer P.'nin, emniyetteki ifadesinde, Güleda Cankel ile görüşmek için 15 Kasım Cuma günü <a href="https://onedio.com/etiket/mugla/506b54220228f60917601c73">Muğla</a>'dan <a href="https://onedio.com/etiket/isparta/5c0d16c0107b15241e2c8ac8">Isparta</a>'ya gittiğini ardından kızın kaldığı aparta geçtiğini söylediği belirtildi. Evde kimse olmadığını anlayınca otogara döndüğü öğrenilen Zafer P.'nin 2 gün burada beklediği, 17 Kasım Pazar günü saat 18.00 sıralarında ikinci kez Güleda'nın kaldığı aparta gittiği, ışığın yandığını görünce zili çaldığı kaydedildi.</p>
      <h3>Telefonda son kez annesiyle konuşmuş</h3>
      <figure>
        <img src="https://img-s2.onedio.com/id-5dd45d722669111c52b31aa5/rev-0/w-500/s-6e46231ab2aa83b0abc2153e0d442a2fcbc43cad.jpg"/>
        <figcaption>Güleda Cankel'in kapıyı açıp, kendisini görünce hızla kapattığını, 'Seninle konuşmam gerekiyor' deyince yeniden açtığını anlatan Zafer P., emniyetteki ifadesinde şunları söyledi: <br/>"İçeri girdim, yaklaşık 5 dakika sonra kapı çaldı. Gelen, Osman diye biriydi. Güleda, içeri almak istemedi. Ben Osman'ı gördüm, aşağı beraber indik. Osman, bana, Güleda'yı rahat bırakmamı söyledi. Ben de '5 yıllık arkadaşlığımız var, nasıl bırakayım?' dedim. Güleda'yı telefonla aradım. Açmadı, Osman'la apartın önüne geldik. Kendisi dışarıdaydı. Osman, 'Sen gelme Güleda'yla konuşmam lazım' dedi. Ben de gitmedim. Bir süre sonra yanlarına gittiğimde Osman, Güleda'ya dönerek, 'Zafer'e söylemek istediğin bir şey var mı?' dedi. Güleda 'Yalnız kalmak istiyorum' dedi. Osman'a gitmesini söyledim. O da gitti. Güleda ile eve çıktık. 'Eğer bana iyi davranırsan kötü davranmazsan seninle beraber devam edebiliriz' dedi. Beni neden bıraktığını sorduğumda '5 yıl senin gibi birini boşa sevmişim. Sen gereksiz birisin' dedi. <a href="https://onedio.com/etiket/tokat/5c0d1729cd5ced042ced67c9">Tokat</a> attım, küfretmeye başladı, tekme attı. Annesini ve Osman'ı aramak istedi. Telefonunu aldım. Mesaj attığı için annesi aradı. Telefonu kendisine verdim. Konuştular ama benden bahsetmedi. Kapatınca telefonu geri aldım."</figcaption>
      </figure>
      <h3>Güleda çok kez kaçmayı denemiş</h3>
      <figure>
        <img src="https://img-s2.onedio.com/id-5dd4d49dc4363d8a66634d3b/rev-0/w-500/s-bc7af14b4239f292c4134bff8199821cb7d6ea1a.jpg"/>
      </figure>
      <p>Zafer P., ifadesinin devamında, telefonu elinden aldıktan sonra Güleda'nın, kapıya doğru koşmaya başladığını; ancak anahtar kendisinde, kapı da kilitli olduğu için kaçamadığını söyledi. Güleda Cankel'i boğazını sıkarak, yan odaya götürdüğünü anlatan Zafer P.'nin, şunları kaydettiği öğrenildi: </p>
      <p>"Boğazını sıktığım için hava alamadığını, dışarı çıkmak istediğini söyledi. Dışarı çıktık. Markete gittik. Aniden beni itekleyerek, kaçmaya başladı sonra geri gelip, telefonunu istedi. Birini aramak istediğini söyledi. Ben de verdim. Osman'ı aradığını görünce telefonu geri aldım, yere atıp, kırdım. Bir kez daha kaçmaya başladı. Peşinden koştum ve yakaladım. Aparta kadar kucağımda götürdüm. 'Eşyalarımı ver, gideceğim' dedim. Eve çıktım. Tekme attı. Ben de boğazını tekrar sıktım. Bir süre sonra hava alamadığını söyledi. Dışarı çıkmak istediğini belirtti. Ben de 'Kaçmayacaksan çıkarız' dedim. 'Kaçmayacağım' dedi; ancak dışarı çıkınca tekrar kaçmaya başladı. Yakaladım. Apartın önüne geldiğimizde <a href="https://onedio.com/etiket/tokat/5c0d1729cd5ced042ced67c9">tokat</a> attım, ittirdim. Yere düştü. Bağırmaya başladı. Kafasını çarptı."</p>
      <h3>Olay yerine gelen polislere şikayetçi olmamış</h3>
      <figure>
        <img src="https://img-s1.onedio.com/id-5dd441f4e0b9ae504ca65776/rev-0/w-500/s-7761c03022144ecad04c81d00d177d8249d11fcf.jpg"/>
      </figure>
      <p>Çevredekilerin ihbarı üzerine, <a href="https://onedio.com/etiket/olay/57ceb76ded62790c040afa50">olay</a> yerine sağlık ve <a href="https://onedio.com/etiket/polis/578bf06ee4ad23697ca1a0b3">polis</a> ekiplerinin geldiğini; ancak Güleda'nın kendisinden şikayetçi olmadığını öne süren Zafer P.'nin, "Onu ambulansla hastaneye götürdüler. Benden şikayetçi olmadığı için birileri beni otogar civarında bıraktı. Para çektim, taksiyle hastaneye gittim sonra Güleda'yla beni karakola götürdüler. Güleda, şikayetçi olmadı. Onu polis aracıyla evine götürdüler. Beni de ifademin ardından bıraktılar. Ben de aparta gittim. Nasıl olduğunu sordum. Başının ağrıdığını, midesinin bulandığını söyleyince tekrar hastaneye götürdüm. Saat 05.00 sıralarında eve döndük, uyumuşuz. Saat 10.00 gibi kalktık. Kahvaltı yaparken Güleda, bana, 'Sen nasıl erkeksin? Bana saldırdın, beni dövdün' dedi. Bu sırada Osman, telefonla beni aradı. Konuşmak istediğini söyledi. Ben de <a href="https://onedio.com/etiket/mugla/506b54220228f60917601c73">Muğla</a>'da olduğumu söyledim. Güleda'ya aralarında bir şey olup olmadığını sordum" dediği öğrenildi.</p>
      <p>Zafer P., Güleda Cankel'i saat 11.00 sıralarında öldürdüğünü belirttiği ifadesinde, "Sonra karakol yakınına gittim. Yarım saat bekledim. Bu sırada babam başta olmak üzere diğer akrabalarımı da aradım. Bana teslim olmamı söylediler. Ben de karakola geldim" dedi.</p>
    </article>
  </body>
</html>