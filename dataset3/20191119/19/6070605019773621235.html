<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/cigarreta-electronica-menors-duplica-nomes_0_2346965481.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T19:53:07+00:00"/>
    <meta property="og:title" content="L'ús de la cigarreta electrònica entre els menors d'edat es duplica en només dos anys"/>
    <meta property="og:description" content="El cànnabis i l'alcohol són les drogues més consumides pels estudiants de secundària, i la preferència per la cocaïna es desploma a mínims històrics"/>
  </head>
  <body>
    <article>
      <h1>L'ús de la cigarreta electrònica entre els menors d'edat es duplica en només dos anys</h1>
      <h2>El cànnabis i l'alcohol són les drogues més consumides pels estudiants de secundària, i la preferència per la cocaïna es desploma a mínims històrics</h2>
      <address>
        <time datetime="2019-11-19T19:53:07+00:00">19 Nov 2019, 19:53</time>
      </address>
      <p>Mentre que l'ús de les cigarretes electròniques es dispara del 20% a pràcticament el 50% dels joves de 14 a 18 anys i el cànnabis es consolida com la droga il·legal preferida, el consum de cocaïna cau a mínims històrics: menys de l'1% dels joves reconeixen haver-la consumit l'últim mes. Així ho recull l'<i> Enquesta sobre ús de drogues en estudiants d'ensenyament secundari</i> (ESTUDES) entre els anys 2018 i 2019, que es realitza cada dos anys i que la ministra de Sanitat en funcions, María Luisa Carcedo, ha presentat aquest dimarts en roda de premsa. </p>
      <p>L'estudi revela que les substàncies preferides dels adolescents segueixen sent l'alcohol (78% dels enquestats l'han provat un cop a la vida), seguida del tabac (35%), el cànnabis (33%) i els hipnosedants com els somnífers, els tranquil·litzants i els sedants (6%). Però també posa en relleu una altra problemàtica a l'alça: gairebé la meitat dels adolescents (48%) ha provat alguna vegada les cigarretes electròniques. Els homes fumadors són el perfil d'aquest consumidor.</p>
      <p>En només dos anys, de fet, s'ha duplicat el nombre de joves d'entre 14 i 18 anys que fan servir cigarretes electròniques: el 2016, només el 20% dels adolescents la utilitzaven. El 67% diu que consumeix cartutxos sense nicotina i el 10% d'aquests assegura que les van adquirir per deixar de fumar. </p>
      <p>Carcedo ha destacat que l'enquesta té "molta utilitat per conèixer amb precisió" els comportaments dels adolescents, i ha assenyalat que, si bé el consum d'alcohol es manté estable, és el consum intensiu el que, lluny de reduir-se, s'ha incrementat lleugerament. El consum diari de begudes espirituoses ha caigut, però han augmentat les borratxeres, especialment durant les sortides nocturnes: un de cada quatre joves reconeix haver-se emborratxat l'últim mes.</p>
      <p>La marihuana és la droga il·legal més consumida entre els estudiants i això s'explica, segons la delegada del govern espanyol per al Pla Nacional sobre Drogues, Azucena Martí, per la relació directa entre percepció de risc i consum que fan: els adolescents associen aquest perill amb l'heroïna, la cocaïna i l'èxtasi. El alcohol, però, creuen que és la menys perillosa i des del 2010 persisteix la consideració que el tabac és més perjudicial que el cànnabis. Amb tot, el 87,5% dels enquestats admet que consumir marihuana pot causar "molts o bastants problemes".</p>
      <p>L'accessibilitat també afavoreix el consum d'aquestes drogues. El 90% dels estudiants afirma que no troba dificultats a l'hora d'aconseguir alcohol i tabac -especialment en bars i <i>pubs</i>, supermercats i botigues de barri- i el 71% estén aquesta facilitat, també, al cànnabis. De fet, un 42% dels enquestats diuen que se'ls ha ofert marihuana l'últim any; al 8%, cocaïna; al 5%, al·lucinògens, i al 4%, amfetamines. </p>
    </article>
  </body>
</html>