<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/hokej-extraliga-kometa-brno-trener-libor-zabransky-trinec-zapas_1911191956_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T19:56:00+00:00"/>
    <meta property="og:title" content="Léčba Zábranským Kometě nepomohla. Brno prohrálo v Třinci 3:6 a připsalo si šestou porážku v řadě"/>
    <meta property="og:description" content="Staronový brněnský kouč Libor Zábranský, který nahradil po porážce 2:7 s Karlovými Vary v pondělí na trenérské lavici Petra Fialu, udělal pár změn v sestavě."/>
  </head>
  <body>
    <article>
      <h1>Léčba Zábranským Kometě nepomohla. Brno prohrálo v Třinci 3:6 a připsalo si šestou porážku v řadě</h1>
      <address><time datetime="2019-11-19T19:56:00+00:00">19 Nov 2019, 19:56</time> by <a rel="author">ČTK</a></address>
      <p>
        <b>Hokejisté Komety Brno prohráli v prvním utkání po změně trenéra 3:6 na ledě Třince a připsali si v extralize šestou prohru v řadě. Úřadující mistr získal v dohrávce 15. kola klíčový tříbrankový náskok už mezi 6. a 14. minutou. Pod čtvrtou výhru Ocelářů za sebou se podepsal čtyřmi body za dva góly a dvě asistence Matěj Stránský.</b>
      </p>
      <p>Staronový brněnský kouč Libor Zábranský, který nahradil po porážce 2:7 s Karlovými Vary v pondělí na trenérské lavici Petra Fialu, udělal pár změn v sestavě.</p>
      <p>Do elitního útoku posunul produktivního Svačinu a nová křídla, Horkého s Jenyšem, dostal Plekanec, který neuspěl v první velké šanci zápasu v přečíslení dva na jednoho. Poté ale Brno srážela opět špatná hra v obraně.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-morava_1911182001_mim"/>
      </related>
      <p>První gól měl na svědomí gólman Vejmelka, který nepřikryl lapačkou po nepřesné střele Hrehorčáka odražený puk od zadního mantinelu a Ondřej Kovařčík trefil prázdnou branku. Stránský o 58 sekund později oklamal Pyrochtu kličkou do středu a bekhendem zvýšil.</p>
      <p>Brňané pak měli štěstí, že Vránův gól rozhodčí neuznali kvůli vysoké holi, ale domácí stejně brzy přidali třetí gól. Stránského tah na branku zúročil Chmielewski.</p>
      <p>Opaření hosté se na nic extra nezmohli, ale do hry je dostala přesilová hra, ve které snížil z mezikruží Kucsera. Po přestávce zvýšil tvrdou ranou obránce Gernát, Brnu ale vycházely přesilovky a od chráničů Zaťoviče využili i druhou početní výhodu v zápase.</p>
      <p>Třinec ukázal, že také umí trestat fauly. Vrána našel naslepo mezi kruhy Stránského, který domácím vrátil tříbrankový náskok.</p>
      <p>Brno si jakoukoli snahu o drama zkomplikovalo v úvodu třetí třetiny dvěma oslabeními. V prvním ho Vejmelka podržel akrobatickým zákrokem při Vránově střele, ve druhém už nestačil na střelu Michala Kovařčíka. Prakticky vzápětí snížil Plášek z dorážky, ale více Třinec hostům nedovolil.</p>
      <p>
        <b>Dohrávka 15. kola hokejové extraligy:</b>
      </p>
      <p><b>HC Oceláři Třinec - HC Kometa Brno 6:3 (3:1, 2:1, 1:1)<br/></b>Branky a nahrávky: 6. O. Kovařčík (Hrehorčák, Zahradníček), 7. M. Stránský (Kundrátek, Gernát), 14. Chmielewski (M. Stránský, Kundrátek), 28. Gernát (O. Kovařčík, Hrehorčák), 36. M. Stránský (P. Vrána, Gernát), 48. M. Kovařčík (P. Vrána, M. Stránský) - 20. Kucsera (J. Hruška, Plekanec), 34. Zaťovič (O. Němec, P. Holík), 49. Plášek ml. (Štencel). Rozhodčí: Obadal, Pražák - Bryška, Rampír. Vyloučení: 3:5. Využití: 2:2. Diváci: 4802.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-navrat-petr-fiala_1911181021_tat"/>
      </related>
    </article>
  </body>
</html>