<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/parite-ot-es-za-stroezha-na-am-struma-prez-kresnenskoto-defile-sa-pod-vapros.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T19:08:00+00:00"/>
    <meta property="og:title" content="Парите от ЕС за строежа на АМ „Струма&quot; през дефилето са под въпрос"/>
    <meta property="og:description" content="ЕК констатира разминаване между проект и ОВОС, както и в очакваната цена за строителството"/>
  </head>
  <body>
    <article>
      <h1>Парите от ЕС за строежа на АМ „Струма" през дефилето са под въпрос</h1>
      <h2>ЕК констатира разминаване между проект и ОВОС, както и в очакваната цена за строителството</h2>
      <address>
        <time datetime="2019-11-19T19:08:00+00:00">19 Nov 2019, 19:08</time>
      </address>
      <figure>
        <video src="https://vid.btv.bg/btvnews/2019/11/19/struma_1574184541-1.mp4"/>
      </figure>
      <p>Парите от Европа за строежа на част от магистрала „Струма" са под въпрос. Според писмо от Европейската комисия в проекта са нарушени европейски екологични директиви. Има разминавания с броя на одобрените в екооценката съоръжения.</p>
      <p>Според заявлението за проекта предвидените тунели са 7, а в решението са изброени 5. Разминава се и броят на виадуктите и мостовете, надлезите и подлезите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027223.jpg"/>
        <figcaption>Снимка: btvnovinite.bg</figcaption>
      </figure>
      <p>Разминаване има и при средствата: очакваната цена надвишава с 40 милиона евро допустимото финансиране от Евросъюза.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027224.jpg"/>
        <figcaption>Снимка: btvnovinite.bg</figcaption>
      </figure>
      <p>Рисковете страната ни да изгуби европейското финансиране на отсечката от магистрала „Струма” са реални, смята Андрей Ковачев.</p>
      <p>„То не е нарушение на директивите, то си е злоупотерба. На практика е подаден различен проект”, казва евродепутатът.<br/><br/>Документът със забележките на Европейската комисия към проекта стана публичен, благодарение на евродепутата Радан Кънев.</p>
      <p>„Цялата концепция за преминаване на магистралата през Е79 през Кресненското дефиле е опит да се мине евтино. Аз не мога да си представя магистрален път с ограничение 140 км”, казва Радев.</p>
      <p>А от Държавната агенция за безопасност по пътищата отговарят:</p>
      <p>„Фактът, че е магистрала не означава, че ограничението трябва да е 140 км задължително”.</p>
      <p>И допълват, че  разминаванията в броя на съоръженията се дължат на конкретни обстоятелства на място, а забележките от Европейската комисия са  обичаен процес на разяснения по проекта.</p>
      <p>И още една забележка - анализът показвал, че една лента във всяка посока в Кресна е достатъчна да поеме очаквания трафик.</p>
      <p>„Никой не е такъв заблуден, че да счита, че на средата на магистралата трябва да има стесняване. Преди Кресна магистрала, след Кресна магистрала и всичко влиза в един двулентов път. Това би било позор и за нас, и за ЕК.", заяви вицепремиерът Томислав Дончев.</p>
      <p>От Европейската комисия коментираха за bTV, че документите са изпратени на българските власти на 15 октомври.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027225.jpg"/>
        <figcaption>Снимка: btvnovinite.bg</figcaption>
      </figure>
      <p>„Финансирането от ЕС ще бъде одобрено от ЕК само при увереността, че са спазени всички приложими правила. Българските власти трябва да подсигурят законовите, техническите и екологичните аспекти при подготовката на проекта, включително и запазването на уникалното биоразнообразие в региона”, казват от Брюксел.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027226.jpg"/>
        <figcaption>Снимка: btvnovinite.bg</figcaption>
      </figure>
      <p>От Агенцията по пътна безопасност заявиха за bTV, че срокът да за отговор на Европейската комисия изтича на 15 януари.</p>
      <p> </p>
    </article>
  </body>
</html>