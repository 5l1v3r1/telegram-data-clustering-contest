<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501468-viorica-dancila-intrebata-despre-fiul-sau-angajat-curtea-conturi-fost-angajat-inainte-fiu-premier-multe-ori-spus-pentru-faptul-mama-este-premier-nu-este-lucru-foarte-bun.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T19:41:00+00:00"/>
    <meta property="og:title" content="Viorica Dăncilă, întrebată despre fiul său angajat la Curtea de Conturi: A fost angajat înainte ca eu să fiu premier. De multe ori, mi-a spus că pentru el faptul că mama sa este premier nu este un lucru foarte bun"/>
    <meta property="og:description" content="Prezidențiabilul PSD, Viorica Dăncilă, a susținut, în conferința de presă organizată în paralel cu dezbaterea președintelui Iohannis, că nu ea și-a angajat fiul la Curtea de Conturi și"/>
  </head>
  <body>
    <article>
      <h1>Viorica Dăncilă, întrebată despre fiul său angajat la Curtea de Conturi: A fost angajat înainte ca eu să fiu premier. De multe ori, mi-a spus că pentru el faptul că mama sa este premier nu este un lucru foarte bun</h1>
      <address><time datetime="2019-11-19T19:41:00+00:00">19 Nov 2019, 19:41</time> by <a rel="author">Redactia</a></address>
      <p><b>Prezidențiabilul PSD, Viorica Dăncilă, a susținut, în conferința de presă organizată în paralel cu dezbaterea președintelui Iohannis, că nu ea și-a angajat fiul la Curtea de Conturi și că acesta a fost angajat înainte ca ea să ajungă la Palatul Victoria. "</b><b>De multe ori, mi-a spus că pentru el faptul că mama sa este premier nu este un lucru foarte bun, pentru că de multe ori este izolat, de multe ori nu poate face lucruri pe care alți tineri, la vârsta lui, și le permit", a spus Dăncilă.<br/></b><b><br/></b>Întrebată de reporterul HotNews.ro ce mesaj are pentru tinerii care nu au avut norocul să aibă o mamă premier care să îi angajeze la Curtea de Conturi, așa cum s-a întâmplat cu fiul său, Dăncilă a susținut că acesta a fost angajat înainte ca ea să fie numită premier. <br/><br/>"Nu eu l-am angajat pe fiul meu la Curtea de Conturi, a fost angajat înainte să fiu eu premier. În același timp, vreau să vă spun un lucru - haideți să nu mai legăm în permanență activitatea copiilor neapărat de părinți. Nu în toate cazurile este valabil. Fiul meu a fost foarte, foarte atacat în ultima perioadă. A avut o vină și pentru faptul că a fost adoptat. A fost tot vina lui. Probabil dacă-l lăsam într-un orfelinat nu avea toate aceste atacuri împotriva lui", a declarat Viorica Dăncilă.<br/><br/>Fostul premierul și-a catalogat fiul drept un "copil care nu iese în spațiul public, nu l-ați văzut jignind pe nimeni și niciodată nu l-ați văzut să se raporteze la politică".<br/><br/>"Nu vrea decât să îl las să-și urmeze cursul vieții lui. De multe ori, mi-a spus că pentru el faptul că mama sa este premier nu este un lucru foarte bun, pentru că de multe ori este izolat, de multe ori nu poate face lucruri pe care alți tineri, la vârsta lui, și le permit", a mai susținut Viorica Dăncilă.<br/><br/>Presa a relatat că în 29 ianuarie 2018, exact ziua în care Viorica Dăncilă depunea jurământul ca prim-ministru, Victor Florin Dăncilă, fiul acesteia, era angajat la Curtea de Conturi a României.<br/><br/>Într-un răspuns pentru Newswek, Curtea de Conturi arăta că "domnul Victor Florin Dăncilă este angajatul Autorității de Audit, cu contract individual de muncă determinată (durata mandatului demnitarului aferentă perioadei 29 ianuarie 2018 – 15 octombrie 2020, avînd funcția de consilier în cadrul cabinetului demnitarului – domnul Ilie Sârbu, vicepreședinte al Autorității de Audit)”. Ilie Sârbu este și socrul lui Victor Ponta.</p>
    </article>
  </body>
</html>