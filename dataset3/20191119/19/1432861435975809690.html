<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/predi-14-godini-%e2%80%9esantqgo-bernabeu%e2%80%9c-aplodira-ronaldinxo-(video)-1407846.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T19:33:00+00:00"/>
    <meta property="og:title" content="Преди 14 години „Сантяго Бернабеу“ аплодира Роналдиньо (ВИДЕО)"/>
    <meta property="og:description" content="На днешната дата през 2005-та година се игра първото за сезон 2005/06 в Ла Лига „Ел Класико“ между Реал Мадрид и Барселона „Кралският клуб“ бе домакин на „каталунците“ на „Сантиаго Бернабеу“ и всички бели привърженици очакваха задължителна победа на Реал, който вече изоставаше на 4 точки в битката за титлата от опонента си в тази среща"/>
  </head>
  <body>
    <article>
      <h1>Преди 14 години „Сантяго Бернабеу“ аплодира Роналдиньо (ВИДЕО)</h1>
      <address><time datetime="2019-11-19T19:33:00+00:00">19 Nov 2019, 19:33</time> by <a rel="author">Sportlive.bg</a></address>
      <p>На днешната дата през 2005-та година се игра първото за сезон 2005/06 в Ла Лига „Ел Класико“ между <a href="https://www.sportlive.bg/tags/3457">Реал Мадрид</a> и Барселона. „Кралският клуб“ бе домакин на „каталунците“ на „Сантиаго Бернабеу“ и всички бели привърженици очакваха задължителна победа на Реал, който вече изоставаше на 4 точки в битката за титлата от опонента си в тази среща.</p>
      <p><a href="https://www.sportlive.bg/tags/2223">Барселона</a> бе започнала доста силно сезона в търсене на втори пореден шампионатен трофей в Примера дивизион под ръководството на Франк Рийкард. Реал не бяха в най-доброто си положение, като тимът играеше колебливо при наставника Вандерлей Люксембурго. Все пак на терена за „белия балет“ личаха имената на Феномена Роналдо, Роберто Карлош, Икер Касияс, младия Серхио Рамос, Дейвид Бекъм, Робиньо, Раул и Зинедин Зидан – отбор, който нямаше намерение да се задоволи с нищо по-различно от победата в дербито. За Барселона в атака бяха Самуел Ето'о, Роналдиньо и 18-годишният Лионел Меси, подкрепяни от Деко и Шави зад тях. Със сигурност предпоставките бяха за завързано „<a href="https://www.sportlive.bg/tags/24556">Ел Класико</a>“ с интрига до последните секунди.</p>
      <p>Още в началото на срещата обаче Самуел Ето'о подсказа кой ще е крайният победител в срещата, след като откри резултата срещу бившия си клуб след асистенция на Меси. До края на първата част други попадения не паднаха, за да дойде второто полувреме и мигът на <a href="https://www.sportlive.bg/tags/5162">Роналдиньо</a>. Бразилецът реализира втори гол за Барселона, с което уби интригата в двубоя в 60-тата минута, а в 77-мата той добави още едно попадение, с което тотално разби Реал. След втория гол на Роналдиньо публиката на „Бернабеу“ аплодира играча на гостите – нещо, което със сигурност не може да се види на всяко дерби.</p>
      <figure>
        <iframe src="https://www.youtube.com/embed/CLznHa16UEU" width="640" height="360" data-service="Youtube" scrolling="no"/>
      </figure>
      <p>В крайна сметка победата почти уби интригата в шампионата, а Барселона триумфира не само с титлата в Испания, ами спечели и Шампионската лига в края на сезона. Няколко седмици след този мач пък Роналдиньо бе избран за носител на Златната топка през 2005г. <i>А кога ще е първото Ел Класико за този сезон, <a href="https://www.sportlive.bg/worldfootball/spain/Obqviha-oficialno-data-i-chasa-na-El-Klasiko-1405903.html">вижте тук</a>.</i></p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Florentino-Peres-buta-Ronaldo-v-PSZh-za-da-privleche-Mbape-1407821.html"/>
        <a href="https://www.sportlive.bg/worldfootball/spain/Barselona-nabelqza-iznenadvasht-napadatel-za-zamestnik-na-Suares-1407485.html"/>
        <a href="https://www.sportlive.bg/worldfootball/france/Nejmar-kategorichno-otrqza-PSZh-za-nov-dogovor-1407437.html"/>
        <a href="https://www.sportlive.bg/worldfootball/spain/Pike-ne-propusna-da-zahape-Real-i-zaqvi-Ne-trqbvashe-da-mestqt-El-Klasiko-1406565.html"/>
        <a href="https://www.sportlive.bg/worldfootball/worldfootballother/Vilian-za-svoq-idol-Po-dobyr-e-ot-Mesi-i-Ronaldo-mozheshe-da-specheli-5-Zlatni-topki-1406226.html"/>
      </related>
    </article>
  </body>
</html>