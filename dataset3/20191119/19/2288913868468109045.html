<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725694"/>
    <meta property="og:site_name" content="De Standaard"/>
    <meta property="article:published_time" content="2019-11-19T19:27:00+00:00"/>
    <meta property="og:title" content="Basiliek van San Marco in Venetië beschadigd na overstromingen"/>
    <meta property="og:description" content="De overstromingen van de afgelopen week in Venetië hebben schade berokkend aan delen van de basiliek van San Marco in Venetië. Dat meldt de curator. De her..."/>
  </head>
  <body>
    <article>
      <h1>Basiliek van San Marco in Venetië beschadigd na overstromingen</h1>
      <address>
        <time datetime="2019-11-19T19:27:00+00:00">19 Nov 2019, 19:27</time>
      </address>
      <p>
        <b>De overstromingen van de afgelopen week in Venetië hebben schade berokkend aan delen van de basiliek van San Marco in Venetië. Dat meldt de curator. De herstelling zou miljoenen kosten.</b>
      </p>
      <p>Experts vrezen dat achtergebleven zeezout de marmeren vloer en de mozaïeken zal wegvreten en de crypte die de kerk ondersteunt zal verzwakken.</p>
      <p>Enkele vloermozaïeken aan de rechterkant van het gebouw, die pauwen en een bloementapijt voorstellen, hebben schade opgelopen. Ook enkele zuilen zijn onderaan zwaar aangetast.</p>
      <p>Pierpaolo Campostrini, een van de beheerders van de basiliek, schat dat de eerste opkuis 5 miljoen euro zal kosten. De totale schade zal pas duidelijk worden als alles uitgedroogd is.</p>
      <p>‘Dat kan maanden duren’, aldus nog Campostrini. ‘De schade die zeezout toebrengt is traag maar meedogenloos.’</p>
      <p>Volgens hem bieden organisaties en mensen van over de hele wereld financiële hulp aan.</p>
      <p>Venetië kreunde de afgelopen week onder de zwaarste overstromingen in tientallen jaren. Het was de zesde keer in 1.200 jaar dat de basiliek overstroomde.</p>
    </article>
  </body>
</html>