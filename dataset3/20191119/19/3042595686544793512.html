<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slo-inn-feil-banan---truet-med-anmeldelse/71836999"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T19:37:20+00:00"/>
    <meta property="og:title" content="Slo inn feil banan: - Truet med anmeldelse"/>
    <meta property="og:description" content="Othilie Erlandsen (17) skulle betale for en banan i selvbetjeningskassa, men valgte feil type."/>
  </head>
  <body>
    <article>
      <h1>Slo inn feil banan: - Truet med anmeldelse</h1>
      <h2>Othilie Erlandsen (17) skulle betale for en banan i selvbetjeningskassa, men valgte feil type.</h2>
      <address><time datetime="2019-11-19T19:37:20+00:00">19 Nov 2019, 19:37</time> by <a rel="author">Amanda Strand Askeland</a></address>
      <p>Othilie Erlandsen (17) fra Nøtterøy, skulle bare innom Meny og kjøpe noe å spise før trening da hun ble stoppet på vei ut av en ansatt.</p>
      <p><a href="https://www.tb.no/nyheter/butikker/tonsberg/da-othilie-17-klikket-pa-feil-type-banan-i-selvbetjeningskassen-ble-hun-nektet-adgang-til-farmandstredet-i-tre-maneder-og-risikerte-a-bli-anmeldt-for-tyveri/s/5-76-1178211">Tønsbergs Blad</a> omtalte saken først.</p>
      <p>Hun hadde brukt en av selvbetjeningskassene for å kjøpe en banan.</p>
      <p>- Jeg var med en kompis da det skjedde. Jeg trykket på First Price-bananen. Mens dette skjedde, merket kompisen min at en butikkansatt fulgte nøye med mens jeg tastet inn varene. Idet jeg går ut av kasseområdet stopper hun meg og spør hvilket bananmerke jeg har tastet inn, forteller Erlandsen til Dagbladet.</p>
      <p>
        <b>Bananen hun hadde kjøpt var ikke den samme typen som hun hadde trykket på på skjermen før hun betalte, ifølge Erlandsen. Selv om det ikke var noe emballasje på bananen, var det et klistremerke som skilte de to typene.</b>
      </p>
      <p>- Jeg sa unnskyld, og sa at jeg kunne betale de to kronene som manglet. Men hun sa bare nei, sier Erlandsen.</p>
      <p>Ifølge Erlandsen ble hun så tatt med på et kontor på butikken og får beskjed om at hun ville bli anmeldt for tyveri og at hun ville bli utestengt i tre måneder fra kjøpesenteret Farmanstredet, hvor butikken ligger.</p>
      <p>
        <b>17-åringen forteller at hun ble sjokkert over situasjonen.</b>
      </p>
      <p>- Jeg sa at det ikke var med vilje, og at jeg ikke var klar over at det var noe forskjell.</p>
      <p>Til slutt ringte 17-åringen faren sin som kom til butikken.</p>
      <p>- Han sa dette var bare tull. Det var jo snakk om bare to kroner, sier hun.</p>
      <h3>Senterledelsen beklager</h3>
      <p>Saken er nå avsluttet uten å bli tatt videre til konfliktrådet og uten anmeldelse.</p>
      <p>Sentersjef for Farmandstredet, Stig Eriksen, skriver i e-post til Dagbladet at de kommer til å gå gjennom rutinene etter hendelsen, for å unngå slike episoder i framtida.</p>
      <p>
        <b>- Vi beklager sterkt behandlingen Othilie har fått, og er fornøyd med at Meny og vekterne har snudd i saken, sier han.</b>
      </p>
      <p>Eriksen har ikke besvart Dagbladets spørsmål om kunden ble truet med anmeldelse.</p>
      <p>Dagbladet har vært i kontakt med vektertjenesten på senteret, som sier at de ikke har lov til å uttale seg til media.</p>
      <h3>Problematisk med vektvarer</h3>
      <p>Kjøpmann Hilde Hallenstvet på Meny Farmandstredet sier følgende:</p>
      <p>
        <b>- Dette er en veldig kjedelig sak som vi beklager at vi er kommet i. Nå har alle involverte parter snakket sammen og vi har kommet til enighet. Vi ønsker å legge dette bak oss, og har derfor ingen ytterligere kommentarer. Vi beklager å ha havnet i denne situasjonen, skriver kjøpmannen i en SMS til Dagbladet.</b>
      </p>
      <p>Hallenstvet har ikke svart på Dagbladets spørsmål om påstanden fra kunden om at hun ble truet med anmeldelse.</p>
      <p>Hallenstvedt sier til <a href="https://www.tb.no/nyheter/butikker/tonsberg/da-othilie-17-klikket-pa-feil-type-banan-i-selvbetjeningskassen-ble-hun-nektet-adgang-til-farmandstredet-i-tre-maneder-og-risikerte-a-bli-anmeldt-for-tyveri/s/5-76-1178211">Tønsbergs Blad</a> at de har opplevd at noen bevisst slår inn feil koder med lavere pris, og at det da enten blir anmeldt eller tatt videre til konfliktrådet.</p>
      <p>- Noen ganger er det opplagt en misforståelse. Andre ganger blir det gjort med vilje. Det betyr jo tap for oss økonomisk, derfor er vi nødt til å sette inn tiltak og rutiner for i størst mulig grad forhindre at det skjer, sier hun.</p>
      <p>
        <b>Hun understreker at kundene må spørre betjeningen om hjelp dersom de er usikre.</b>
      </p>
    </article>
  </body>
</html>