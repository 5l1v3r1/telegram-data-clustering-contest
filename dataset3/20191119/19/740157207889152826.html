<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/coraz-wiecej-chorych-na-asf-dzikow-w-wojewodztwie-lubuskim,135218.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T19:40:00+00:00"/>
    <meta property="og:title" content="Coraz więcej chorych na ASF dzików w województwie lubuskim"/>
    <meta property="og:description" content="U kolejnych 18 dzików zostało potwierdzone zakażenie wirusem afrykańskiego pomoru świń. Służby weterynaryjne planują budowę drugiego ogrodzenia, w poszukiwaniu padłych dzików pomaga wojsko - poinformował w komunikacie Główny Lekarz Weterynarii."/>
  </head>
  <body>
    <article>
      <h1>Coraz więcej chorych na ASF dzików w województwie lubuskim</h1>
      <address><time datetime="2019-11-19T19:40:00+00:00">19 Nov 2019, 19:40</time> by <a rel="author">PAP/JS  </a></address>
      <h4>U kolejnych 18 dzików zostało potwierdzone zakażenie wirusem afrykańskiego pomoru świń. Służby weterynaryjne planują budowę drugiego ogrodzenia, w poszukiwaniu padłych dzików pomaga wojsko - poinformował w komunikacie Główny Lekarz Weterynarii.</h4>
      <hr/>
      <p>Obecność wirusa ASF u dzików potwierdził Państwowy Instytut Weterynaryjny w Puławach.</p>
      <p>Próbki znaleziono w dziewięciu lokalizacjach, w trakcie przeszukiwań zarządzonych w obszarze skażonym oraz wyznaczonej, na podstawie analizy ryzyka, strefie buforowej.</p>
      <p>Od 14 listopada 2019 r. potwierdzono na terenie powiatów wschowskiego i nowosolskiego afrykański pomór świń u dwudziestu odnalezionych dzików na terenie obszaru oraz wyznaczonej strefy ochronnej.</p>
      <p>Trwają dalsze intensywne przeszukiwania, od wtorku także przy udziale wojska. Planowana jest także lokalizacja budowy drugiego zewnętrznego ogrodzenia. Budowa pierwszego ogrodzenia została zakończona 18 listopada 2019 r.</p>
      <p>Główny Lekarz Weterynarii przypomina o konieczności przestrzegania zasad bioasekuracji przez osoby obsługujące świnie, w celu uniknięcia potencjalnej możliwości przeniesienia choroby ze środowiska naturalnego do gospodarstwa. W szczególności konieczne jest zabezpieczenie przed dostępem zwierząt dzikich do budynków inwentarskich, magazynów pasz oraz miejsc przechowywania ściółki.</p>
      <p>Ponadto osoby, które wyjeżdżają poza terytorium Unii Europejskiej (wyjazdy zagraniczne do państw trzecich nienależących do UE) muszą pamiętać, że nie wolno przywozić z państw nie będących członkami UE żadnej żywności pochodzenia zwierzęcego za wyjątkiem specjalnych produktów dietetycznych przeznaczonych na użytek własny lub małych dzieci.</p>
      <p>W przypadku znalezienia zwłok padłego dzika, należy pozostawić je w miejscu znalezienia oraz niezwłocznie poinformować o tym fakcie powiatowego lekarza weterynarii. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>