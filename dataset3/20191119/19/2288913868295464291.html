<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725677"/>
    <meta property="og:site_name" content="De Standaard"/>
    <meta property="article:published_time" content="2019-11-19T19:54:00+00:00"/>
    <meta property="og:title" content="Zowat 25 verstekelingen in koeltrailer op vrachtschip gevonden"/>
    <meta property="og:description" content="Op een vrachtschip dat naar Engeland onderweg was, is een groep van zowat 25 verstekelingen aangetroffen. Dat meldt de Nederlandse politie."/>
  </head>
  <body>
    <article>
      <h1>Zowat 25 verstekelingen in koeltrailer op vrachtschip gevonden</h1>
      <address>
        <time datetime="2019-11-19T19:54:00+00:00">19 Nov 2019, 19:54</time>
      </address>
      <p>
        <b>Op een vrachtschip dat naar Engeland onderweg was, is een groep van zowat 25 verstekelingen aangetroffen. Dat meldt de Nederlandse politie.</b>
      </p>
      <p>De hulpdiensten zijn massaal uitgerukt naar de Vulcaanhaven in Vlaardingen bij Rotterdam, meldt de NOS. </p>
      <figure>
        <iframe data-src="https://twitter.com/robertpbas/status/1196856518668410883?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Allen zijn levend van boord gekomen. Maar over hun gezondheidstoestand is geen verdere informatie beschikbaar. De groep kreeg sowieso 'de eerste medische hulp die zij nodig hebben', aldus de politie. Bij de verstekelingen zou één kind zijn.</p>
      <p>Volgens de Veiligheidsregio Rotterdam-Rijnmond zaten de verstekelingen in een koelcel op een vrachtwagencombinatie. Vermoedelijk kampten ze met onderkoelingsverschijnselen. De vrachtwagen is in beslag genomen, de chauffeur is aangehouden. Verhoor moet aantonen of hij al dan niet wist van de verstekelingen.</p>
      <p>De boot Brittania Seaways was volgens Nederlandse media uit Vlaardingen bij Rotterdam vertrokken naar Engeland. Nadat de bemanning de verstekelingen had ontdekt, is de boot teruggekeerd naar de terminal in de Vulcaanhaven.</p>
      <p>De Brittania Seaways van Deense rederij DFDS vervoert vracht op wielen, zoals auto’s en vrachtwagens.</p>
      <p>Het voorval doet denken aan het drama begin november in het Britse Essex. Daar werd een koelcontainer met 39 dode lichamen gevonden. Die zou de oversteek naar het Verenigd Koninkrijk via Zeebrugge hebben gemaakt. De chauffeur van de truck die de container vervoerde werd aangehouden voor onvrijwillige doodslag en beschuldigd van mensensmokkel.</p>
      <p> </p>
    </article>
  </body>
</html>