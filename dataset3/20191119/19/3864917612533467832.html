<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821463-tristoronni-gazovi-konsultacii-vidbudutsa-u-seredu-v-rezimi-videokonferencii-dzerelo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T19:08:00+00:00"/>
    <meta property="og:title" content="Тристоронні газові консультації відбудуться у середу в режимі відеоконференції — джерело"/>
    <meta property="og:description" content="Тристоронні консультації експертного рівня між Єврокомісією, Україною і Росією щодо транзиту газу мають відбутися у середу, 20 листопада, в Брюсселі в режимі відеоконференції."/>
  </head>
  <body>
    <article>
      <h1>Тристоронні газові консультації відбудуться у середу в режимі відеоконференції — джерело</h1>
      <h2>Тристоронні консультації експертного рівня між Єврокомісією, Україною і Росією щодо транзиту газу мають відбутися у середу, 20 листопада, в Брюсселі в режимі відеоконференції.</h2>
      <address>
        <time datetime="2019-11-19T19:08:00+00:00">19 Nov 2019, 19:08</time>
      </address>
      <p>Про це кореспонденту Укрінформу стало відомо з дипломатичних джерел.</p>
      <p>"Переговори відбудуться, декілька годин тому російська сторона підтвердила свою участь. Важливо розуміти, що консультації відбудуться в режимі відеоконференції, тому важко поки прогнозувати, якого рівня експертів російська сторона може поставити напроти монітору", - сказав співрозмовник агентства.</p>
      <p>Як повідомляв Укрінформ, за підсумками тристоронніх політичних консультацій щодо транзиту російського газу через Україну на європейський ринок, що відбулися в <a href="https://www.ukrinform.ua/tag-brussel">Брюсселі</a> 28 жовтня, міністр енергетики та захисту довкілля України Олексій Оржель наголосив, що українська сторона виступає за інтенсифікацію переговорів, і готова займатися конкретними технічними та політичними питаннями щонайшвидше як на експертному, так і на політичному рівні вже у другій половині листопада.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821047-tranzitnij-kontrakt-naftogaz-nazvav-cotiri-rekomendacii-evrokomisii-dla-gazpromu.html">Транзитний контракт: Нафтогаз назвав чотири рекомендації Єврокомісії для Газпрому</a>
      </blockquote>
      <p>В свою чергу, російська сторона умовною для укладення нового контракту висуває відмову України від рішень Стокгольмського арбітражу, за якими Газпром повинен виплатити Нафтогазу 2,6 млрд доларів США, а також поновлення закупівлі Україною газу для внутрішніх потреб безпосередньо у російського Газпрому.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820740-propozicia-gazpromu-sodo-tranzitu-gazu-neprijnatna-dla-ukraini-orzel.html">Пропозиція Газпрому щодо транзиту газу неприйнятна для України - Оржель</a>
      </blockquote>
      <p>Контракт на транзит російського газу через ГТС України, підписаний 10 років тому, завершується в кінці 2019 року. Українська сторона за підтримки Єврокомісії пропонує укласти новий довгостроковий контракт на транзит газу за європейськими правилами терміном на 10 років та з визначенням обсягів газу, достатніх для ефективної роботи ГТС.</p>
    </article>
  </body>
</html>