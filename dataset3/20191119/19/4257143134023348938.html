<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/meglepo-adatok-derultek-ki-a-magyar-autokrol"/>
    <meta property="og:site_name" content="infostart"/>
    <meta property="article:published_time" content="2019-11-19T19:24:36+00:00"/>
    <meta property="og:title" content="Meglepő adatok derültek ki a magyar autókról"/>
    <meta property="og:description" content="Az Opel a leggyakoribb, a Suzuki öregszik leginkább és még sok érdekesség a hazai járműállományról."/>
  </head>
  <body>
    <article>
      <h1>Meglepő adatok derültek ki a magyar autókról</h1>
      <address><time datetime="2019-11-19T19:24:36+00:00">19 Nov 2019, 19:24</time> by <a rel="author">Infostart</a></address>
      <h3>Az Opel a leggyakoribb, a Suzuki öregszik leginkább és még sok érdekesség a hazai járműállományról.</h3>
      <p>A KSH legfrissebb, 2018-as adatai szerint összesen 3 641 823 személygépkocsi fut a magyar utakon. Gyártmány szerint a személygépkocsi-állomány aktuális toplistáját az Opel (487 762), a Suzuki (422 903) és a Volkswagen (355 536) vezeti. 2002-ben még csaknem egymillióval kevesebb személygépkocsi közlekedett, és a dobogón az Opelt (308 841) a Lada (295 088) és a Suzuki (218 651) követte. A Ladák száma azóta jelentősen (40 584) visszaesett, míg a Suzukik száma csaknem megduplázódott - derül ki a Használtautó.hu összeállításából.</p>
      <p>A sereghajtó, már nem forgalmazott gyártmányok ezzel szemben 2002-höz képest nem változtak, azonban számszerűségüket tekintve országos viszonylatban szinte teljesen eltűntek a közlekedésből: Tavria (3 346 helyett 95), Moszkvics (5 278 helyett 411), Datsun/Datsun-Nissan (7 752 helyett 485).</p>
      <p>Átlagos életkorát tekintve a teljes magyar autóállomány 2002 óta 2,5 évet öregedett (11,7-ről 14,2-re). A legnagyobb „fiatalodást” a Daciáknál (16,2-ről 5,8-re), míg a legnagyobb mértékű öregedést a Daewoo-knál regisztrálták (3,8-ról 17,5-re). A toplistás gyártmányok közül a legnagyobb mértékben a Suzuki-állomány korosodott (4,3-ról 14,7-re), de a top 3-ban még így is a legfiatalabbnak számít (Opel: 15,3, Volkswagen: 15,6).</p>
      <table bordered="">
        <tr>
          <td>
            <b>A jármű gyártmánya</b>
          </td>
          <td>
            <b>Állomány (darab)</b>
          </td>
          <td>
            <b>Átlagéletkor (év)</b>
          </td>
        </tr>
        <tr>
          <td>Opel</td>
          <td>487 762</td>
          <td>15,3</td>
        </tr>
        <tr>
          <td>Suzuki</td>
          <td>422 903</td>
          <td>14,7</td>
        </tr>
        <tr>
          <td>Volkswagen</td>
          <td>355 536</td>
          <td>15,6</td>
        </tr>
        <tr>
          <td>Ford</td>
          <td>300 676</td>
          <td>12,7</td>
        </tr>
        <tr>
          <td>Renault</td>
          <td>220 066</td>
          <td>14,2</td>
        </tr>
        <tr>
          <td>Skoda</td>
          <td>194 630</td>
          <td>11,8</td>
        </tr>
        <tr>
          <td>Toyota</td>
          <td>183 359</td>
          <td>12,1</td>
        </tr>
        <tr>
          <td>Peugeot</td>
          <td>140 868</td>
          <td>14,3</td>
        </tr>
        <tr>
          <td>Fiat</td>
          <td>127 204</td>
          <td>16,0</td>
        </tr>
        <tr>
          <td>BMW</td>
          <td>115 980</td>
          <td>13,3</td>
        </tr>
      </table>
      <p>A Datahouse Kft. adatai szerint 2019 első háromnegyedében kis eltéréssel majdnem ugyanannyi új és használt autót állítottak forgalomba (115 106, illetve 117 352), de a benzin-dízel arány lényegesen eltér: az újonnan vásárolt autók esetében erősebb a benzinpreferencia (benzin: 73%, dízel: 20%), míg e tekintetben a használtak kiegyensúlyozottabb képet mutatnak (benzin: 50%, dízel: 45%). A 2015-ben kirobbant dízelbotrány óta az új autók esetében 22 százalékot, a használtak terén pedig 13 százalékot csökkent a dízel meghajtás aránya.</p>
      <p>A hibrid meghajtás új személygépkocsiknál 6 százalékos, használt autóknál 4 százalékos arányt mutat, az elektromos pedig alacsony bázisról indulva, de stabil növekedés mellett jelenleg 1-1 százalékon áll. Míg 2009-ben alig pár száz konnektorból tölthető személygépkocsival találkozhattunk a magyar közutakon, 2019-re már több, mint 13 ezret találhatunk.</p>
      <p>
        <i>Nyitókép: MTI/Kovács Attila</i>
      </p>
    </article>
  </body>
</html>