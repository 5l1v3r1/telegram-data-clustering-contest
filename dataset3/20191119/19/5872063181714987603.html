<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560787/adarsia-irakleiou-kataggelia-gia-ton-euaggelismo/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T19:52:00+00:00"/>
    <meta property="og:title" content="«Ανταρσία» Ηρακλείου: Καταγγελία για τον Ευαγγελισμό"/>
    <meta property="og:description" content="«Απρόκλητη η επίθεση των ΜΑΤ στην Κατάληψη του Ευαγγελισμού», λέει η Ανταρσία Ηρακλείου"/>
  </head>
  <body>
    <article>
      <h1>«Ανταρσία» Ηρακλείου: Καταγγελία για τον Ευαγγελισμό</h1>
      <address>
        <time datetime="2019-11-19T19:52:00+00:00">19 Nov 2019, 19:52</time>
      </address>
      <p>
        <b>«Απρόκλητη η επίθεση των ΜΑΤ στην Κατάληψη του Ευαγγελισμού», λέει η Ανταρσία Ηρακλείου</b>
      </p>
      <p>Την «απρόκλητη», όπως την χαρακτηρίζει επίθεση των ΜΑΤ στην Κατάληψη του Ευαγγελισμού μετά το τέλος της πορείας για το Πολυτεχνείο, καταγγέλλει με ανακοίνωσή της η «Ανταρσία» Ηρακλείου.</p>
      <p>«Πρόκειται για τη μαζικότερη πορεία για το Πολυτεχνείο των τελευταίων χρόνων που πραγματοποιήθηκε στο Ηράκλειο», σύμφωνα με την ανακοίνωση. «Δεν πρόκειται για μια αυταρχική παρεκτροπή της κυβέρνησης Μητσοτάκη, αλλά για την ουσία της σύγχρονης αστικής δημοκρατίας», τονίζουν στην ανακοίνωσή τους.</p>
      <p>Αναλυτικά η ανακοίνωση έχει ως εξής:</p>
      <p>«Η Τοπική Επιτροπή της ΑΝΤΑΡΣΥΑ Ηρακλείου καταγγέλλει την απρόκλητη επίθεση των ΜΑΤ στην Κατάληψη του Ευαγγελισμού μετά το τέλος της πορείας για το Πολυτεχνείο, το κλίμα αστυνομοκρατίας που βίωσε ο λαός του Ηρακλείου στις 17 Νοέμβρη μετά το τέλος της πορείας.</p>
      <p>Πρόκειται για τη μαζικότερη πορεία για το Πολυτεχνείο των τελευταίων χρόνων που πραγματοποιήθηκε στο Ηράκλειο. Περίπου 2000 κόσμου από εκπαιδευτικά και εργατικά σωματεία, φοιτητικούς συλλόγους, πολιτικές οργανώσεις της αριστεράς και συλλογικότητες του αναρχικού χώρου, κατέβηκε στη Πλατεία Ελευθερίας από τις 6μμ.</p>
      <p>Μετά το τέλος της πορείας, στην οποία δεν υπήρξε το παραμικρό επεισόδιο, τα ΜΑΤ επιτέθηκαν στην Κατάληψη του Ευαγγελισμού, ρίχνοντας χημικά μέσα και έξω από το κτίριο και χτυπώντας διαδηλωτές.</p>
      <p>Το κλίμα αλληλεγγύης που ακολούθησε ήταν πρωτοφανές. Το κίνημα ενωμένο ξανακατέβηκε στα Λιοντάρια και συγκροτημένα με πορεία, πήγε στην κατάληψη.</p>
      <p>Ακολούθησε ξανά πορεία ενημέρωσης του κόσμου του Ηρακλείου. Τα ΜΑΤ περικύκλωσαν τους διαδηλωτές εγκλωβίζοντάς τους στη Βασιλική του Αγίου Μάρκου. Μετά από δύο ώρες η πορεία κατάφερε να φτάσει πάλι στον Ευαγγελισμό .Έγιναν 7 προσαγωγές διερχόμενων από τις γύρω γειτονιές.</p>
      <p>Η πρωτοφανής και χωρίς καμία απολύτως αφορμή ,καταστολή και επίδειξη δύναμης, δείχνει ακριβώς το κλίμα κρατικής βίας και τρομοκρατίας που θα επικρατήσει το αμέσως επόμενο διάστημα.</p>
      <p>Τα γεγονότα που διαδραματίστηκαν μετά το τέλος της πορείας μόνο αποσπασματικά και τυχαία δεν είναι.</p>
      <p>Η κυβέρνηση της ΝΔ προχωρώντας στο δρόμο που έστρωσε ο ΣΥΡΙΖΑ λεηλατεί τα λαϊκά δικαίωμα, δίνοντας "γη και ύδωρ" στο κεφάλαιο. Οι εναπομείνουσες λαϊκές κατακτήσεις και ελευθερίες τα εργατικά και συνδικαλιστικά δικαιώματα και ελευθερίες αποτελούν για την κυβέρνηση της ΝΔ τροχοπέδη στην καπιταλιστική ανάπτυξη και κερδοφορία..</p>
      <p>Για να προχωρήσουν όλες αυτές οι αντιδραστικές αλλαγές γίνεται μεθοδευμένη προσπάθεια να ενεργοποιηθεί στο έπακρο η λογική του δόγματος "Νόμος και τάξη".</p>
      <p>Η εισβολή των ΜΑΤ στην ΑΣΟΕΕ ενάντια σε αγωνιστές φοιτητές, οι συλλήψεις, η κατάργηση του πανεπιστημιακού ασύλου, το κτύπημα του δικαιώματος στην απεργία, ο νέος αντιδραστικός ποινικός κώδικας, η αστυνομοκρατία, και τα πρόστιμα, όλα αυτά συνθέτουν το παζλ της επίθεσης.</p>
      <p>Δεν πρόκειται για μια αυταρχική παρεκτροπή της κυβέρνησης Μητσοτάκη, αλλά για την ουσία της σύγχρονης αστικής δημοκρατίας. Η βίαιη εκκένωση όλων των καταλήψεων πανελλαδικά, είτε αποτελούν χώρους στέγασης προσφύγων, είτε χώρους συλλογικής κοινωνικής δράσης, εντάσσεται στη λογική της πάταξης κάθε μορφής συλλογικής αντίστασης της νεολαίας.</p>
      <p>Θα πρέπει να τονίσουμε ότι τεράστια ευθύνη φέρει το τοπικό κράτος, η Περιφέρεια Κρήτης και ο Δήμος Ηρακλείου, με την ανοχή των οποίων έγιναν τα χθεσινά γεγονότα, καθώς και η Πρυτανεία του Πανεπιστημίου Κρήτης, η οποία αντί να τα καταδικάσει, καθώς ο χώρος του "Ευαγγελισμού" είναι χώρος του Πανεπιστημίου Κρήτης και προστατεύεται από το πανεπιστημιακό άσυλο, τηρεί "σιγήν ιχθύος" ενισχύοντας έτσι την προσπάθεια κατάργησής του.</p>
      <p>Η ΑΝΤΑΡΣΥΑ Ηρακλείου δηλώνει ότι θα παλέψει με τις μαχόμενες δυνάμεις του κινήματος για το "Ψωμί-παιδεία - ελευθερία" της εποχής μας, για τα δικαιώματα και τις ανάγκες του λαού και της νεολαίας, ενάντια στην επιδρομή του κεφαλαίου, της ΕΕ και κάθε κυβέρνησης που την υπηρετεί.</p>
      <p>Η αλληλεγγύη είναι η δύναμή μας».</p>
      <p>
        <i>(Φωτογραφία: protothema.gr)</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560786/asoe-irakleiotes-kathigites-sto-pleuro-tou-sulliftheda-dimitri-katrinaki/"/>
        <a href="https://www.neakriti.gr/article/kriti/irakleio/1560190/adidraseis-sto-irakleio-gia-tin-astunomiki-epemvasi-stin-asoee/"/>
        <a href="https://www.neakriti.gr/article/ellada-nea/1560122/asoee-sugrouseis-kai-ripsi-himikon/"/>
      </related>
    </article>
  </body>
</html>