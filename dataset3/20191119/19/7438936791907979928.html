<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Premier-Babis-Prijel-jsem-s-jasnym-vzkazem-ze-podporujeme-Ukrajinu-a-jeji-lid-603981"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-19T19:08:00+00:00"/>
    <meta property="og:title" content="Premiér Babiš: Přijel jsem s jasným vzkazem, že podporujeme Ukrajinu a její lid"/>
    <meta property="og:description" content="Premiér Babiš na Ukrajině odsoudil ruskou agresi, s prezidentem a premiérem řešil možnosti rozšíření ekonomické spolupráce"/>
  </head>
  <body>
    <article>
      <h1>Premiér Babiš: Přijel jsem s jasným vzkazem, že podporujeme Ukrajinu a její lid</h1>
      <address>
        <time datetime="2019-11-19T19:08:00+00:00">19 Nov 2019, 19:08</time>
      </address>
      <p>
        <b>Premiér Babiš na Ukrajině odsoudil ruskou agresi, s prezidentem a premiérem řešil možnosti rozšíření ekonomické spolupráce</b>
      </p>
      <p>Premiér Andrej Babiš se v úterý 19. listopadu v rámci pracovní cesty na Ukrajinu setkal s ukrajinským prezidentem Volodymyrem Zelenským a předsedou ukrajinské vlády Oleksijem Hončarukem. Oba politiky ujistil, že Česká republika podporuje územní celistvost Ukrajiny, její reformní proces a odsuzuje ruskou agresi na východě země a nelegální anexi Krymu.</p>
      <p>Návštěva premiéra Babiše v Kyjevě se uskutečnila po deseti letech od poslední oficiální pracovní cesty českého předsedy vlády na Ukrajinu. Premiér Babiš ji označil za restart vzájemných vztahů. Ukrajinského prezidenta Volodymyra Zelenského předseda vlády pozval do Prahy na jednání s představiteli Visegrádské čtyřky.</p>
      <p>„Jsem moc rád, že jsem zde, že je po deseti letech na Ukrajině český premiér, a považuji to za velice důležitou návštěvu. Máme zde početnou podnikatelskou delegaci, je zde vicepremiér a ministr průmyslu a obchodu Havlíček a jednání byla velice příjemná, přátelská a konkrétní. Přijel jsem s jasným vzkazem, že podporujeme Ukrajinu a její lid a neschvalujeme a odsuzujeme ruskou agresi na východě země a nelegální anexi Krymu. Podporujeme teritoriální integritu, suverenitu, jednotu a nezávislost Ukrajiny v mezinárodně uznávaných hranicích,“ uvedl český premiér Andrej Babiš po jednání s ukrajinským prezidentem Volodymyrem Zelenským.</p>
      <p>Podobná slova předseda české vlády už předtím pronesl po jednání s ukrajinským premiérem Oleksijem Hončarukem. „Skutečně nevidíme jiné řešení konfliktu na východě než obnovení plné suverenity Ukrajiny mírovou cestou a oceňuji přitom dobrou vůli Ukrajiny podniknout kroky umožňující summit v normandském formátu. Skutečně doufáme, že schůzka normandského formátu 9. prosince přinese konkrétní výsledky, a nejen politické deklarace,“ připomněl český premiér po jednání se svým ukrajinským protějškem plánované čtyřstranné jednání mezi nejvyššími představiteli Ukrajiny, Ruska, Francie a Německa.</p>
      <p>Česká republika je podle premiéra Babiše nadále připravena pomáhat Ukrajině formou rozvojové a humanitární pomoci. „Ujistil jsem pana prezidenta, že počítáme s pokračováním humanitární pomoci lidem postiženým konfliktem na východě a rozvojové spolupráce na Ukrajině ve stejném rozsahu jako doposud. Od roku 2014 jsme pro Ukrajinu vyčlenili 15 milionů eur. Podporujeme reformní úsilí pana prezidenta a vlády a sledujeme protikorupční kroky a reformu justičního systému. Opravdová vláda práva je nesmírně důležitá mimo jiné i pro podnikatelské prostředí a rozvoj ekonomiky,“ konstatoval předseda vlády.</p>
      <p>Důležitý byl i ekonomický rozměr pracovní cesty na Ukrajinu. Premiéra na ní doprovázelo kromě vicepremiéra pro hospodářství Karla Havlíčka na devět desítek zástupců českých firem v čele s prezidentem Hospodářské komory ČR Vladimírem Dlouhým. Součástí programu v Kyjevě bylo i společné Ukrajinsko-české podnikatelské fórum, které společně zahájili premiéři Andrej Babiš a Oleksij Hončaruk.</p>
      <p>„Naše ekonomické cíle se konkretizovaly a věříme, že dojde k navýšení ekonomického obratu mezi Ukrajinou a Českou republikou,“ poznamenal k tomu Andrej Babiš. České firmy podle něj mají velice konkrétní představy možného dalšího rozvoje hospodářské spolupráce. „Je skvělé, že znovu funguje mezivládní komise pro hospodářskou spolupráci. Pan vicepremiér Havlíček je jedním z předsedajících a máme na stole konkrétní kontrakty,“ podotkl. Obrat vzájemného obchodu mezi Českem a Ukrajinou od roku 2016 roste a v roce 2018 stoupl na rekordních 2,3 miliardy eur.</p>
      <p>Předseda vlády také navštívil v Kyjevě několik pietních míst spojených s těžkou minulostí Ukrajiny i česko-ukrajinskými vztahy. Položil květinu k hrobu neznámého vojína u památníku Věčné slávy a uctil památku obětí hladomorů na Ukrajině v době stalinských represí. Zastavil se i u pamětní desky České družiny na Sofijském náměstí, jež připomíná slavnostní přísahu dobrovolníků z 11. října 1914, která zahájila formování československých legií, prvopočátku budoucí československé armády. Navštívil také ukrajinský parlament, Nejvyšší radu Ukrajiny, kde jej přijal její předseda Dmytro Razummov.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Premier-Babis-Meli-bychom-byt-hrdi-na-to-ceho-jsme-dosahli-603731"/>
        <a href="https://www.parlamentnilisty.cz/politika/politici-volicum/Premier-Babis-My-Cesi-vlastenci-jsme-Diky-tomu-mame-tak-skvele-vysledky-603688"/>
        <a href="https://www.parlamentnilisty.cz/politika/politici-volicum/Premier-Babis-Ceska-republika-je-nejkrasnejsi-zeme-na-svete-603689"/>
        <a href="https://www.parlamentnilisty.cz/arena/monitor/Babis-Nebyl-jsem-tak-statecny-jako-Havel-Nejsem-pysny-na-clenstvi-v-KSC-603681"/>
      </related>
    </article>
  </body>
</html>