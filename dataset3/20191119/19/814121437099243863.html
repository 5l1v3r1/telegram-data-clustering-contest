<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271348/publicysta-ujawnil-dane-ofiary-ksiedza-pedofila-towarzystwo-chrystusowe-wydalo-oswiadczenie.html"/>
    <meta property="og:site_name" content="Wprost"/>
    <meta property="article:published_time" content="2019-11-19T19:18:00+00:00"/>
    <meta property="og:title" content="Publicysta ujawnił dane ofiary księdza pedofila. Towarzystwo Chrystusowe wydało oświadczenie"/>
    <meta property="og:description" content="Towarzystwo Chrystusowców dla Polonii Zagranicznej odniosło się do ujawnienia przez Stanisława Michalkiewicza danych ofiary byłego chrystusowca księdza Romana B."/>
  </head>
  <body>
    <article>
      <h1>Publicysta ujawnił dane ofiary księdza pedofila. Towarzystwo Chrystusowe wydało oświadczenie</h1>
      <address>
        <time datetime="2019-11-19T19:18:00+00:00">19 Nov 2019, 19:18</time>
      </address>
      <p>
        <b>Towarzystwo Chrystusowców dla Polonii Zagranicznej odniosło się do ujawnienia przez Stanisława Michalkiewicza danych ofiary byłego chrystusowca księdza Romana B.</b>
      </p>
      <p>Towarzystwo Chrystusowe stoi na straży szacunku wobec ofiary byłego zakonnika i przysługującego jej prawa do anonimowości - przekazał rzecznik Prasowy Towarzystwa Chrystusowego dla Polonii Zagranicznej ks. dr Marek Grygiel SChr. W odniesieniu do dzisiejszych doniesień medialnych o ujawnieniu danych personalnych informujemy, że nie akceptujemy tego typu zachowań - dodał duchowny.</p>
      <h3>Co ujawnił Stanisław Michalkiewicz?</h3>
      <p>Kobieta, której dane ujawnił Michalkiewicz, to bohaterka reportażu Justyny Kopińskiej, znana pod przybranym imieniem „Katarzyna”. W wieku 13 lat została wywieziona przez księdza do innego miasta, gdzie przez kilkanaście miesięcy była więziona i gwałcona. Sąd stwierdził, że ksiądz traktował ją „jak niewolnicę”, „cynicznie wykorzystywał jej sytuację psychiczną i finansową”. W ramach zadośćuczynienia przyznano Katarzynie dożywotnią rentę i milion złotych. Pieniądze miało zapłacić Towarzystwo Chrystusowe dla Polonii Zagranicznej, do którego należał krzywdzący dziewczynkę pedofil.</p>
      <p>W reakcji na tamten wyrok Michalkiewicz wygłosił szeroko komentowany wywód, w którym atakował ofiarę. – Wiele pań za mniejsze pieniądze spódniczki podciąga, a tu milion i dożywotnia renta. Milion złotych to taka panienka jedna z drugą przez całe życie mogą nie zarobić – mówił. Za swoje słowa przyszło mu słono zapłacić. Katarzyna, która miała za sobą próby samobójcze i zdiagnozowany zespół stresu pourazowego, wygrała kolejny proces, w którym uzyskała 150 tys. zł zadośćuczynienia ze strony Michalkiewicza.</p>
      <h3>„Jestem dzięki wam wszystkim wrakiem człowieka”</h3>
      <p>Oburzony zajęciem jego konta przez komornika, Stanisław Michalkiewicz podał publicznie prawdziwe imię i nazwisko Katarzyny, a także jej adres. Poprosił też internautów o wsparcie finansowe. Jego posunięcie postanowiła skomentować sama Katarzyna. „Michalkiewicz po tym, jak mój prawnik się nie zgodził na płacenie w ratach, gdyż nie można jemu ufać i oczywiste jest, że będzie próbował zrobić wszystko, aby mi nie zapłacić, po prostu się na mnie zemścił.. Upublicznił moje imię i nazwisko...Kolejny raz wiedział, co zrobić, aby mnie zabolało” – zwróciła uwagę.</p>
      <p>„Do wszystkich, również jego obrońców, którzy od dawna próbowali mnie zniszczyć, upokorzyć, zastraszyć – tak NIE NAZYWAM SIĘ KASIA!!!! W końcu się Wam udało!!” – napisała. „Nie daliście mi czasu, szansy, nic. Abym mogła dojść do siebie, odpocząć, ułożyć jakoś choć trochę życie i wtedy podać moje dane, na spokojnie, w zgodnie ze sobą. Nie mam już siły z wami walczyć dalej. Jestem dzięki wam wszystkim wrakiem człowieka, który boi się wejść na skrzynkę pocztową, bo przez ostatnie miesiące zalaliście mnie takim hejtem jak nigdy dotąd. Jako ofiara byłam i jestem gorzej traktowana niż moi oprawcy” – pisała. „Poddaję się! Mam już tego wszystkiego dość. Proszę się ze mną nie kontaktować w żaden sposób. Nie będę odpowiadać na wiadomości” – zakończyła.</p>
      <related>
        <h4>Czytaj także:</h4>
        <a href="https://www.wprost.pl/kraj/10271305/michalkiewicz-ujawnil-dane-ofiary-ksiedza-pedofila-jest-komentarz-terlikowskiego.html"/>
      </related>
      <footer>Źródło: <a href="http://www.tvp.info/">TVP Info</a></footer>
    </article>
  </body>
</html>