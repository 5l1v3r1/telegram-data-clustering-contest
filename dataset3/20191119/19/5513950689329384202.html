<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/noje/936306-asap-rocky-vill-skanka-klader-till-kronobergshaktet-efter-sverigevistelsen"/>
    <meta property="og:site_name" content="Nyheter24"/>
    <meta property="article:published_time" content="2019-11-19T19:08:39+00:00"/>
    <meta property="og:title" content="ASAP Rocky vill skänka kläder till Kronobergshäktet – efter Sverigevistelsen"/>
    <meta property="og:description" content="I somras satt den amerikanske rapstjärnan ASAP Rocky häktad på Kronobergshäktet efter ett slagsmål i centrala Stockholm. Nu vill han ge tillbaka till anstalten – genom att skänka tröjor och byxor."/>
  </head>
  <body>
    <article>
      <h1>ASAP Rocky vill skänka kläder till Kronobergshäktet – efter Sverigevistelsen</h1>
      <address><time datetime="2019-11-19T19:08:39+00:00">19 Nov 2019, 19:08</time> by <a rel="author" href="https://nyheter24.se/profil/hannes.bjernhagen" target="_blank">Hannes Bjernhagen</a></address>
      <p>
        <b>I somras satt den amerikanske rapstjärnan ASAP Rocky häktad på Kronobergshäktet efter ett slagsmål i centrala Stockholm. Nu vill han ge tillbaka till anstalten – genom att skänka tröjor och byxor.</b>
      </p>
      <p>Den 5 juli 2019 häktades världsstjärnan <b><a href="https://nyheter24.se/asap-rocky/">ASAP Rocky</a></b> misstänkt för en misshandel som ägde rum den 30 juni vid Hötorget i Stockholm. </p>
      <p>Tre veckor senare, den 25 juli, <a href="https://nyheter24.se/noje/930222-klart-rapstjarnan-atalas-for-misshandel">åtalades han för det misstänkta brottet.</a></p>
      <h3>Dömdes</h3>
      <p>Den 14 augusti föll domen. ASAP Rocky, eller <b>Rakim Meyers</b> som han egentligen heter, dömdes för misshandel och fick villkorlig dom. </p>
      <p>"Jag är såklart besviken över domen som kom idag. Jag vill säga tack igen till alla mina fans, vänner och alla som har visat kärlek under den svåra tiden. Jag fortsätter framåt. Tack till mitt team, advokater, bolag och alla som förespråkade rättvisa", skrev världsstjärnan på <a href="https://www.instagram.com/p/B1KAFeRnRH1/">Instagram</a> då.</p>
      <p>Några månader senare vill nu ASAP Rocky ge tillbaka till Sverige – eller åtminstone till  Kronobergshäktet. </p>
      <h3>"Donera tröjor och byxor"</h3>
      <figure>
        <img src="https://cdn03.nyheter24.se/4f83d49a03d802dc05/2019/11/19/1593634/sdlQfIW7nHkRlo-nh.jpg"/>
        <figcaption>ASAP Rocky vill skänka egendesignade kläder till Kronobergshäktet. Bildkälla: Richard Shotwell/TT</figcaption>
      </figure>
      <p>Han har nämligen uttryckt önskemål om att få donera egendesignade kläder och uniformer till häktet. </p>
      <p>– Hans advokat har vänt sig till oss och uttryckt ett önskemål om att få donera tröjor och byxor till intagna på Kronobergshäktet. Det har kommit ett mejl men vi har inte gjort något åt det ännu, säger Kronobergshäktets chef <b>Fredrik Wallin</b> till <a href="https://www.aftonbladet.se/nojesbladet/a/2GgLrv/har-ar-asap-rockys-gava-till-intagna-pa-kronobergshaktet">Nöjesbladet</a>. </p>
      <p>Tidningen har dessutom fått ta del av ett mejl som skrivits av <b>Noemi Kadas</b>, jurist på Salomonsson &amp; Jovicic. </p>
      <p>"Rakim Mayers (ASAP Rocky), som i somras satt häktad på häktet Kronoberg, har uttryckt ett önskemål om att donera tröjor till de intagna på Kronobergshäktet. Tröjorna ifråga skulle ha ett tryck och färgen skulle självklart anpassas efter kriminalvårdens regler så att ordningen och säkerheten upprätthålls", går det att läsa.</p>
      <h3>Mjukisdress</h3>
      <p>Plagget ska vara en slags tudelad mjukisdress som består av en långärmad tröja och ett par byxor. </p>
      <p>På tröjans framsida står det "PROMENVD" och på baksidan ett V. Byxorna har också texten "PROMENVD" på ena benet och ett V på det andra.</p>
      <p><b>Läs mer:</b> <a href="https://nyheter24.se/noje/936100-lancelot-hedman-graaf-om-stokiga-efterfesten-forstorde-saker-for-245-000">Lance Hedman om stökiga efterfesten – förstörde saker för 245 000</a><br/><b>Läs mer:</b> <a href="https://nyheter24.se/noje/936292-kylie-jenner-har-salt-kylie-cosmetics-tjanar-miljarder">Kylie Jenner har sålt Kylie Cosmetics – tjänar miljarder</a></p>
      <p><a href="https://nyheter24.se/asap-rocky">ASAP Rocky<br/></a>/<br/><a href="https://nyheter24.se/brott-och-straff">Brott och straff</a></p>
      <figure>
        <a href="https://nyheter24.se/profil/hannes.bjernhagen">
          <img src="https://cdn03.nyheter24.se/7c00c39c024b004b00/profile/avatars/107082_1563373825.jpg"/>
        </a>
      </figure>
      <p><a href="https://nyheter24.se/profil/hannes.bjernhagen">Hannes Bjernhagen </a><br/>hannes.bjernhagen@nyheter24.se</p>
    </article>
  </body>
</html>