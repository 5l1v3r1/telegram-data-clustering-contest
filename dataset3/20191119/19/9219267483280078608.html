<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391248-391248"/>
    <meta property="og:site_name" content="סרוגים"/>
    <meta property="article:published_time" content="2019-11-19T19:10:11+00:00"/>
    <meta property="og:title" content="הסתיים &quot;בוחן הרמטכ&quot;ל&quot; לבדיקת מוכנות פיקוד צפון"/>
    <meta property="og:description" content="&quot;בוחן הרמטכ&quot;ל&quot; השני, שבדק בהפתעה את המוכנות של פיקוד הצפון, הסתיים בהצלחה לאחר יומיים. הכוחות תרגלו מעבר מהיר משגרה לחירום וכן מהגנה להתקפה"/>
  </head>
  <body>
    <article>
      <h1>הסתיים "בוחן הרמטכ"ל" לבדיקת מוכנות פיקוד צפון</h1>
      <h2>"בוחן הרמטכ"ל" השני, שבדק בהפתעה את המוכנות של פיקוד הצפון, הסתיים בהצלחה לאחר יומיים. הכוחות תרגלו מעבר מהיר משגרה לחירום וכן מהגנה להתקפה</h2>
      <address><time datetime="2019-11-19T19:10:11+00:00">19 Nov 2019, 19:10</time> by <a rel="author">חדשות סרוגים</a></address>
      <p>דובר צה"ל מוסר כי היום (שלישי) הסתיים "בוחן הרמטכ"ל" השני במספר במתכונת פתע, שבו נבדקה המוכנות של פיקוד הצפון.</p>
      <p>בתרגיל לקחו חלק כוחות עוצבת "געש" ועוצבת "הגליל", כשלצדם כוחות נוספים מחיל-האוויר, זרוע היבשה, אגף המודיעין, אגף התקשוב ואגף הטכנולוגיה והלוגיסטיקה. כמו כן, השתתפו אלפי חיילי מילואים מחטיבת "עציוני" ויחידות מילואים נוספות, הצפויים לקחת חלק במשימות הפיקוד בחירום.</p>
      <p>במסגרת התרגיל, הכוחות תרגלו מעבר מהיר משגרה לחירום וכן מהגנה להתקפה. עוד תורגלו תהליכי צבירת כוחות ואמצעים, משיכת ציוד וניוד הכוחות במרחב.</p>
      <figure>
        <img src="https://www.srugim.co.il/wp-content/uploads/2019/11/YPN8705_640x427.jpg"/>
        <figcaption>(צילום: דובר צה"ל)</figcaption>
      </figure>
      <p>זהו הבוחן השני בסדרת "בחני הרמטכ"ל", אשר מתקיים בכלל צה"ל בחודשים הקרובים ונקבע כחלק מגרף האימונים השנתי של צה"ל לשנת 2019. בחני הרמטכ"ל נועדו לשפר את מוכנות הכוחות ללחימה במתווה הזירה הצפונית. אגף המבצעים יחד עם המרכז הלאומי לאימוני יבשה, הופקדו והובילו את ניהול התרגיל וחניכת היחידות.</p>
      <p>מפקד עוצבת "הגליל", תת-אלוף שלומי בינדר, אמר כי "התרגיל הינו נדבך בשיפור המוכנות בגזרה הצפונית. אנחנו נמצאים בתהליך מתמיד של העלאת הכשירות וחיזוק הכוננות של כוחותינו למערכה הבאה. היומיים האחרונים תרמו לנו לדיוק המשימות והמטרות במערכה ההגנתית וההתקפית".</p>
    </article>
  </body>
</html>