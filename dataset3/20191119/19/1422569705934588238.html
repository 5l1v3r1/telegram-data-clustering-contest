<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/gigafabrica-Tesla-Alemanya-generara-treball_0_2346965453.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T19:00:00+00:00"/>
    <meta property="og:title" content="La gigafàbrica de Tesla a Alemanya generarà 8.000 nous llocs de treball"/>
    <meta property="og:description" content="Tesla invertirà més de 4.000 milions d’euros a Berlín per engegar la seva planta europea"/>
  </head>
  <body>
    <article>
      <h1>La gigafàbrica de Tesla a Alemanya generarà 8.000 nous llocs de treball</h1>
      <h2>Tesla invertirà més de 4.000 milions d’euros a Berlín per engegar la seva planta europea</h2>
      <address><time datetime="2019-11-19T19:00:00+00:00">19 Nov 2019, 19:00</time> by <a rel="author">Ferran Vital</a></address>
      <p>Després d’uns mesos de dubtes, el fundador i CEO de Tesla, Elon Musk, va confirmar en el seu compte de Twitter que instal·laria la seva planta europea a Berlín, molt a la vora del nou aeroport Willy Brandt, on fabricarà el nou SUV assequible Model Y i les seves bateries de liti.</p>
      <figure>
        <iframe data-src="https://twitter.com/elonmusk/status/1194364798407852032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aquest desembarcament europeu suposarà una inversió de més de 4.000 milions d’euros, tot i que, segons apunten alguns diaris alemanys com el <a href="https://www.bild.de/bild-plus/geld/wirtschaft/wirtschaft/300-hektar-elektrofahrzeuge-so-teuer-wird-teslas-fabrik-in-brandenburg-66081408,view=conversionToLogin.bild.html"><i>Bild am Sonntag</i></a>, Tesla podria rebre una subvenció de més de 300 milions d’euros per part de la Unió Europea i el seu foment de les indústries sostenibles.</p>
      <p>El pla de Tesla és tenir operativa la seva tercera gigafàbrica (després de les de Fremont, als Estats Units, i la de <a href="https://motor.ara.cat/novetats/Tesla-construira-gigafabrica-Xina_0_2049395122.html">Xangai, a la Xina</a>) a finals del 2021. La gigafàbrica europea serà l’encarregada de fabricar el futur <a href="https://motor.ara.cat/novetats/Tesla-Model-Y_0_2197580422.html">Model Y</a> –el SUV assequible basat en l’actual Model 3– per a tot el món, i té una previsió de capacitat productiva al voltant de les <b>150.000 unitats anuals</b>.</p>
      <p>+ informació</p>
      <h3>
        <a href="https://motor.ara.cat/novetats/Tesla-Model-Y_0_2197580422.html">39.000 dòlars i 483 quilòmetres d’autonomia: així és el nou Tesla Model Y</a>
      </h3>
      <figure>
        <img src="https://motor.ara.cat/2019/03/15/imatges/dolars-quilometres-autonomia-Tesla-Model_2197590492_61215823_210x118.jpg"/>
      </figure>
      <p>A banda de cotxes, la fàbrica berlinesa també produirà bateries de liti per a tot el grup i diversos elements mecànics i estructurals com ara els sistemes de trens motrius, i alguns mitjans alemanys ja especulen que la nova gigafàbrica haurà d’ocupar una extensió de més de 300 hectàrees, cosa que fins i tot podria obligar a talar una part dels boscos al voltant del nou aeroport Willy Brandt. Segons el diari <a href="https://www.tagesspiegel.de/berlin/tesla-gigafactory-4-bei-berlin-fabrik-fuer-elektroautos-soll-in-rekordzeit-entstehen/25229930.html"><i>Der Tagesspiegel</i></a>, el mateix Elon Musk s’hauria compromès a reforestar una àrea tres cops més gran en una àrea propera.</p>
      <p>La nova gigafàbrica alemanya donarà feina immediata a unes 3.000 persones tan bon punt entri en funcionament, i un cop sigui del tot operativa arribarà a tenir entre <b>7.000 i 8.000 treballadors en nòmina</b> per poder fer funcionar la planta a ple rendiment.</p>
      <p>Per acabar convé recordar que Tesla va sondejar altres territoris europeus per allotjar la seva gigafàbrica al Vell Continent, entre els quals es va arribar a considerar Espanya com una opció, ja que l’estat espanyol ja és el segon fabricant d’automòbils de la Unió Europea, just per darrere d’Alemanya. Amb tot, l’<b>experiència i prestigi</b> de la indústria alemanya, la seva xarxa d’infraestructures i la seva mà d’obra qualificada han sigut alguns dels factors decisius a l’hora de localitzar la planta europea de Tesla als afores de Berlín.</p>
    </article>
  </body>
</html>