<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zhivot-na-voden-rezhim-grazhdanite-na-pernik-alarmirat-che-chasovete-ne-se-spazvat-tochno.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T19:49:00+00:00"/>
    <meta property="og:title" content="Живот на воден режим: Гражданите на Перник алармират, че часовете не се спазват точно"/>
    <meta property="og:description" content="Неспазването на графика води до загуби за бизнеса и неудобство за жителите на града"/>
  </head>
  <body>
    <article>
      <h1>Живот на воден режим: Гражданите на Перник алармират, че часовете не се спазват точно</h1>
      <h2>Неспазването на графика води до загуби за бизнеса и неудобство за жителите на града</h2>
      <address><time datetime="2019-11-19T19:49:00+00:00">19 Nov 2019, 19:49</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/pernik19_1574184571-1.mp4"/>
      </figure>
      <p>Водният режим в Перник не се спазва. За това алармираха кметът Станислав Владимиров и жители на града, ден след въвеждането му.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027273.jpg"/>
        <figcaption>Снимка: btvnovinite.bg</figcaption>
      </figure>
      <p>Заради критично ниското ниво на яз. „Студена”, по първоначален план, вода трябва да има два пъти на ден – от 5 ч. до 10 ч. и от 17 ч. до 22 ч.</p>
      <p>Спрямо новия график, днес Александър решава да използва водата точно в 8:50 ч. До спирането ѝ остават 70 минути. Поне така смята той. За съжаление, мъжът е неприятно изненадан – вода вече няма.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027274.jpg"/>
        <figcaption>Снимка: btvnovinite.bg</figcaption>
      </figure>
      <p>Неспазването на графика води до загуби за бизнеса. Потърпевши са фризьорите. Емилия  боядисвала клиент, когато изведнъж кранчето пресъхва.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027275.jpg"/>
        <figcaption>Снимка: btvnovinite.bg</figcaption>
      </figure>
      <p>„Загрях водата с бързовара, поливаме си, за да тръгне доволна клиентката, защото няма как да я пуснем с боята”, разказа Емилия как се е справила с трудната ситуация.</p>
      <p>Много граждани пък сиглизират, че на някои места вчера вода е имало през целия ден. От ВиК-Перник дават две причини за случващото се – авария и бавен процес.<br/><br/>„Самият процес по спирането е час и половина, пускането – два часа и половина, това са огромни кранове, пускат се постепенно, за да няма аварии”, уточни” директорът на ВиК-Перник Иван Витанов.</p>
      <p>Жителите на миньорския град са крайно недоволни и настояват шефът на ВиК дружеството да подаде оставка. Той обаче не смята да го направи, защото не вижда проблем.</p>
      <p>Кметът на Перник Станислав Владимиров алармира, че неспазването на режима ще доведе до още проблеми – пресъхване на целия яз. „Студена” в рамките на два месеца.</p>
    </article>
  </body>
</html>