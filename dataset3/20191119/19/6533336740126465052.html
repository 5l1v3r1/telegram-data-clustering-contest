<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/governo-paralizzato-davanti-all-39-ilva-magistrati-no-219494.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T19:14:50+00:00"/>
    <meta property="og:title" content="Il governo"/>
    <meta property="og:description" content="Francesco Casula per www.ilfattoquotidiano.it            ILVA DI TARANTO     Sono entrati poco dopo le 10 i finanzieri di Taranto e Milano negli uffici dello stabilimento ex Ilva e nella sede di ArcelorMittal in via Brenta, nel capoluogo"/>
  </head>
  <body>
    <article>
      <h1>Il governo</h1>
      <address>
        <time datetime="2019-11-19T19:14:50+00:00">19 Nov 2019, 19:14</time>
      </address>
      <hr/>
      <p>
        <b>Francesco Casula per <a href="http://www.ilfattoquotidiano.it/">www.ilfattoquotidiano.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255919/1239321.htm">
          <img src="https://cdn-static.dagospia.com/img/foto/11-2019/ilva-di-taranto-1239321.jpg"/>
        </a>
        <figcaption>ILVA DI TARANTO</figcaption>
      </figure>
      <p>Sono entrati poco dopo le 10 i <b>finanzieri</b> di <b>Taranto</b> e <b>Milano</b> negli uffici dello <b>stabilimento ex Ilva </b>e nella sede di <b>ArcelorMittal </b>in via Brenta, nel capoluogo lombardo. I militari delegati dalle due rispettive <b>procure </b>hanno passato al setaccio materiale cartaceo e dispositivi elettronici alla caccia di una serie di documenti della contabilità di <b>ArcelorMittal</b> per verificare le questioni sollevate dai <b>commissari</b> <b>straordinari</b> nei palazzi di giustizia.</p>
      <p>In particolare gli <b>investigatori</b> delle <b>fiamme gialle </b>tarantine, guidati dal tenente colonnello <b>Marco Antonucci</b>, hanno sequestrato i documenti di acquisto delle <b>materie prime</b> e quelli di vendita dei prodotti finiti nei periodi di gestione di ArcelorMittal e in quelli della precedente <b>gestione commissariale</b>: l’obiettivo è quello di comprendere come sia stato possibile che in soli 12 mesi ArcelorMittal Italia abbia accumulato il <b>doppio delle perdite</b> rispetto a quelle certificate dai commissari. I reati ipotizzati dal procuratore capo Carlo Maria <b>Capristo</b>, l’aggiunto Maurizio <b>Carbone</b> e il pm Mariano <b>Buccoliero</b> sono <b>distruzione di mezzi di produzione</b> e di <b>appropriazione indebita</b>.</p>
      <p>
        <b>Il fronte milanese: l’ipotesi della ‘crisi pilotata’</b>
      </p>
      <figure>
        <a href="https://www.dagospia.com/mediagallery/Dago_fotogallery-255919/1228030.htm">
          <img src="https://cdn-static.dagospia.com/img/foto/10-2019/lucia-morselli-2-1228030.jpg"/>
        </a>
        <figcaption>lucia morselli 2</figcaption>
      </figure>
      <p>A Milano l’aggiunto <b>Maurizio Romanelli</b> e i pm <b>Stefano Civardi</b>, che in mattinata ha sentito come persone informate sui fatti due <b>dirigenti dell’area commerciale</b> di ArcelorMittal, e <b>Mauro Clerici</b> si stanno concentrando sull’<b>aggiotaggio informativo</b>, ossia alle presunte <b>false comunicazioni</b> al mercato negli ultimi 3 mesi, e la <b>distrazione di beni del fallimento</b> in relazione al <b>magazzino</b> (valore <b>500 milioni</b>) ‘scomparso’ secondo i commissari. In sostanza, <a href="https://www.ilfattoquotidiano.it/2019/11/19/ex-ilva-la-doppia-indagine-dei-pm-di-milano-lipotesi-di-una-crisi-pilotata-per-lasciare-solo-macerie-dellacciaieria-di-taranto/5571019/">l’ipotesi è quella di una<b> “crisi pilotata”</b> per lasciare solo “macerie” dell’acciaieria, come ipotizzato dai commissari nel <b>ricorso d’urgenza</b> presentato al Tribunale civile di Milano</a>. Un fascicolo a parte riguarda l’<b>omessa dichiarazione dei redditi</b> di una società del gruppo con <b>sede in Lussemburgo</b>.</p>
      <p>
        <b>Le verifiche su materie prime e prodotti finiti</b>
      </p>
      <p>L’ipotesi al vaglio degli investigatori di Taranto è invece che la multinazionale dell’acciaio abbia operato con una serie di <b>escamotage</b> per far lievitare le <b>perdite</b>. I finanzieri dovranno accertare se davvero c’è stata una <b>svendita</b> a prezzi eccessivamente bassi dei <b>prodotti</b> <b>finiti</b> presenti nei magazzini dell’Ilva: acciaio che sarebbe stato venduto a <b>società</b> del gruppo a prezzi bassissimi, particolarmente <b>fuori mercato</b>. Le società del gruppo poi li avrebbero rimessi sul mercato a <b>prezzi regolari</b>.</p>
      <figure>
        <a href="https://www.dagospia.com/mediagallery/Dago_fotogallery-255919/1228028.htm">
          <img src="https://cdn-static.dagospia.com/img/foto/10-2019/lucia-morselli-1228028.jpg"/>
        </a>
        <figcaption>lucia morselli</figcaption>
      </figure>
      <p>Al contrario andrà invece fatta la <b>verifica</b> per le materie prime: <b>carbone</b> e <b>minerale</b> di ferro, infatti, sembrerebbero essere state acquistate a prezzi più alti di quanto non facessero i <b>commissari</b>. In questo modo, secondo quanto ipotizzato in queste ore, ArcelorMittal Italia avrebbe segnalato <b>perdite maggiori</b> mentre il gruppo non ne risulterebbe per nulla danneggiato, anzi. Non solo: un faro è acceso anche sulle <b>quantità acquistate</b> negli ultimi mesi per comprendere se queste siano state sufficienti per consentire agli impianti di marciare in <b>maniera regolare</b> e senza essere danneggiati.</p>
      <p>Tutto da verificare, insomma. I prezzi degli uni e degli altri dovranno chiaramente essere <b>confrontati</b> con le <b>oscillazioni</b> di mercato, i prezzi di acquisto di altre società che operano nel mercato dell’acciaio per <b>comprendere</b> se siano state scelte obbligate oppure se davvero queste operazioni facessero parte di quel <b>disegno</b> “<b>preordinato</b>” che secondo i commissari mira a chiudere la <b>fabbrica</b> di Taranto.</p>
      <p>
        <b>La nuova delega ai carabinieri del Noe</b>
      </p>
      <p>Nell’esposto firmato dal l’avvocato <b>Angelo Loreto </b>che ha dato il via a un’indagine contestando i reati di <b>distruzione</b> di prodotti o industriali o di mezzi di <b>produzione</b> che danneggerebbero l’economia italiana e l’appropriazione indebita. L’esposto oltre a <b>ripercorrere</b> i fatti salienti descritti nel documento arrivato ai <b>giudici</b> <b>milanesi</b>, sottolinea come i commissari, nei giorni scorsi, avessero comunicato ad <b>ArcelorMittal</b> l’intenzione di effettuare una visita ispettiva nell’impianto di Taranto a cui la <b>multinazionale</b> avrebbe risposto che “essendo stato risolto il <b>contratto</b> con la comunicazione del 4 novembre 2019” non era più tenuta rispettare l’obbligo di <b>garantire</b> l’accesso ai commissari.</p>
      <figure>
        <a href="https://www.dagospia.com/mediagallery/Dago_fotogallery-255919/1236182.htm">
          <img src="https://cdn-static.dagospia.com/img/foto/11-2019/arcelor-mittal-1236182.png"/>
        </a>
        <figcaption>arcelor mittal</figcaption>
      </figure>
      <p>A questo si aggiunge la “<b>scomparsa</b>” delle materie prime: al momento della presa in consegna dei rami d’azienda, secondo i commissari, Arcelor “ha ricevuto un <b>magazzino</b> del valore di circa euro 500 milioni” e ora si appresta a riconsegnare lo <b>stabilimento</b> senza giacenze e rifiutandosi “di procedere ad alcun <b>ulteriore</b> <b>acquisto”</b>. Un punto che potrebbe essere stato temporaneamente superato dalla <b>comunicazione</b> diffusa lunedì con la quale l’ad <b>Lucia</b> <b>Morselli</b> ha annunciato che la regolare ripresa delle attività e degli <b>ordini</b> <b>commerciali</b> in attesa di una definitiva decisione della <b>Procura di Taranto</b>.</p>
      <p>Tutto quanto, però, passerà ora al vaglio dei <b>finanzieri</b> e già nei prossimi giorni potrebbero arrivare <b>clamorosi</b> <b>risvolti</b>. Tenuto conto, tra l’altro, che i magistrati tarantini mercoledì delegherà i <b>carabinieri del Noe</b> a nuove indagini riguardanti le <b>operazioni di bonifica</b>, la situazione dello stabilimento, le attività di <b>manutenzione</b> finora eseguite e la <b>sicurezza sul lavoro</b>.</p>
      <hr/>
      <h3>FOTOGALLERY</h3>
      <figure>
        <a href="https://www.dagospia.com/mediagallery/Dago_fotogallery-255919/1239319.htm">
          <img src="http://static.dagospia.com/img/foto/11-2019/lucia-morselli-1239319.jpg"/>
        </a>
      </figure>
    </article>
  </body>
</html>