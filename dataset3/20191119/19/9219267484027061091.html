<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391267-%d7%91%d7%96%d7%9b%d7%95%d7%aa-%d7%a0%d7%a9%d7%99%d7%9d-%d7%a6%d7%93%d7%a7%d7%a0%d7%99%d7%95%d7%aa-%d7%91%d7%9e%d7%90%d7%9e%d7%a5-%d7%a6%d7%94%d7%9c-%d7%99%d7%9e%d7%a9%d7%99%d7%9a-%d7%9c%d7%a0"/>
    <meta property="og:site_name" content="סרוגים"/>
    <meta property="article:published_time" content="2019-11-19T19:34:24+00:00"/>
    <meta property="og:title" content="&quot;בזכות נשים צדקניות במאמץ, צה&quot;ל ימשיך לנצח&quot;"/>
    <meta property="og:description" content="כנס &quot;הבת הדתית בצה&quot;ל&quot; נערך היום על רקע הדיון הציבורי על שירות נשים בצבא בכלל ושירות נשים דתיות בפרט. הרב אהד טהרלב אמר בדבריו כי &quot;אם השירות בצבא הוא קיומי.."/>
  </head>
  <body>
    <article>
      <h1>"בזכות נשים צדקניות במאמץ, צה"ל ימשיך לנצח"</h1>
      <h2>כנס "הבת הדתית בצה"ל" נערך היום על רקע הדיון הציבורי על שירות נשים בצבא בכלל ושירות נשים דתיות בפרט. הרב אהד טהרלב אמר בדבריו כי "אם השירות בצבא הוא קיומי לזהות שלנו, הוא קיומי גם לנשים"</h2>
      <address><time datetime="2019-11-19T19:34:24+00:00">19 Nov 2019, 19:34</time> by <a rel="author">חדשות סרוגים</a></address>
      <p>בצל הדיון הציבורי על שירות נשים בצבא בכלל ובעקבות הקמפיינים שמנהלים גורמים שונים כנגד שירות נשים דתיות בפרט, נערך היום (שלישי) בבית החייל בת"א כנס "הבת הדתית בצה"ל", בהשתתפות של למעלה מ-2000 בנות דתיות מתיכונים ואולפנות מכל רחבי הארץ. בכנס השתתפו ראש חטיבת תכנון ומנהל כוח האדם באגף כוח האדם בצה"ל, תת אלוף אמיר ודמאני, יועצת הרמטכ"ל לענייני מגדר, תת אלוף יפעת ירושלמי תומר, מנהיגים רבניים דוגמת הרב אברהם סתיו ועוד.</p>
      <h3>הנשים הדתיות מבקשות להשתלב</h3>
      <p>במהלך הכנס ציין <u><a href="https://www.srugim.co.il/367036-%d7%94%d7%a8%d7%91-%d7%90%d7%95%d7%94%d7%93-%d7%98%d7%94%d7%a8%d7%9c%d7%91">הרב אהד טהרלב</a></u>, ראש מדרשת או"ת לינדנבאום מבית רשת 'אור תורה סטון', ומבכירי הרבנים התומכים בגיוס בנות דתיות לצה"ל: "מי שחושב ומאמין שצה"ל הוא הישות החשובה ביותר כיום בעם ישראל ובמדינת ישראל<b>, </b>אינו יכול לעודד רק מגדר אחד להשתלב בצבא". לדברי הרב טהרלב, שירות הנשים ימשיך לגדול ולהתרחב בשנים הקרובות. "ככל שמעמד האישה ומודעות השוויוניות בעולם בכלל, ובחברה הישראלית בפרט, הולכים ומתעצמים, כך הנשים הדתיות מבקשות להשתלב במגוון גדול יותר של מסלולים, הכוללים גם מסלולי תומכי לחימה ואף ביחידות קרביות".</p>
      <figure>
        <img src="https://www.srugim.co.il/wp-content/uploads/2019/11/WhatsApp-Image-2019-11-19-at-21.47.10.jpeg"/>
        <figcaption>קורא לכן להתגייס, הרב טהרלב בכנס</figcaption>
      </figure>
      <p>הרב טהרלב קרא לבנות הדתיות שהגיעו לכנס לקחת דוגמה מדבורה הנביאה ומיעל אשת חבר הקיני, והוסיף כי "אם השירות בצבא הוא קיומי לזהות שלנו, הוא קיומי גם לנשים בדיוק כמו לגברים. אני קורא לכן להתגייס בהמוניכן – לכו למסגרות לימוד שונות, בין עם מדרשות ובין מכינות, הפעולות כולן תחת האגף הבטחוני חברתי, מלאו את המצברים הרוחניים שלכן, קדשו שם שמים ברבים ותוכיחו לכולם ש"בזכות נשים צדקניות נגאלו ישראל". אתן הנשים הצדקניות שלא מפחדות, מנהיגות ומובילות ושותפות במאמץ הבטחוני במדינת ישראל. בזכותכן ובזכות הנשים הנוספות, שנוטלות חלק במאמץ המלחמתי והצבאי, צה"ל בע"ה ימשיך לנצח ולהגן על עם ישראל".</p>
      <p>מדרשת או"ת לינדנבאום מבית רשת 'אור תורה סטון', שהייתה חלוצת המדרשות לנשים ששילבו לימוד תורה ושירות צבאי משמעותי, מפעילה כיום בנוסף למדרשה בירושלים שתי שלוחות נוספות – אחת בכרמיאל ואחת בלוד. המדרשה ושלוחותיה מקיימות מסלול המשלב לימוד תורה ושירות צבאי לנשים בשבעה מסלולים, הכוללים: חמ"ן, חיל האוויר, חיל חינוך, תומכות לחימה בסיירות בחטיבת קומנדו, תצפתניות וסמב"ציות.</p>
    </article>
  </body>
</html>