<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/poznan-rozpocznie-wyburzanie-budynkow-na-trasie-tramwajowej-na-naramowice,135219.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T19:58:00+00:00"/>
    <meta property="og:title" content="Poznań rozpocznie wyburzanie budynków na trasie tramwajowej na Naramowice"/>
    <meta property="og:description" content="W przyszłym tygodniu rozpocznie się rozbiórka pierwszych budynków stojących w miejscu planowanego przebiegu trasy tramwajowej na Naramowice. W związku z trwającymi już przygotowaniami do wyburzeń mogą nastąpić utrudnienia."/>
  </head>
  <body>
    <article>
      <h1>Poznań rozpocznie wyburzanie budynków na trasie tramwajowej na Naramowice</h1>
      <address><time datetime="2019-11-19T19:58:00+00:00">19 Nov 2019, 19:58</time> by <a rel="author">JS  </a></address>
      <h4>W przyszłym tygodniu rozpocznie się rozbiórka pierwszych budynków stojących w miejscu planowanego przebiegu trasy tramwajowej na Naramowice. W związku z trwającymi już przygotowaniami do wyburzeń mogą nastąpić utrudnienia.</h4>
      <hr/>
      <p>W rejonie ul. Naramowickiej i Sarmackiej ograniczony będzie lokalny ruch samochodowy, pieszy i rowerowy. Teren przylegający do wyburzanych budynków zostanie wygrodzony ze względów bezpieczeństwa. Jego obszar wynika ściśle z zasięgu strefy, gdzie będzie pracował sprzęt budowlany. Plac działań rozbiórkowych będzie także wynikiem postępujących prac i może ulegać modyfikacjom. W celu zapewnienia bezpieczeństwa mieszkańców dojście z ul. Sarmackiej do przystanku autobusowego "Naramowice" w stronę centrum zostanie wydłużone.</p>
      <p>Wyburzenia pozwolą przygotować teren pod budowę nowego odcinka trasy, która zgodnie z założonym harmonogramem rozpocznie się wiosną przyszłego roku. W pierwszej kolejności usunięte zostaną dwa bloki przy ul. Naramowickiej 149 i 149a oraz dom przy ul. Sarmackiej 1. W dalszej kolejności wyburzony zostanie budynek przy ul. Czarna Rola (były gabinet stomatologiczny), budynek zlokalizowany przy ul. Naramowickiej 213, a także obiekty przy ul. Jasna Rola.</p>
      <p>Planowana trasa tramwajowa na Naramowice będzie miała ok. 3,3 km długości (od pętli Wilczak na północ Poznania, do ul. Błażeja). Inwestycja obejmuje też budowę niemal 7,5 km dróg, łącznie z dojazdowymi i skrzyżowaniami. Do tej pory rozbudowana została pętla Wilczak, na którą tramwaje wróciły 2 września.</p>
      <p>Generalnym wykonawcą pierwszego etapu inwestycji jest konsorcjum, w którego skład wchodzą: firma Gülermak z Ankary, Mosty Łódź SA i Gülermak Sp. z o.o. z siedzibą w Warszawie.</p>
    </article>
  </body>
</html>