<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%cf%8d%ce%bf-%ce%b5%cf%86%ce%bf%cf%81%ce%b9%ce%b1%ce%ba%ce%bf%ce%af-%ce%ba%ce%b1%ce%b9-%ce%bc%ce%b9%ce%b1-%ce%bb%ce%bf%ce%b3%ce%af%cf%83%cf%84%cf%81%ce%b9%ce%b1-%cf%83%cf%85%ce%bd%ce%b5%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T19:13:43+00:00"/>
    <meta property="og:title" content="Δύο εφοριακοί και μια λογίστρια συνελήφθησαν για εκβιασμούς και απάτες"/>
    <meta property="og:description" content="Δυο εφοριακοί υπάλληλοι και μια λογίστρια συνελήφθησαν σε πόλη της Βόρειας Ελλάδος για εκβιασμούς και απάτες."/>
  </head>
  <body>
    <article>
      <h1>Δύο εφοριακοί και μια λογίστρια συνελήφθησαν για εκβιασμούς και απάτες</h1>
      <address>
        <time datetime="2019-11-19T19:13:43+00:00">19 Nov 2019, 19:13</time>
      </address>
      <p>
        <b>Δυο εφοριακοί υπάλληλοι και μια λογίστρια συνελήφθησαν σε πόλη της Βόρειας Ελλάδος για εκβιασμούς και απάτες.</b>
      </p>
      <p>Στο προκαθορισμένο ραντεβού και όταν οι δυο εφοριακοί παρέλαβαν τα προσημειωμένα χρήματα, επενέβησαν οι αστυνομικοί και τους συνέλαβαν</p>
      <p>Σύμφωνα με την επίσημη ενημέρωση της ΕΛ.ΑΣ, οι δυο εφοριακοί που συνελήφθησαν πραγματοποίησαν έλεγχο στην επιχείρηση πρώην διεθνή ποδοσφαιριστή, όπου βρήκαν φορολογικές παραβάσεις που επισείουν πρόστιμα δεκάδων χιλιάδων ευρώ. Ο άνδρας θορυβήθηκε και απευθύνθηκε στην λογίστριά του προκειμένου να δει τι θα κάνει.</p>
      <p>Βέβαια μέσα σε λίγες ημέρες ο “από μηχανής θεός” είχε εμφανιστεί, καθώς οι δυο εφοριακοί ειδοποίησαν τον επαγγελματία, μέσω της λογίστριάς του, πως είναι διατεθειμένοι να κάνουν τα “στραβά μάτια” και να “σβήσουν” τις παραβάσεις, με το αζημίωτο βέβαια και έναντι του ποσού των 6.000 ευρώ.</p>
      <p>Ο πολίτης απευθύνθηκε στην Διεύθυνση Εσωτερικών Υποθέσεων Βορείου Ελλάδος, κατήγγειλε το περιστατικό και προσημειώθηκαν τα χρήματα που αρχικά θα δίδονταν στην λογίστρια, προκειμένου με την σειρά της να τα δώσει στους δυο εφοριακούς.</p>
      <p>Στο προκαθορισμένο ραντεβού και όταν οι δυο εφοριακοί παρέλαβαν τα προσημειωμένα χρήματα, επενέβησαν οι αστυνομικοί και τους συνέλαβαν. Σε βάρος τους σχηματίσθηκε δικογραφία και οδηγήθηκαν στον Εισαγγελέα.</p>
    </article>
  </body>
</html>