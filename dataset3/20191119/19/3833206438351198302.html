<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Lichnite-lekari-shte-ni-uvedomyavat-za-profilaktichnite-pregledi-s-SMS-915165"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T19:47:00+00:00"/>
    <meta property="og:title" content="Личните лекари ще ни уведомяват за профилактичните прегледи с СМС"/>
    <meta property="og:description" content="Личните лекари ще ни уведомяват за профилактичните прегледи с SMS, телефонно обаждане, е-майл или съ..."/>
  </head>
  <body>
    <article>
      <h1>Личните лекари ще ни уведомяват за профилактичните прегледи с СМС</h1>
      <address>
        <time datetime="2019-11-19T19:47:00+00:00">19 Nov 2019, 19:47</time>
      </address>
      <p>Личните лекари ще ни уведомяват за профилактичните прегледи с SMS, телефонно обаждане, е-майл или със съобщение на достъпно място в лечебното заведение. Това предвижда проект на наредба, която определя основния пакет от дейности, гарантирани от бюджета на Националната здравноосигурителна каса. Той вече е публикуван за обществено обсъждане, което се предвижда да продължи до 3 декември. За прилагането на наредбата са предвидени 4 454 млн. лева.</p>
      <p>Националната здравноосигурителна каса. Той вече е публикуван за обществено обсъждане, което се предвижда да продължи до 3 декември. За прилагането на наредбата са предвидени 4 454 млн. лева.</p>
      <p>Проектът предвижда пакет от дейности, които се осъществяват в извънболничната помощ - първична, специализирана и дентална.</p>
      <p>Идеята е така да се да гарантира своевременен достъп на населението до качествена медицинска помощ, става ясно от мотивите на здравния министър Кирил Ананиев. Проектодокументът акцентира върху профилактиката и промоцията на здравето.</p>
      <p>Затова за хората над 18-годишна възраст, които са в рискова група, е предвидено личният лекар да извършва оценка на рисковите фактори и вредните навици, които водят до увреждане на здравето. В резултат на тях той ще преценява дали да изпрати пациента при специалист, както и да му предпише оздравителен режим. Например ако джипито има пациентка с наднормено тегло, той ще трябва да й каже, че има опасност от сърдечно-съдови и ортопедични проблеми, а също така и да я насочи към диета и да й препоръча да се движи повече или да се запише на спорт или танци. Ако въпросната жената е вече със здравословни проблеми, свързани с излишните килограми, докторът може да я изпрати на специалист по метаболитни заболявания, както и да й пусне лабораторни изследвания за хормони, холестерол и липиди. В основния пакет медицински дейности, включени в проектонаредбата, влизат още оказване на медицинска помощ в дома на пациента по преценка на личния лекар и дейности по оказване на медицинска помощ при спешни състояния и поддържане на жизнените функции на територията на лечебното заведение до пристигане на екип на център за спешна медицинска помощ или хоспитализация на пациента.</p>
      <p>Очакваните финансови средства за прилагане на наредбата съобразно приетия на първо четене от парламента бюджет на НЗОК за 2020 г. са завишени в сравнение с 2018 и 2019 г. със 17,9% и 8%, то съответно може да се очаква увеличение както на обема здравни дейности, включени в наредбата в частта за първична извънболнична медицинска помощ, така и на техните стойности, се казва още в проекта, информират от Монитор.</p>
      <p>Освен това в пакета "Специализирана извънболнична помощ" са включени и медикодиагностични дейности, като прогнозният общ брой е около 21,3 млн. броя медикодиагностични изследвания за осигуряване на диагностичния процес и диспансерното наблюдение. В проектобюджета на НЗОК за догодина средствата за специализирана извънболнична медицинска помощ и медикодиагностична дейност скачат спрямо последните две години съответно с 15,5 % и 5,4., като позволява да се извършват повече дейности, включени в наредбата в частта за Специализирана извънболнична медицинска помощ.</p>
      <p>Проектонаредбата предвижда дейностите в болничната помощ да се осъществяват в рамките на клинични пътеки, клинични процедури и амбулаторни процедури. Като документът описва какво точно се разбира под всеки един от тези термини. За разлика от клиничната пътека, клиничната процедура включва дейности с продължителност до 24 часа, които се предоставят на пациентите в рамките на техния болничен престой. Изрично се подчертава, че всяка клинична пътека с престой до 3 дни трябва да може да бъде изпълнена и приключена като амбулаторна процедура в рамките на един ден и пациентът да бъде изписан. За целта обаче болният трябва да е престоял в лечебното заведение не по-малко от 12 часа по клиничната пътека и да са извършени всички процедури, които са предвидени по нея. В този случаи преди изписването лекуващият лекар чрез писмена оценка трябва да обоснове липсата на медицински риск от приключването на дейността по клиничната пътека.</p>
    </article>
  </body>
</html>