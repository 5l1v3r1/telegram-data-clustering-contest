<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204662-vodafone-ukrayina-zbilshiv-pributok-v-iii-kvartali-do-43-mlrd-grn"/>
    <meta property="og:site_name" content="Mind UA"/>
    <meta property="article:published_time" content="2019-11-19T19:19:00+00:00"/>
    <meta property="og:title" content="«Vodafone Україна» збільшив прибуток в ІІІ кварталі до 4,3 млрд грн"/>
    <meta property="og:description" content="Основною причиною збільшення доходів компанії, як повідомляється, стало зростання кількості data-користувачів і споживання послуг передачі даних"/>
  </head>
  <body>
    <article>
      <h1>«Vodafone Україна» збільшив прибуток в ІІІ кварталі до 4,3 млрд грн</h1>
      <h2>Основною причиною збільшення доходів компанії, як повідомляється, стало зростання кількості data-користувачів і споживання послуг передачі даних</h2>
      <address>
        <time datetime="2019-11-19T19:19:00+00:00">19 Nov 2019, 19:19</time>
      </address>
      <p>«Vodafone Україна» збільшив прибуток за результатами ІІІ кварталу 2019 року до 4,3 млрд грн. Про це повідомляє пресслужба компанії.</p>
      <p>«Vodafone Україна» збільшила OIBDA на 28.9% в річному обчисленні, за результатами ІІІ кварталу цей показник досяг 2,4 млрд грн. Маржа OIBDA стабільна з тенденцією до зростання, в ІІІ кварталі вона виросла до 54,6%. Чистий прибуток компанії в 3 кварталі 2019 року склав 887 млн грн.</p>
      <p>Основною причиною збільшення доходів компанії, як повідомляється, стало зростання кількості data-користувачів і споживання послуг передачі даних. Загальний обсяг інтернет трафіку в мережі «Vodafone Україна» за рік збільшився вдвічі. Зростання дата-доходів за цей час склало 56%.</p>
      <p>«Активне споживання стимулювали вигідні тарифи: лінійка тарифів Super Net з великим обсягом інтернет-трафіку для клієнтів передплаченого зв'язку, а також молодіжний тариф Joice з безлімітним трафіком для топових мультимедійних майданчиків і сервісів. Тарифи Vodafone користуються популярністю у абонентів і є одними з найдоступніших на ринку, про що свідчить найнижчий на ринку показник ARPU – 68,2 грн», – повідомляє компанія.</p>
      <p>Зростання споживання стало можливим також завдяки активному розширенню покриття мереж швидкісного інтернету. Сьогодні 4G мережа Vodafone доступна 66% українців, 86% населення може користуватися 3G покриттям.</p>
      <p> З’явився також новий помітний тренд, який, як зазначають в «Vodafone Україна», буде посилюватися. Впровадження 4G дало поштовх розвитку нових технологій і нових напрямків бізнесу на їх основі – IoT, big data аналітика, хмарні сервіси. Попит на ці послуги збільшується, як серед бізнес-клієнтів компанії, так і на рівні муніципалітетів – так, за останній рік були укладені меморандуми з міськими адміністраціями Харкова, Києва, Одеси про застосування нових технологічних рішень для розвитку концепції Smart City.</p>
      <p>Також збільшилися доходи торгової діяльності в зв'язку з розширенням власної роздрібної мережі.</p>
      <p>У ІІІ кварталі 2019 року продовжує збільшуватися кількість клієнтів «Vodafone Україна» – послуги компанії обирають 19,8 млн клієнтів.</p>
      <p>Нагадаємо: нещодавно Кабінет міністрів <a href="https://mind.ua/news/20203835-uryad-pidpisav-memorandum-pro-pererozpodil-chastot-z-najbilshimi-mobilnimi-operatorami">підписав Меморандум</a> з чотирма найбільшими мобільними операторами України про перерозподіл частот.</p>
      <p>У серпні цього року мобільні оператори «Київстар», «Vodafone Україна» і lifecell <a href="https://mind.ua/news/20200668-kiyivstar-vodafone-ukrayina-i-lifecell-domovilisya-pro-pererozpodil-radiochastot-v-diapazoni-900-m">домовилися</a> про перерозподіл радіочастот в діапазоні 900 МГц для забезпечення ефективного використання РЧР.</p>
      <related>
        <h4>Також читайте</h4>
        <a href="https://mind.ua/news/20204551-kompaniya-royal-dutch-shell-z-pochatku-roku-zarobila-1-mlrd-na-torgivli-mazutom"/>
        <a href="https://mind.ua/news/20204450-chergova-skladna-glava-dlya-wework-zbitki-kompaniyi-zrosli-udvichi"/>
        <a href="https://mind.ua/news/20204346-544-000-zamovlen-v-sekundu-alibaba-vstanovila-novij-rekord-u-den-holostyaka"/>
      </related>
    </article>
  </body>
</html>