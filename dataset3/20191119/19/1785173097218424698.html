<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/incep-lucrarile-de-modernizare-si-dezvoltare-a-parcarii-aeroportului-international-avram-iancu-din-cluj-1922402219002019111919175098"/>
    <meta property="og:site_name" content="News.ro"/>
    <meta property="article:published_time" content="2019-11-19T19:22:00+00:00"/>
    <meta property="og:title" content="Încep lucrările de modernizare şi dezvoltare a parcării aeroportului internaţional Avram Iancu din Cluj"/>
    <meta property="og:description" content="Compania Goto Parking a anunţat că a demarat, în noiembrie, lucrările de modernizare şi dezvoltare a parcării Aeroportului Internaţional Avram Iancu Cluj, care se desfăşoară cu sprijinul conducerii aeroportului şi al Consiliului Judeţean."/>
  </head>
  <body>
    <article>
      <h1>Încep lucrările de modernizare şi dezvoltare a parcării aeroportului internaţional Avram Iancu din Cluj</h1>
      <address><time datetime="2019-11-19T19:22:00+00:00">19 Nov 2019, 19:22</time> by <a rel="author">News.ro</a></address>
      <p>
        <b>Compania Goto Parking a anunţat că a demarat, în noiembrie, lucrările de modernizare şi dezvoltare a parcării Aeroportului Internaţional Avram Iancu Cluj, care se desfăşoară cu sprijinul conducerii aeroportului şi al Consiliului Judeţean.</b>
      </p>
      <p>Lucrările nu vor afecta în niciun fel funcţionarea parcării, potrivit companiei. Prima fază de modernizare va fi finalizată până la Crăciun.</p>
      <p>Proiectul are un acţionariat nou, fiind preluat 100% de NPL Resources, companie de tip antreprenorial fondată în Bucureşti. Parcarea din faţa aeroportului, la care au început deja lucrările, se va numi Goto Parking, iar investiţia în prima fază a modernizării se ridică la aproximativ două milioane de lei.</p>
      <p>”Aceasta presupune realizarea unor lucrări precum: instalarea unor staţii de intrare Sense SI, ale unora de ieşire Sense SE, a unor bariere de acces, a unor staţii de plată asistată, a unui sistem LPR (License Plate Recognition), a unuia de ghidare în parcare şi a staţiei mobilă de plată Sense Paydroid, cu un software unic în România”, se arată în comunicat.</p>
      <p>Evoluţia aeroportului, de la 32.000 de pasageri în 1996 la aproape trei milioane în 2018, este semnificativă. Pe baza acestor rezultate, se estimează că în 2035 se va ajunge la un număr de şapte milioane de pasageri, trend ce necesită susţinere şi, mai ales, impune ca toate facilităţile oferite de aeroport să fie la un nivel "state of the art", pentru ca ele să sprijine dezvoltarea acestei instituţii şi să se ridice la nivelul ei de exemplu de bune practici. Noua parcare "smart" va fi pe măsura acestor standarde.</p>
      <p>”Ne-am implicat în acest proiect nu doar în calitate de companie care investeşte pentru ca oraşului să i se aducă un beneficiu economic semnificativ. Modernizarea parcării reprezintă şi o iniţiativă antreprenorială cu ajutorul căreia ne asigurăm că facilităţile oferite de aeroport susţin obiectivele de business ale acestuia. La fel ca orice proiect de anvergură din România, şi acesta are un istoric, însă credem că, gestionat competent şi cu aportul tuturor părţilor implicate, poate să devină mândria Clujului în 2020”, declară Horea Crăciun, administratorul GotoParking şi managerul de proiect.</p>
      <p>După o perioadă lungă în care se încercase fără succes conectarea mai eficientă a aeroportului cu reţeaua de transport în comun a oraşului prin introducerea unei linii de autobuz în parcare, cu sprijinul Primăriei Municipiului Cluj Napoca şi a conducerii aeroportului, în această fază de modernizare se va implementa o soluţie în acest sens.</p>
      <p>La ora actuală, se fac testele de trafic cu un autobuz electric aparţinând RATUC pentru a încerca diverse soluţii de mutare a staţiei de autobuz existente în interiorul parcării. Astfel, pasagerii care tranzitează aeroportul ar putea beneficia cu mai mare uşurinţă de sistemul de transport în comun al oraşului.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>