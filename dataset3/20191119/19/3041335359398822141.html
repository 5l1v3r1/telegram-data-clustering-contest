<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/politics/epithesi-tsipra-stin-kyvernisi-astynomokratia-gia-apoprosanatolismo-apo-to-prosfygiko/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T19:48:59+00:00"/>
    <meta property="og:title" content="Επίθεση Τσίπρα στην κυβέρνηση: Αστυνομοκρατία για αποπροσανατολισμό από το προσφυγικό"/>
    <meta property="og:description" content="«Η σπουδή της κυβέρνησης να αλλάξει τους Ποινικούς Κώδικες ήταν για τις μολότοφ;» αναρωτήθηκε ο Αλέξης Τσίπρας και συνέχισε κατηγορώντας ευθέως την κυβέρνηση ότι «τους αλλάζουν για να κάνουν deals με τους τραπεζίτες και τους εγκληματίες του λευκού κολάρου που έχουν κατασχέσεις των περιουσιακών τους στοιχείων»."/>
  </head>
  <body>
    <article>
      <h6 class="kicker">«Υπερδεξιοί υπουργοί»</h6>
      <h1>Επίθεση Τσίπρα στην κυβέρνηση: Αστυνομοκρατία για αποπροσανατολισμό από το προσφυγικό</h1>
      <h2>«Η σπουδή της κυβέρνησης να αλλάξει τους Ποινικούς Κώδικες ήταν για τις μολότοφ;» αναρωτήθηκε ο Αλέξης Τσίπρας και συνέχισε κατηγορώντας ευθέως την κυβέρνηση ότι «τους αλλάζουν για να κάνουν deals με τους τραπεζίτες και τους εγκληματίες του λευκού κολάρου που έχουν κατασχέσεις των περιουσιακών τους στοιχείων».</h2>
      <address><time datetime="2019-11-19T19:48:59+00:00">19 Nov 2019, 19:48</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τα χαρτιά του άνοιξε ο πρόεδρος του ΣΥΡΙΖΑ και αρχηγός της αξιωματικής αντιπολίτευσης Αλέξης Τσίπρας για όλα τα θέματα που απασχολούν την πολιτική σκηνή.</p>
      <p>Σε συνέντευξή του στο κεντρικό δελτίο του OPEN, o κ. Τσίπρας μίλησε για τα πρόσφατα γεγονότα του Πολυτεχνείου, τον Ποινικό Κώδικα, τις τράπεζες και το προσφυγικό.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <h3>Για Πολυτεχνείο: Με έντονο αντικυβερνητικό χαρακτήρα η φετινή πορεία</h3>
      <p>Ερωτηθείς για την παρουσία του στην πορεία για την επέτειο της εξέγερσης του Πολυτεχνείου, ο πρόεδρος του ΣΥΡΙΖΑ εξέφρασε την έκπληξή του για τις αντιδράσεις.</p>
      <p>«Η φετινή πορεία για το Πολυτεχνείο ήταν μία μαζική και ειρηνική διαδήλωση με έντονο αντικυβερνητικό χαρακτήρα», ανέφερε.</p>
      <p>«Εγώ πήγα στο Πολυτεχνείο ως πρωθυπουργός, κατέθεσα στεφάνι ως πρωθυπουργός» ανέφερε σε άλλη ερώτηση, τονίζοντας ότι δεν μετείχε παλαιότερος στην πορεία, καθώς αυτή έχει αντιεξουσιαστικό χαρακτήρα και δεν ήθελε να δημιουργήσει προβλήματα με την παρουσία του.</p>
      <p>Ο Αλέξης Τσίπρας απέφυγε να απαντήσει στο ερώτημα γιατί δεν έμεινε μέχρι το τέλος στην πορεία του Πολυτεχνείου, περιοριζόμενος απλά στη δήλωση ότι «η πορεία δεν είναι μαραθώνιος για να τερματίσεις».</p>
      <p>«Ως πρωθυπουργός δούλεψα για την καλυτέρευση των σχέσεων με τις ΗΠΑ» επιχειρηματολόγησε ο αρχηγός της αξιωματικής αντιπολίτευσης.</p>
      <h4>«Δόγμα νόμος και τάξη ως αντιπερισπασμό για το προσφυγικό»</h4>
      <p>Ο κ. Τσίπρας έκανε λόγο για «παλινόρθωση ενός συστήματος που ευθύνεται για την χρεοκοπία της χώρας», ενώ μίλησε για «υπερ-δεξιούς υπουργούς», που έχουν επιχειρήσει να αναθεωρήσουν την ιστορία.</p>
      <p>Υποστήριξε ότι η «νεοσυντηρητική» κυβέρνηση της Νέας Δημοκρατίας έχει υιοθετήσει ένα «δόγμα νόμος και τάξη», το οποίο λειτουργεί ως αντιπερισπασμός για το προσφυγικό και που οξύνει το πρόβλημα της ασφάλειας.</p>
      <p>Κατήγγειλε μάλιστα ότι οι έφοδοι της Αστυνομίας στα Εξάρχεια αποσκοπούν στην πολιτική κερδοσοκοπία και ότι έχουν κάνει χειρότερη την καθημερινότητα των κατοίκων.</p>
      <p>Πάντως, όσον αφορά στο Ρουβίκωνα, ο πρώην πρωθυπουργός δήλωσε ότι καταδικάζει «οτιδήποτε είναι έκνομο».</p>
      <h4>Επίθεση στην κυβέρνηση για την αλλαγή στον Ποινικό Κώδικα</h4>
      <p>Επικαλούμενος το πρόσφατο δημοσίευμα των Financial Times, o Αλέξης Τσίπρας επιτέθηκε στην κυβέρνηση για τις αλλαγές στον Ποινικό Κώδικα.</p>
      <p>Κατηγόρησε τη Νέα Δημοκρατία για την σπουδή της να αλλάξει και πάλι, προικειμένου – όπως είπε – να κάνει deals με τραπεζίτες και επιχειρηματίες, εξυπηρετώντας τα συμφέροντα των εγκληματιών του «λευκού κολάρου».</p>
      <p>Χαρακτήρισε ακόμη «γελοία» την αλλαγή του Ποινικού Κώδικα για τις μολότοφ, λέγοντας ότι ήταν επικοινωνιακού χαρακτήρα.</p>
      <h4>Επίθεση και στα ΜΜΕ</h4>
      <p>Μάλιστα, μιλώντας για το ζήτημα του ακαταδίωκτου των τραπεζικών στελεχών και του δημοσιεύματος των FT, ο αρχηγός του ΣΥΡΙΖΑ επιτέθηκε και στα ΜΜΕ.</p>
      <p>«Το μιντιακό σύστημα λιβανίζει την κυβέρνηση», είπε ο Αλέξης Τσίπρας, ζητώντας παράλληλα ονοματεπώνυμα τόσο από δημοσιογράφους όσο και από τον Κυριάκο Μητσοτάκη.</p>
      <h4>«Έχουν εκτραχυνθεί οι τράπεζες»</h4>
      <p>Αναφέρθηκε στα «θαλασσοδάνεια» της ΝΔ και του ΠΑΣΟΚ, τα οποία, όπως είπε, πληρώνει ο ελληνικός λαός και είναι «δανεικά και αγύριστα».</p>
      <p>Όσον αφορά στις τράπεζες, επεσήμανε ότι «έχουν εκτραχυνθεί» από τις 7 Ιουλίου με τις χρεώσεις στους καταναλωτές.</p>
      <p>Ο ίδιος μάλιστα υποστήριξε ότι οι τράπεζες απλά «πάγωσαν» ένα μέρος των χρεώσεων που είχαν επιβάλει και δεν τις πήραν πίσω.</p>
      <p>Τέλος, σε σχέση με την πρόσφατη έφοδο της Επιτροπής Ανταγωνισμού στις τράπεζες, εκτίμησε ότι αυτή έγινε με κυβερνητική εντολή.</p>
      <h4>Υπόθεση Novartis: «Πήγαμε σαν Αρσακειάδες»</h4>
      <p>Στο θέμα της υπόθεσης Novartis, ο Αλέξης Τσίπρας επανέλαβε για άλλη μία φορά τη στήριξη του στον Δημήτρη Παπαγγελόπουλο.</p>
      <p>Ανέφερε επίσης χαρακτηριστικά ότι ο κ. Παπαγγελόπουλος βρίσκεται σε «δημόσια ταλαιπωρία» για την υπόθεση Novartis.</p>
      <p>«Πήγαμε σαν Αρσακειάδες με τον σταυρό στο χέρι. Ο Τζανακόπουλος πήγε στον Άρειο Πάγο γιατί δεν είχαμε ιδέα τι μας γίνεται» είπε ο κ. Τσίπρας για τη στάση του ΣΥΡΙΖΑ στο θέμα της Novartis.</p>
      <p>Επέμεινει ότι η υπόθεση Novartis είναι ένα «σκανδαλο εκμαυλισμού γιατρών, δημοσιογράφων και πολιτικών».</p>
      <h4>Προσπάθεια απαξίωσης από τη ΝΔ για τον θεσμό του ΠτΔ και τον Πρ. Παυλόπουλο συγκεκριμένα</h4>
      <p>Μιλώντας για τη Συνταγματική Αναθέωρηση, ο αρχηγός του ΣΥΡΙΖΑ στάθηκε στο θέμα της εκλογής του Προέδρου της Δημοκρατίας.</p>
      <p>Κατηγόρησε την κυβέρνηση ότι απαξιώνει τον θεσμό του ΠτΔ και συγκεκριμένα του Προκόπη Παυλόπουλου.</p>
      <p>«Ο ΠτΔ δεν είναι διοικητής ΔΕΚΤΟ για να εκλέγεται με 120 ψήφους» είπε ο Αλέξης Τσίπρας, εκφράζοντας τη στήριξη του στο πρόσωπο του κ. Παυλόπουλου.</p>
      <h4>«Η ΝΔ παραπλάνησε με το προσφυγικό»</h4>
      <p>Επικριτικός ήταν ο κ. Τσίπρας απέναντι στην Νέα Δημοκρατία για το προσφυγικό.</p>
      <p>Την κατηγόρησε για την κατάργηση του υπουργείου Μεταναστευτικής Πολιτικής, ενώ ήταν ιδιαίτερα αιχμηρός όσον αφορά την αλλαγή χεριών του φακέλου της Μετανάστευσης ανάμεσα σε στελέχη της κυβέρνησης.</p>
      <p>«Η ΝΔ παραπλάνησε προεκλογικά με το προσφυγικό» ανέφερε ο κ. Τσίπρας.</p>
      <p>Πάντως, εξέφρασε τη στήριξή του για το σχέδιο αποσυμφόρησης των νησιών, αν και τόνισε ότι άργησε 4 μήνες να εφαρμοστεί.</p>
      <h4>Φορολογικό: «Ό,τι θετικό φέρει η κυβέρνηση, θα το υπερψηφίσουμε»</h4>
      <p>Ο αρχηγός της αξιωματικής αντιπολίτευσης επανέλαβε ότι θα υπερψηφίσει τυχόν φοροελαφρύνσεις που θα φέρει η κυβέρνηση.</p>
      <p>Ωστόσο, άφησε να εννοηθεί ότι μέχρι στιγμής με τις αλλαγές στο φορολογικό νομοσχέδιο ωφελούνται μόνο τα υψηλά εισοδήματα.</p>
      <h4>«Δυστυχώς δεν βλέπω κλίμα διαδοχής στον ΣΥΡΙΖΑ»</h4>
      <p>Ερωτώμενος για τις εσωτερικές διεργασίες στον ΣΥΡΙΖΑ, ο Αλέξης Τσίπρας εξέφρασε τα… παράπονα του για την εμπιστοσύνη που του δείχνουν τα μέλη του κόμματός του.</p>
      <p>Ο ίδιος υποστήριξε ότι δεν έχει παντρευτεί τη θέση του πρόεδρου, αλλά – όπως είπε – δεν βλέπει να τον αμφισβητούν ούτε να υπάρχει κλίμα διαδοχής.</p>
      <p>Πρόσθεσε ότι το συνέδριο του ΣΥΡΙΖΑ αναμένεται να διεξαχθεί την περίοδο του Πάσχα του 2020.</p>
      <h4>Τι είπε για μακεδονικά προϊόντα και το βιβλίο για το 2015</h4>
      <p>Γελώντας απάντησε ο Αλέξης Τσίπρας στην ερώτηση για τη γνώμη του για το σήμα για τα μακεδονικά προϊόντα.</p>
      <p>Με αφορμή τη συζήτηση για τη Μακεδονία, εκτίμησε οτι η ΝΔ κράτησε λαϊκίστικη στάση για τη Συμφωνία των Πρεσπών.</p>
      <p>Τέλος, υποσχέθηκε ότι θα γράψει το βιβλίο για το 2015 «όταν βρει χρόνο» και ότι το βιβλίο αυτό θα περιλαμβάνει όλη του την εμπειρία από το 2012 μέχρι την περίοδο της διακυβέρνησης ΣΥΡΙΖΑ.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>