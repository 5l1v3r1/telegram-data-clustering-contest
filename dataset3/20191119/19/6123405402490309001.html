<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/alitalia-nein-di-lufthansa-sui-soldi-atlantia-non-condizioni-per-l-offerta-638258.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-19T19:15:00+00:00"/>
    <meta property="og:title" content="Alitalia, nein di Lufthansa sui soldi. Atlantia:&quot;Non condizioni per l'offerta&quot;"/>
    <meta property="og:description" content="A due giorni dalla deadline del Mise, caos nel dossier"/>
  </head>
  <body>
    <article>
      <h1>Alitalia, nein di Lufthansa sui soldi. Atlantia:"Non condizioni per l'offerta"</h1>
      <h2>A due giorni dalla deadline del Mise, caos nel dossier</h2>
      <address>
        <time datetime="2019-11-19T19:15:00+00:00">19 Nov 2019, 19:15</time>
      </address>
      <p><b>Psicodramma Alitalia</b>. A due giorni dalla scadenza del termine ultimo per le offerte vincolanti, <b>il dossier del salvataggio della ex compagnia di bandiera</b> ripiomba nel caos più assoluto. Dopo che nel pomeriggio <b>Lufthansa ha fatto sapere di essere interessata a una partnership commerciale con Alital</b>ia, ma senza al momento prevedere alcun investimento nel vettore italiano (da valutare forse dopo una ristrutturazione con tagli al personale) anch<b>e Atlantia rilascia una fumata nera sul <i>dossier.</i></b><br/><br/>Al termine di un consiglio di amministrazione, una nota della holding dei <b>Benetton</b> ha fatto sapere a commissari e <b>Ministero dello Sviluppo economico</b> che non ci sono ancora le condizioni per aderire al consorzio per l'acquisto di Alitalia.<br/><br/>"<b>Allo stato non si sono ancora realizzate le condizioni necessarie per l'adesione di Atlantia al Consorzio finalizzato alla presentazione di un'eventuale offerta vincolante su Alitalia</b>", si legge nel comunicato che fa riferimento alla precedente comunicazione dello scorso 15 ottobre. Da quella data, aggiunge Atlantia, si deve prendere <b>atto "della mancanza di significative evoluzioni nelle problematiche"</b> riguardanti il <i>dossier</i> Alitalia.<br/><br/>Nella nota del gruppo attivo nel settore delle concessioni autostradali, tuttavia, non si chiude definitivamente la porta all'operazione. "Resta in ogni caso ferma la disponibilità di Atlantia a proseguire il confronto per l'individuazione del partner industriale - si legge - e per la definizione di un business plan condiviso, solido e di lungo periodo per il rilancio di Alitalia". <br/><br/>In sostanza, <b>da Ponzano Veneto proseguono nella loro contrarietà a quanto messo sul tavolo dagli americani di Delta </b>e cioè circa 100 milioni di investimento nel capitale della newco che potrebbe non bastare e zero concessioni sulle profittevoli rotte di lungo raggio verso gli Stati Uniti. La parola ora al Mise dove alcune fonti non escludono una nuova mini-proroga. Ma per cosa se l’offerta sul tavolo sarà solo quella delle Fs?</p>
    </article>
  </body>
</html>