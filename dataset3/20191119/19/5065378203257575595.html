<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1030816/sok-sto-volo-mathitis-lipothymise-apo-katanalosi-alkool-se-parti-toy-sxoleioy"/>
    <meta property="og:site_name" content="Newsbomb"/>
    <meta property="article:published_time" content="2019-11-19T19:44:37+00:00"/>
    <meta property="og:title" content="Σοκ στο Βόλο: Μαθητής λιποθύμησε από κατανάλωση αλκοόλ σε πάρτι του σχολείου"/>
    <meta property="og:description" content="Νέο περιστατικό λιποθυμίας μαθητή, αυτή τη φορά από χρήση αλκοόλ σε Λύκειο του Βόλου."/>
  </head>
  <body>
    <article>
      <h1>Σοκ στο Βόλο: Μαθητής λιποθύμησε από κατανάλωση αλκοόλ σε πάρτι του σχολείου</h1>
      <h2>Νέο περιστατικό λιποθυμίας μαθητή, αυτή τη φορά από χρήση αλκοόλ σε Λύκειο του Βόλου.</h2>
      <address><time datetime="2019-11-19T19:44:37+00:00">19 Nov 2019, 19:44</time> by <a rel="author">Newsroom</a></address>
      <p>Για τον μαθητή <b>κλήθηκε ασθενοφόρο και διακομίστηκε στο Νοσοκομείο Βόλου</b>, όπου, αφού του παρασχέθηκαν οι πρώτες ιατρικές βοήθειες, πήρε εξιτήριο και είναι καλά στην υγεία του.</p>
      <p><b>Το περιστατικό σημειώθηκε την περασμένη εβδομάδα στον χώρο σχολικού γυμναστηρίου,</b> που χρησιμοποιήθηκε για να γίνει μαθητικό πάρτι, όπως ζήτησε το 15μελές μαθητικό συμβούλιο του Λυκείου από τη διεύθυνση του σχολείου.</p>
      <p>Στόχος ήταν να συγκεντρωθούν χρήματα για την πενθήμερη εκδρομή των μαθητών της γ’ τάξης του Λυκείου και να ενισχυθεί οικονομικά ο νεαρός Γιάγκος, ο οποίος δυστυχώς έφυγε από τη ζωή μετά από άνιση μάχη με τον καρκίνο μία ημέρα πριν από το πάρτι. Σημειώνεται ότι ο πατέρας του παιδιού ήταν καθηγητής στο συγκεκριμένο σχολείο, το οποίο από την πρώτη στιγμή ευαισθητοποιήθηκε για τη συγκέντρωση χρημάτων.</p>
      <p>Η διεύθυνση του σχολείου άναψε πράσινο φως για τη διοργάνωση του βραδινού πάρτι στο σχολικό γυμναστήριο, έθεσε όμως όρους, <b>απαγορευόταν το αλκοόλ και επιβαλλόταν η παρουσία καθηγητών και γονέων.</b></p>
      <p>Παρά την περιφρούρηση της εκδήλωσης από καθηγητές, αλλά και ορισμένους γονείς, στο πάρτι <b>δεν συμμετείχαν μόνο μαθητές του σχολείου και του όμορου Γυμνασίου, αλλά και εξωσχολικοί.</b></p>
      <p>Μάλιστα παρά τη ρητή απαγόρευση κατανάλωσης αλκοόλ, κάποιοι μαθητές φαίνεται να το έφεραν μαζί τους. Τα μεσάνυκτα κι ενώ το πάρτι ήταν σε εξέλιξη στο σχολικό γυμναστήριο,<b> μαθητής λιποθύμησε μετά από χρήση αλκοόλ.</b></p>
      <p>Το συμβάν σήμανε συναγερμό. Κλήθηκε και επί τόπου έσπευσε ασθενοφόρο για τη διακομιδή του παιδιού στο Νοσοκομείο, που μετά τις φροντίδες των γιατρών<b> πήρε άμεσα εξιτήριο και είναι καλά στην υγεία του.</b></p>
      <p>Χθες, το 15μελές κλήθηκε από τον διευθυντή του σχολείου, ο οποίος απηύθυνε συστάσεις στους μαθητές και συζήτησαν το πρόβλημα που προκλήθηκε, προκειμένου να μην επαναληφθεί.</p>
      <p>Για το συμβάν ενημερώθηκε και η Διεύθυνση Δευτεροβάθμιας Εκπαίδευσης Μαγνησίας.</p>
      <p>Πηγή: taxydromos.gr</p>
      <p>Διαβάστε επίσης:</p>
      <p>
        <a href="https://www.newsbomb.gr/ellada/story/1030810/agrio-xylo-se-gamo-gyalia-karfia-ta-ekanan-oi-kalesmenoi-deite-ti-synevi-pics">Άγριο ξύλο σε γάμο: Γυαλιά καρφιά τα έκαναν οι καλεσμένοι – Δείτε τι συνέβη (pics)</a>
      </p>
      <related>
        <a href="https://www.newsbomb.gr/kosmos/story/1030810/agrio-xylo-se-gamo-gyalia-karfia-ta-ekanan-oi-kalesmenoi-deite-ti-synevi-pics"/>
        <a href="https://www.newsbomb.gr/kosmos/story/1030802/agrio-egklima-pyrovolisan-kai-skotosan-gnosto-montelo-eixe-traymata-kai-sto-kefali-pics"/>
        <a href="https://www.newsbomb.gr/kosmos/story/1030772/agrio-xylo-tis-epitethike-kagkoyro-deite-pos-tin-ekane-pics"/>
      </related>
    </article>
  </body>
</html>