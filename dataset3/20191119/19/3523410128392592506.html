<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640800/%D8%B4%DA%A9%D8%B3%D8%AA-%D9%85%D8%B0%D8%A7%DA%A9%D8%B1%D8%A7%D8%AA-%D8%A7%DB%8C%D9%86-%D8%A8%D8%A7%D8%B1-%D8%AF%D8%B1-%D9%86%DB%8C%D9%85%D9%87-%D8%AC%D9%86%D9%88%D8%A8%DB%8C-%DA%A9%D8%B1%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T19:09:00+00:00"/>
    <meta property="og:title" content="شکست مذاکرات، این بار در نیمه جنوبی کره"/>
    <meta property="og:description" content="رسانه‌های کره جنوبی می‌گویند مذاکرات این کشور با آمریکا در مورد نحوه تقسیم هزینه‌های استقرار نیروهای آمریکایی در شبه جزیره کره با شکست مواجه شده است."/>
  </head>
  <body>
    <article>
      <h1>
        <a href="https://www.bultannews.com/fa/news/640800/%D8%B4%DA%A9%D8%B3%D8%AA-%D9%85%D8%B0%D8%A7%DA%A9%D8%B1%D8%A7%D8%AA-%D8%A7%DB%8C%D9%86-%D8%A8%D8%A7%D8%B1-%D8%AF%D8%B1-%D9%86%DB%8C%D9%85%D9%87-%D8%AC%D9%86%D9%88%D8%A8%DB%8C-%DA%A9%D8%B1%D9%87">شکست مذاکرات، این بار در نیمه جنوبی کره</a>
      </h1>
      <h2>رسانه‌های کره جنوبی می‌گویند مذاکرات این کشور با آمریکا در مورد نحوه تقسیم هزینه‌های استقرار نیروهای آمریکایی در شبه جزیره کره با شکست مواجه شده است.</h2>
      <address><time datetime="2019-11-19T19:09:00+00:00">19 Nov 2019, 19:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رسانه‌های <b>کره جنوبی</b> روز سه‌شنبه از <b>شکست مذاکرات</b> این کشور با آمریکا در مورد نحوه تقسیم هزینه‌های استقرار نظامی آمریکا در <b>شبه جزیره کره</b> خبر دادند.</p>
      <p>خبرگزاری «یونهاپ» نوشته است که در جریان این گفت‌وگوها که امروز در سئول در جریان بوده، مذاکره‌کنندگان آمریکایی طرف کره‌ای را به عدم ارائه پیشنهادات «منصفانه و عادلانه» متهم کرده و مذاکرات را نیمه‌کاره گذاشته و از اتاق خارج شده‌اند.</p>
      <p>دور تازه مذاکرات آمریکا و کره جنوبی در مورد هزینه‌های ادامه استقرار ۲۸۵۰۰ نظامی آمریکایی در شبه جزیره کره، روز دوشنبه آغاز شده و قرار بود تا پایان وقت سه‌شنبه ادامه یابد. با این وجود، یک مقام کره‌ای به یونهاپ گفته است که طرف آمریکایی گفت‌وگوها را نیمه‌کاره رها کرده است.</p>
      <p>یونهاپ این مسئله را نشانه‌ای از شکاف عمیق میان این دو متحد در مورد نحوه تقسیم هزینه‌ها تحلیل کرده است.</p>
      <p>«جیمز دهارت» نماینده وزارت خارجه آمریکا در گفت‌وگوها، پس از شکست مذاکرات به رسانه‌ها گفته است: «متأسفانه، طرح‌هایی که تیم کره‌ای ارائه کرد، با خواسته‌ها ما برای تقسیم منصفانه و عادلانه هزینه‌ها، همخوانی نداشت.»</p>
      <p>وی افزود: «به همین جهت، ما به حضور خود در گفت‌وگوهای امروز پایان دادیم تا به طرف کره‌ای فرصت دهیم که این [طرح‌ها] را مورد بازنگری قرار دهد. امیدوارم که آن‌ها طرح‌های تازه‌ای ارائه دهند که این امکان را ایجاد کند که دو طرف بتوانند به سوی یک توافقنامه مورد موافقت متقابل، حرکت کنند.»</p>
      <p>با وجود شکست مذاکرات امروز، «جئونگ یون-بو» مذاکره‌کننده ارشد کره جنوبی گفته است که این کشور با «صبر» پیش رفته و تلاش می‌کند تا با آمریکا به توافقی دست یابد.</p>
      <p>وی گفت: «طرف آمریکایی بر این موضع پافشاری می‌کند که سهم هزینه‌های دفاعی [سئول] باید با ایجاد یک بند تازه [در توافق تسهیم هزینه‌ها] به میزان قابل ملاحظه‌ای افزایش یابد. این در حالی است که طرف ما تأکید دارد که این افزایش باید در محدوده مورد قبول دو طرف در چارچوب "توافق تدابیر ویژه" کره جنوبی و ایالات متحده که در ۲۸ سال گذشته برقرار بوده، باشد.»</p>
      <p>پیش از این وزارت خارجه کره جنوبی اعلام کرده بود که آمریکا این کشور را برای افزایش شدید سهم سئول در تأمین هزینه‌های نیروهای آمریکایی مستقر در این کشور، تحت فشار قرار داده است. </p>
      <p>در مورد رقم مورد درخواست آمریکا خبر رسمی منتشر نشده، اما یونهاپ نوشته است که گزارش‌هایی وجود دارد که نشان می‌دهد آمریکا برای ادامه حضور نظامی در کره جنوبی، از سئول درخواست ۵ میلیارد دلار پول کرده است. این در حالی است که رقمی که کره جنوبی امسال اساس توافق‌های پیشین به واشنگتن پرداخته، ۸۷۰ میلیون دلار است.</p>
      <p>«دونالد ترامپ» رئیس‌جمهور آمریکا که پیش از این بارها مدعی شده دیگر کشورها از واشنگتن سوء استفاده می‌کنند، تأکید دارد که متحدان آمریکا باید برای برخورداری از چتر دفاعی واشنگتن، هزینه بپردازند. از همین رو، آمریکا بسیاری از متحدان خود از جمله کره جنوبی و ژاپن را برای افزایش سهم خود در تأمین هزینه‌های استقرار نظامیان آمریکایی، تحت فشار قرار داده است.</p>
    </article>
  </body>
</html>