<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-19T19:35:47+00:00"/>
    <meta property="og:title" content="Κόντρα κυβέρνησης-ΣΥΡΙΖΑ για το ελάχιστο εγγυημένο εισόδημα: 1 δισ. σε 800.000 πολίτες τα επόμενα χρόνια"/>
    <meta property="og:description" content="Στη διαδικασία για τη συνταγματική αναθεώρηση στη Βουλή, η κυβέρνηση θα κατοχυρώσει συνταγματικά το ελάχιστο εγγυημένο εισόδημα"/>
  </head>
  <body>
    <article>
      <h6 class="kicker">«ΑΝΑΣΑ» ΣΤΟΥΣ ΟΙΚΟΝΟΜΙΚΑ ΑΔΥΝΑΜΟΥΣ</h6>
      <h1>Κόντρα κυβέρνησης-ΣΥΡΙΖΑ για το ελάχιστο εγγυημένο εισόδημα: 1 δισ. σε 800.000 πολίτες τα επόμενα χρόνια</h1>
      <h2>Στη διαδικασία για τη συνταγματική αναθεώρηση στη Βουλή, η κυβέρνηση θα κατοχυρώσει συνταγματικά το ελάχιστο εγγυημένο εισόδημα</h2>
      <address><time datetime="2019-11-19T19:35:47+00:00">19 Nov 2019, 19:35</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Facebook 0</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Twitter</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">LinkedIn</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Περισσότερα</a>
        </li>
      </ul>
      <p>Με την πρόταση της ΝΔ στη Βουλή, για τη συνταγματική κατοχύρωση του ελάχιστου εγγυημένου εισοδήματος, αποδεικνύεται στην πράξη ότι η κυβέρνηση και ο πρωθυπουργός νοιάζονται πραγματικά για τους κοινωνικά πιο ευάλωτους, τονίζουν πηγές του Μαξίμου.</p>
      <p>Στη διαδικασία για τη συνταγματική αναθεώρηση στη Βουλή, η κυβέρνηση θα κατοχυρώσει συνταγματικά το ελάχιστο εγγυημένο εισόδημα, δηλαδή το δίχτυ ασφαλείας για τους πλέον αδύναμους. Συγκεκριμένα, στο άρθρο 21, παράγραφος 1 του Συντάγματος, το οποίο αναφέρεται στα κοινωνικά δικαιώματα, η ΝΔ προτείνει την προσθήκη «Το κράτος μεριμνά για την διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος».</p>
      <p>Ενα μέτρο «το οποίο πολέμησε ο ΣΥΡΙΖΑ πριν υποχρεωθεί να το υιοθετήσει. Μετά από χρόνια υποκρισίας και παλινωδιών από την πλευρά του ΣΥΡΙΖΑ, το ελληνικό κράτος με πρωτοβουλία του Κυριάκου Μητσοτάκη θα μεριμνά βάσει Συντάγματος για τη διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος», επισημαίνει η κυβέρνηση σε άτυπο ενημερωτικό σημείωμα.</p>
      <p>Πόσο είναι το ελάχιστο εγγυημένο εισόδημα</p>
      <p>Σήμερα το ελάχιστο εγγυημένο εισόδημα καλύπτει συνολικά 450.000 ανθρώπους και αφορά 240.000 νοικοκυριά. Από αυτούς τα 156.000 είναι άνεργοι, σύμφωνα με τα στοιχεία της κυβέρνησης. Ειδικότερα, καλύπτονται 20.000 μονογονεϊκές οικογένειες και πάνω από 56.000 νοικοκυριά με παιδιά. Από το σύνολο των οικογενειών, οι 236.000 έχουν εισόδημα κάτω από 5.000 ευρώ, ενώ τα 130.000 έχουν μηδενικό εισόδημα. Ο μέσος όρος παροχής ανά νοικοκυριό είναι 213 ευρώ μηνιαίως.</p>
      <p>
        <b>Οι σημερινές παροχές:</b>
      </p>
      <ul>
        <li>200 ευρώ το μήνα για μονοπρόσωπο νοικοκυριό</li>
        <li>100 ευρώ για κάθε επιπλέον ενήλικο μέλος</li>
        <li>Ετήσιο εγγυημένο ποσό για κάθε ενήλικα : 2.400 ευρώ</li>
        <li>Ετήσιο εγγυημένο ποσό για κάθε μονογονεϊκή με ανήλικο τέκνο: 3.600 ευρώ</li>
        <li>Ετήσιο εγγυημένο ποσό για κάθε ζευγάρι με δύο ανήλικα τέκνα: 4.800 ευρώ</li>
        <li>Ετήσιο εγγυημένο ποσό για έναν ενήλικο με ένα επιπλέον ενήλικο μέλος: 3.600 ευρώ</li>
        <li>Ετήσιο εγγυημένο ποσό για κάθε ζευγάρι με ενήλικο μέλος: 4.800 ευρώ</li>
      </ul>
      <h3>1 δισ. το ελάχιστο εγγυημένο εισόδημα τα επόμενα χρόνια</h3>
      <p>Στα επόμενα χρόνια, ο προϋπολογισμός για το Ελάχιστο Εγγυημένο Εισόδημα, θα αυξηθεί στο 1 δισ. ευρώ ετησίως, αντί των 760 εκατ. ευρώ που προέβλεπε ο προϋπολογισμός του 2019 και 670 εκατ. ευρώ, σύμφωνα με την τελευταία εκτίμηση για φέτος, αναφέρουν από την κυβέρνηση. Επιπλέον, το ελάχιστο εγγυημένο εισόδημα θα καλύπτει 800.000 πολίτες. Στόχος του Κυριάκου Μητσοτάκη είναι να διατίθεται για αυτό τον σκοπό το 0,5% του ΑΕΠ.</p>
      <h3>Μαξίμου: Ο ΣΥΡΙΖΑ ήταν εναντίον του μέτρου</h3>
      <p>Η κυβέρνηση θυμίζει ότι η διαδρομή του ελάχιστου εγγυημένου εισοδήματος ξεκίνησε το 2013, επί κυβερνήσεως ΝΔ, «σε μια εποχή που ο ΣΥΡΙΖΑ ήταν στα… κεραμίδια εναντίον της υλοποίησής του. Η προηγούμενη κυβέρνηση, παρότι εξελέγη δήθεν με τη σημαία της προστασίας των πλέον αδύναμων πολιτών, τάχθηκε από την αρχή κατά της εφαρμογής αυτού του μέτρου που προσέφερε στήριξη σε εκατοντάδες χιλιάδες πολίτες».</p>
      <p>Ακόμη, υπενθυμίζεται ότι «Η κυβέρνηση ΣΥΡΙΖΑ – ΑΝΕΛ, όταν ανέλαβε την εξουσία, πάγωσε την εφαρμογή του μέτρου. Στη συνέχεια, ο ΣΥΡΙΖΑ εξαναγκάστηκε να υιοθετήσει το μέτρο λόγω πιέσεων της τρόικας καθώς ήταν η εποχή που η κυβέρνηση εφήρμοζε το νέο κύμα της υπερφορολόγησης και της περικοπής του ΕΚΑΣ που έπληττε τη μεσαία τάξη και τους πλέον αδύναμους εισοδηματικά πολίτες με άμεσους και έμμεσους φόρους. Όπως συνέβη και σε άλλες περιπτώσεις, ο ΣΥΡΙΖΑ απλώς άλλαξε το όνομα του μέτρου, το βάφτισε Κοινωνικό Εισόδημα Αλληλεγγύης και κατόπιν πανηγύριζε για την εφαρμογή του παρουσιάζοντάς το ως δικό του».</p>
      <p>Παράλληλα, από την κυβέρνηση θυμίζουν ότι ο Κυριάκος Μητσοτάκης προεκλογικά είχε δεσμευθεί ότι το ελάχιστο εγγυημένο εισόδημα θα ενισχυθεί. «Η δέσμευση του πρωθυπουργού υλοποιείται σήμερα με ένα ιστορικό βήμα, την πρόταση της κοινοβουλευτικής πλειοψηφίας για συνταγματική κατοχύρωση του ελάχιστου εγγυημένου εισοδήματος. Η πρόταση αυτή αποτελεί μια εμβληματικού χαρακτήρα παρέμβαση στην κοινωνική προστασία και τη θέσπιση των κοινωνικών δικαιωμάτων, με στόχο την ενδυνάμωση και την υποστήριξη των οικονομικά αδύναμων συμπολιτών μας που επλήγησαν από την οικονομική κρίση», επισημαίνει ακόμη η κυβέρνηση.</p>
      <h3>ΣΥΡΙΖΑ για ελάχιστο εγγυημένο εισόδημα: Η ΝΔ δημιουργεί παγίδα φτώχειας</h3>
      <p>«Θέλει μεγάλο θράσος να λες ότι μέσω του Συντάγματος εξασφαλίζεις συνθήκες αξιοπρεπούς διαβίωσης με το Ελάχιστο Εγγυημένο Εισόδημα, όταν ο ίδιος ο κ. Βρούτσης σήμερα στη Βουλή είπε ότι ο μέσος όρος παροχής ανά νοικοκυριό είναι 213 ευρώ μηνιαίως. Αυτό το μέλλον αξιοπρεπούς διαβίωσης μας επιφυλάσσει ο κ. Μητσοτάκης;» αναφέρουν πηγές του ΣΥΡΙΖΑ.</p>
      <p>Στην άτυπη ενημέρωση του κόμματος της αξιωματικής αντιπολίτευσης για το ελάχιστο εγγυημένο εισόδημα, αναφέρονται τα παρακάτω σε σχέση με την πολιτική της ΝΔ:</p>
      <p>– Συνταγματοποιούν τα Μνημόνια και τις συνταγές του ΔΝΤ, που ήθελε κόψιμο των επιδομάτων κατά ένα δισ. και να τα ενσωματώσουμε στο ΕΕΕ.</p>
      <p>– Το ΕΕΕ ορίζεται αυθαίρετα από κάθε κυβέρνηση, ανάλογα με τι ποσό μπορεί να διαθέσει για την ακραία φτώχεια. Γι’ αυτό δεν συνταγματοποιήθηκε από καμία χώρα.</p>
      <p>– Η πρόταση της ΝΔ είναι η συνταγματοποίηση του νεοφιλελευθερισμού, δημιουργεί παγίδα φτώχειας και είναι μηχανισμός συμπίεσης του κατώτατου μισθού.</p>
      <p>– Το 2017 όταν εφαρμόστηκε το ΚΕΑ το έπαιρναν 700 χιλιάδες άτομα. Σήμερα, κατά ομολογία του κ. Βρούτση, το παίρνουν 450 χιλιάδες άτομα. Δεν υπάρχει μεγαλύτερη απόδειξη ότι ο ΣΥΡΙΖΑ με το σύνολο των πολιτικών του μείωσε την ακραία φτώχεια.</p>
      <p>– Το ποιος νοιάζεται για τους φτωχούς, το παιδί, τους ανάπηρους, τους χωρίς ιδιόκτητη στέγη, τους ηλικιωμένους το ξέρει ο ελληνικός λαός. Ο ΣΥΡΙΖΑ παρέλαβε την Πρόνοια με 1,4 δισ. και την παραδώσαμε 3,5 δισ. σε συνθήκες οικονομικής ασφυξίας.</p>
      <p>– Το προνοιακό κράτος δεν είναι φιλανθρωπικός μηχανισμός, αλλά μηχανισμός παρέμβασης του κράτους κατά των κοινωνικών ανισοτήτων προς αποκατάσταση όρων ισοτιμίας των πολιτών. Αυτή είναι η κόκκινη γραμμή μας από τις πολιτικές του νεοφιλελευθερισμού του κ. Μητσοτάκη, που θεωρεί τις ανισότητες φυσική κατάσταση.</p>
      <p>– Η πρόταση μας για τη συνταγματική αναθεώρηση, διακηρύσσει ότι το προνοιακό κράτος για την Αριστερά, δεν είναι μόνο προστασία κατά της ακραίας φτώχειας, αλλά προστασία του παιδιού, των αναπήρων, των ηλικιωμένων, όσων δεν έχουν ιδιόκτητη στέγη”.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Facebook 0</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Twitter</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">LinkedIn</a>
        </li>
        <li>
          <a href="https://www.eleftherostypos.gr/politiki/489789-kontra-kybernisis-syriza-gia-to-elaxisto-eggyimeno-eisodima-1-dis-se-800-000-polites-ta-epomena-xronia/#">Περισσότερα</a>
        </li>
      </ul>
    </article>
  </body>
</html>