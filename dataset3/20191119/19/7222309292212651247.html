<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/regionens-ledare-demonstranterna-maste-ge-upp/"/>
    <meta property="og:site_name" content="HBL"/>
    <meta property="article:published_time" content="2019-11-19T19:59:00+00:00"/>
    <meta property="og:title" content="Regionens ledare: Demonstranterna måste ge upp"/>
    <meta property="og:description" content="Ett hundratal aktivister befinner sig fortfarande, för tredje dygnet, på Polytechnic University i Hongkong. De måste kapitulera om de vill undvika ett våldsamt slut på belägringen av universitetet, säger regionens ledare Carrie Lam."/>
  </head>
  <body>
    <article>
      <h1>Regionens ledare: Demonstranterna måste ge upp</h1>
      <h2>Ett hundratal aktivister befinner sig fortfarande, för tredje dygnet, på Polytechnic University i Hongkong. De måste kapitulera om de vill undvika ett våldsamt slut på belägringen av universitetet, säger regionens ledare Carrie Lam.</h2>
      <address><time datetime="2019-11-19T19:59:00+00:00">19 Nov 2019, 19:59</time> by <a rel="author">TT-AFP-Reuters</a></address>
      <p>Flera av de kvarvarande aktivisterna har virat in sig i överlevnadsfiltar för att hålla sig varma. En del av dem är skadade. Några har lyckats fly under natten genom att fira ned sig med rep från en gångbro, andra uppges ha försvunnit ned i gatubrunnar.</p>
      <p>I helgen var det flera hundra personer som ockuperade universitetsområdet, de flesta unga. Polisen försökte storma universitetet men möttes då av brandbomber, tegelstenar och pilar. Situationen vid universitetet är den mest våldsamma och långvariga sedan protesterna började för närmare ett halvår sedan.</p>
      <p>221 människor rapporterats skadade i det senaste dygnets sammandrabbningar, 12 av dem har allvarliga skador, meddelar Hongkongs sjukvårdsmyndighet.</p>
      <p>
        <b>"Måste stoppa våldet"</b>
      </p>
      <p><b>Carrie Lam</b> säger att hon har uppmanat polisen att hantera situationen på ett humant sätt och att aktivisterna måste överlämna sig om det ska sluta fredligt.</p>
      <p>– Detta mål kan endast uppnås med fullständigt samarbete med de demonstrerande, inklusive upprorsmakarna. De måste stoppa våldet, lämna ifrån sig vapnen och komma ut fredligt och ta instruktioner från polisen, säger hon vid en presskonferens där hon för första gången kommenterade händelserna vid universitetet.</p>
      <p>Polisen kommer dock att vidta "nödvändiga åtgärder" om situationen ändras, säger hon.</p>
      <p>600 aktivister har enligt Lam lämnat universitetet, av dem var 200 under 18 år gamla. Barn som ger upp kommer inte att gripas säger hon, men de äldre kommer att anklagas för uppror.</p>
      <p>En del av dem som fortfarande befinner sig inne på universitetet säger att de inte kommer att ge upp.</p>
      <p>– Även om vi ger upp kommer de att sätta oss i fängelse. Det verkar som att vi har två alternativ, men vi har faktiskt bara ett, vilket är fängelse, säger en av aktivisterna.</p>
      <figure>
        <img src="https://doeho6k8shw5z.cloudfront.net/imengine/image.php?uuid=93aac525-eeda-4cb8-ae1c-4ce2153137a5&amp;type=preview&amp;source=93aac525-eeda-4cb8-ae1c-4ce2153137a5&amp;function=hardcrop&amp;width=1200&amp;height=675&amp;q=80"/>
        <figcaption>Poliser vid Polytechnic University i Hongkong under måndagen.<cite>Bild: Ng Han Guan/AP/TT</cite></figcaption>
      </figure>
      <p>Sent på måndagen släppte polisen in två medlare på universitetet men många fortsätter vägra att lämna området trots att maten börjar ta slut.</p>
      <p>
        <b>Upptrappade våldsamheter</b>
      </p>
      <p>Antalet aktivister har minskat den senaste tiden men våldsamheterna har trappats upp drastiskt sedan i början av förra veckan, då en aktivist sköts av polis, en man sattes i brand och stadens finansdistrikt fylldes med tårgas mitt under arbetsdagen. Skolor har sedan dess stängt, tåglinjer störts och stora vägar har blockerats.</p>
      <p>I måndags meddelade Hongkongs högsta domstol att det förbud mot maskering som infördes i början av oktober bryter mot stadens konstitution. Peking svarade med att säga att endast Kina kan avgöra frågor om konstitutionen.</p>
      <p>Kommentaren leder till ytterligare farhågor om att Kina försöker minska Hongkongs självstyre ytterligare.</p>
      <p>Under helgen syntes kinesiska soldater städa upp bråte på Hongkongs gator, vilket har lett till spekulationer om att Kina kan vara redo att sätta in militären för att få ett slut på krisen i ett av världens största finansiella nav.</p>
      <p>Och det är just Kinas inblandning i Hongkong som har eldat på protesterna. Protesterna i staden utlöstes i juni av ett lagförslag om att möjligöra utlämningar av brottsanklagade Hongkongbor till Fastlandskina. Lagförslaget drogs tillbaka i september, medan protesterna har breddats för att kräva större demokratiska friheter.</p>
      <p>Hongkong är en särskild administrativ region i Kina och har ett separat rättssystem.</p>
      <p>Vid överlämnandet från Storbritannien till Kina 1997 slogs Hongkongs oberoende fast enligt principen "ett land, två system". Principen innebär att Hongkong – och även närliggande Macao, som tidigare var portugisiskt – är delvis självstyrande med bland annat större press- och yttrandefrihet.</p>
      <p>Peking ansvarar för regionens försvars- och utrikespolitik och har vetorätt när det gäller förändringar i det politiska systemet.</p>
      <p>Källa: UI/Landguiden</p>
    </article>
  </body>
</html>