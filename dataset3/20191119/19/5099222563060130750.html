<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23501465-ministerul-sanatatii-trimis-comisie-analiza-dsp-dispus-modificarea-legislatiei-33-persoane-inca-sunt-spital-dar-stabile.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T19:39:00+00:00"/>
    <meta property="og:title" content="Tragedia de la Timișoara Ministerul Sănătății a trimis o Comisie de analiză la DSP și a dispus modificarea legislației: 33 de persoane încă sunt în spital, dar stabile"/>
    <meta property="og:description" content="Ministerul Sănătății a constituit o Comisie de analiză care urmează să verifice activitatea direcției de sănătate publică Timiș și a dispus modificarea legislației prin reintroducerea procedurii de"/>
  </head>
  <body>
    <article>
      <h1>Tragedia de la Timișoara Ministerul Sănătății a trimis o Comisie de analiză la DSP și a dispus modificarea legislației: 33 de persoane încă sunt în spital, dar stabile</h1>
      <address><time datetime="2019-11-19T19:39:00+00:00">19 Nov 2019, 19:39</time> by <a rel="author">N.O.</a></address>
      <p><b>Ministerul Sănătății a constituit o Comisie de analiză care urmează să verifice activitatea direcției de sănătate publică Timiș și a dispus modificarea legislației prin reintroducerea procedurii de certificare a conformității cu normele de igienă și sănătate publică de către direcțiile de sănătate publică, în ceea ce privește activitățile de utilizare a produselor biocide pentru dezinfecție, dezinsecție și deratizare în spațiile utilizate de populație. De asemenea, potrivit Ministerului Sănătății, în acest moment mai sunt 33 de persoane internate în spital, dar sunt stabile. <br/></b><br/>Ministerul Sănătății a anunțat marți seară că s-a constituit o Comisie de analiză a evenimentelor petrecute în cazul de la Timișoara, atât din punct de vedere medical, cât și administrativ.<br/><br/>Având în vedere informațiile primite de la autoritățile locale din județul Timiș, cu responsabilități în sănătatea publică, în cazul pacienților care au avut de suferit ca urmare a operațiunii de dezinsecție din Timișoara, comisia a constatat următoarele:<br/><br/>În data de 16.11.2019, în intervalul orar 09:23 – 18:21, au fost înregistrate 6 apeluri la SAJ Timiș pentru 6 persoane cu simptomatologie diferită.<br/>În data de 17.11.2019, în intervalul orar 08:07 – 18:07, au fost înregistrate 4 apeluri la SAJ Timiș.<br/>În data de 18.11.2019, în intervalul orar 02:45 – 09:07, au fost înregistrate 4 apeluri la SAJ Timiș, din care 3 apeluri pentru aceeași pacientă.<br/>În data de 18.11.2019 ora 11.00, SAJ Timiș a anunțat DSP Timiș despre faptul că ambulanța a fost solicitată în perioada 16 – 18.11.2019 pentru mai multe persoane domiciliate în Timișoara la aceeași adresă, care prezentau tulburări digestive.<br/><br/>De asemenea, ca urmare a informării primite de la SAJ Timiș, DSP Timiș s-a autosesizat și a contactat telefonic IPJ Timiș, constituind o echipă mixtă formată din reprezentanți ai ambelor instituții, care s-au deplasat la adresa menționată, unde s-a constatat faptul că a fost efectuată o operațiune de dezinsecție/deratizare de către o societate de profil.<br/><br/>Repezentanții DSP Timiș prezenți la fața locului au prelevat 6 probe de apă, 4 probe din locuințele persoanelor afectate, o probă din spații comune și o probă din fântâna publică din proximitatea blocului, în vederea determinărilor microbiologice și fizico-chimice, în laboratorul instituției. Rezultatele fizico-chimice au relevat faptul că apa este potabilă.<br/><br/>Ulterior, DSP Timiș a procedat la efectuarea verificărilor în teren, constatând faptul că societatea de deratizare/dezinsecție nu mai funcționa la adresa punctului de lucru declarat si nici la sediul acesteia.<br/><br/>Până în prezent, un număr de 83 de persoane, din care 56 de adulți și 27 de copii s-au prezentat pentru investigații la 3 unități sanitare publice din oraș, și anume Spitalul Clinic Județean de Urgență “Pius Brînzeu” Timișoara, Spitalul Clinic Municipal de Urgență Timișoara și Spitalul Clinic de Urgență pentru copii “Louis Țurcanu” Timișoara.<br/><br/>Potrivit Ministerului, în prezent mai sunt internate 33 de persoane: <br/><br/>- 9 pacienți la Spitalul Clinic Județean de Urgență “Pius Brînzeu” Timișoara;<br/>- 3 pacienți la Spitalul Clinic Municipal de Urgență Timișoara;<br/>- 21 pacienți copii la Spitalul Clinic de Urgență pentru copii “Louis Țurcanu” Timișoara.<br/><br/>Ministerul subliniază că toți pacienții sunt stabili, în stare bună, o parte din ei mai prezintă simptomatologie digestivă (greață, vărsături), dar rezultatele analizelor medicale sunt îmbunătățite.<br/><br/>Pe de altă parte, Comisia de analiză a constatat că, în conformitate cu legislația în vigoare (respectiv Ordinul Președintelui Autorității Naționale Sanitar Veterinare și pentru Siguranța Alimentului nr.16/2010, art. 70), autorizarea și verificarea modului de funcționare a societăților comerciale care au obiect de activitate efectuarea operațiunilor de dezinsecție, dezinfecție, deratizare este realizată de către direcțiile sanitar veterinare și pentru siguranța alimentului din subordinea Autorității Naționale Sanitare Veterinare și pentru Siguranța Alimentului.<br/><br/>Inspectorii sanitari din cadrul direcțiilor de sănătate publică au atribuții de verificare doar din punct de vedere a respectării condițiilor igienico – sanitare de către societățile comerciale care depun la Registrul Comerțului o declarație pe propria răspundere pentru desfășurarea activităților de deratizare, dezinfecție, dezinsecție, respectiv dacă se respectă art. 83 din Ordinul Ministrului Sănătății nr.119/2014 pentru aprobarea Normelor de igienă şi sănătate publică privind mediul de viaţă al populaţiei.<br/><br/>ART. 83 (1) Unităţile care efectuează prestări de servicii utilizând produse biocide sunt obligate să asigure informarea populaţiei cu privire la data efectuării lucrărilor, substanţele folosite şi măsurile de prim ajutor recomandate de producători.<br/><br/>(2) Păstrarea produselor biocide se face în spaţii special amenajate, cu pavimente netede, lavabile, confecţionate din materiale neabsorbante, care să poată fi uşor spălate şi curăţate, pe rafturi sau grătare, ferite de razele solare şi de surse directe de căldură şi îngheţ, dotate cu ventilaţie adecvată, sursă de apă potabilă şi trusă sanitară de prim ajutor.<br/><br/>(3) Unitatea trebuie să dispună de vestiare pentru personal şi grup sanitar. <br/><br/>(4) Utilajele folosite trebuie curăţate după fiecare operaţiune, avându-se în vedere evitarea poluării mediului înconjurător. Se interzice deversarea apelor reziduale direct în sistemul de canalizare.<br/><br/>(5) Este interzisă utilizarea produselor biocide cu termen de valabilitate expirat, a celor cu eticheta deteriorată sau care prezintă modificări ale proprietăţilor (depuneri, culoare modificată etc.).<br/><br/>Potrivit comunicatului, Comisia de analiză de la nivelul Ministerului Sănătății a luat decizia ca mâine, 20 noiembrie 2019, o echipă de control alcătuită din reprezentanți ai Inspecției Sanitare de Stat să se deplaseze la Timișoara pentru a verifica toate documentele existente în acest caz, dar și activitatea direcției de sănătate publică.<br/><br/>”De asemenea, în urma propunerii Comisiei de analiză, pentru prevenirea apariției unor astfel de situații, ministrul sănătății a dispus astăzi modificarea legislației prin reintroducerea procedurii de certificare a conformității cu normele de igienă și sănătate publică de către direcțiile de sănătate publică, în ceea ce privește activitățile de utilizare a produselor biocide pentru dezinfecție, dezinsecție și deratizare în spațiile utilizate de populație. Până în anul 2009, când s-a renunțat la această măsură, DSP-urile aveau în atribuții aceste măsuri”, mai arată comunicatul. <br/><br/>Proiectul de modificare a OMS nr. 1030/2009 pentru aprobarea procedurilor de reglementare sanitară pentru proiectele de amplasare, amenajare, construire și pentru funcționarea obiectivelor ce desfășoară activități cu risc pentru starea de sănătate a populației se află publicat în dezbatere publică, pe pagina de web a MS, la secțiunea Transparență Decizională.<br/><br/>Ministerul Sănătății va face publice, transparent, rezultatele verificărilor efectuate de către echipa de control.</p>
    </article>
  </body>
</html>