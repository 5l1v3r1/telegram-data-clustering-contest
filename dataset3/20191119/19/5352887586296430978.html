<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/metu-klaipedieciai/25-aji-karta-apdovanoti-metu-klaipedieciai-1751094/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T19:29:00+00:00"/>
    <meta property="og:title" content="25-ąjį kartą apdovanoti Metų klaipėdiečiai"/>
    <meta property="og:description" content="Reklama"/>
  </head>
  <body>
    <article>
      <h1>25-ąjį kartą apdovanoti Metų klaipėdiečiai</h1>
      <address><time datetime="2019-11-19T19:29:00+00:00">19 Nov 2019, 19:29</time> by <a rel="author">"Vakarų ekspreso" inf.</a></address>
      <p>Reklama</p>
      <p>
        <b>Antradienio vakarą iškilmingos ceremonijos metu Klaipėdos dramos teatre jau 25-ąjį kartą buvo pagerbti "Vakarų ekspreso" rengiamų "Metų klaipėdiečio" rinkimų laureatai. Jau ketvirtį amžiaus rengiamame renginyje tradiciškai paskelbta, kas, "Vakarų ekspreso" skaitytojų nuomone, buvo verti apdovanojimo ir pagarbos už savo darbus ir pasiekimus.</b>
      </p>
      <p>Tradiciškai padėkota ne tik daugiausia klaipėdiečių palaikymo sulaukusiems nominantams, tačiau ir visiems žmonėms, kurie buvo nominuoti už savo nuoširdžius darbus, ilgametes pastangas kurti gražesnį miestą, vieningesnę bendruomenę ir garsinti Klaipėdos vardą.</p>
      <p>"Vakarų ekspreso" vyriausiasis redaktorius Gintaras Tomkus pabrėžė, kad šie rinkimai gyvuoja tik dėl to, kad Klaipėdoje gyvena daug iniciatyvių klaipėdiečių. Prieš 25-erius metus vykusi pirmoji kukli "Metų klaipėdiečio" apdovanojimų ceremonija išaugo iki didžiulio ir solidaus renginio, naujų socialinių iniciatyvų.</p>
      <p>"Apdovanojimus kasmet gauna tik keletas, tačiau visi, kurie buvo pasiūlyti garbingoms nominacijoms, gali laikyti save laimėtojais, nes šalia turi daug žmonių, kurie pastebi jų darbus, pasiekimus, talentą, skatina ir palaiko. Visi iš širdies daromi darbai yra geri", - kalbėjo G. Tomkus.</p>
      <p>Iš viso skaitytojai trims nominacijoms - "Metų klaipėdietis", "Meniška siela" ir "Jaunasis talentas" - pasiūlė 35 nusipelniusius klaipėdiečius ir Klaipėdos krašto žmones. Į finalinį etapą pateko po 3 kiekvienoje nominacijoje daugiausiai palaikymo sulaukusius kandidatus.</p>
      <h3>Garbės klaipėdietis</h3>
      <p>Apdovanojimai pradėti išskirtine nominacija, gyvavusia daugiau nei du dešimtmečius, - "Garbės klaipėdietis". Skaitytojai rinkimuose ypač daug kartų siūlė apdovanojimui nominuoti prezidentą Gitaną Nausėdą - pirmąjį klaipėdietį, tapusį šalies vadovu.</p>
      <p>Reklama</p>
      <p>Skaitytojų pageidavimu G. Nausėdai skirtas "Garbės klaipėdiečio" apdovanojimas. Jį atsiėmė prezidento tėvelis Antanas Nausėda, perdavęs sūnaus padėką.</p>
      <p>"Garbės klaipėdiečio" apdovanojimas šiemet buvo įteiktas paskutinį kartą.</p>
      <h3>Socialinės akcijos rezultatai</h3>
      <p>Renginį tęsė "Vakarų ekspreso" vykdomoji direktorė Loreta Latakienė ir brolis Benediktas, kurie pristatė "Vakarų ekspreso" inicijuotą socialinę akciją, skirtą paremti autizmo spektro sutrikimų turinčius vaikus, jų šeimas, ir jos rezultatus.</p>
      <p>Specialūs apdovanojimai - gerumo obuoliukai - įteikti šią iniciatyvą palaikiusioms organizacijoms ir įmonėms.</p>
      <h3>Socialiai atsakingas verslas</h3>
      <p>Naujoje nominacijoje "Socialiai atsakingas verslas" įvertintos socialines iniciatyvas įgyvendinančios įmonės, kurios tiki, kad sprendimai, didinantys visuomenės gerovę, atliekantys švietėjišką misiją, sprendžiantys socialines problemas, nėra vien labdara, bet ir sėkmingas verslas.</p>
      <p>Šiai nominacijai buvo pasiūlyta beveik 20 verslo atstovų, kuriuos pagal iš anksto numatytus kriterijus rinko kompetentinga komisija: Klaipėdos pramonininkų asociacijos, Lietuvos jūrų krovos kompanijų asociacijos ir Klaipėdos prekybos, pramonės ir amatų rūmų atstovai.</p>
      <p>Reklama</p>
      <p>Komisijos sprendimu apdovanojimai įteikti UAB Birių krovinių terminalui ir S. Jokužio leidyklai-spaustuvei.</p>
      <p>Birių krovinių terminalas rūpinasi ne tik įmonėje dirbančiais darbuotojais, bet yra ilgalaikis daugelio kultūrinių ir socialinių iniciatyvų rėmėjas; S. Jokužio leidykla-spaustuvė prisideda prie aklųjų ir silpnaregių meninės stovyklos organizavimo, remia delfinų terapiją, knygų neregiams leidybą.</p>
      <h3>Jaunasis talentas</h3>
      <p>"Jaunojo talento" nominacijoje dideliu skirtumu savo varžovus - renginius organizuojantį Liną Kristupą Bernotą ir kovotoją Naglį Kanišauską - nugalėjo jaunoji krepšininkė Justė Veronika Jocytė.</p>
      <p>Talentinga trylikametė krepšininkė pavergė ne tik klaipėdiečių širdis, tačiau patraukė ir krepšinio profesionalų dėmesį. J. V. Jocytė nuo gruodžio mėnesio prisijungs prie Vilerbano ASVEL klubui priklausančios akademijos Prancūzijoje, kur tobulins savo įgūdžius.</p>
      <p>Prizą J. V. Jocytei įteikė Klaipėdos universiteto rektorius Artūras Razbadauskas.</p>
      <h3>Meniška siela</h3>
      <p>Šioje nominacijoje didžiausio palaikymo sulaukė muzikantas, muzikos pedagogas, studijos "Grock" vadovas Linas Švirinas.</p>
      <p>Reklama</p>
      <p>Jis buvo nominuotas už alternatyvią muziką, gerinančią nuotaiką bei savijautą, padedančią žmonėms atsipalaiduoti, talkinimą įvairiuose socialiniuose projektuose, į tai įtraukiant įvairių sutrikimų turinčius vaikus.</p>
      <p>L. Švirinui apdovanojimą įteikė aktorė, renginių režisierė, UNICEF geros valios ambasadorė Virginija Kochanskytė.</p>
      <h3>Metų klaipėdietis</h3>
      <p>Pagrindinė, "Metų klaipėdiečio", nominacija už metų nuopelnus atiteko kovotojui Sergejui Maslobojevui. Jis, įveikęs visus varžovus pasaulio kikbokso čempionate, 91 kg grupėje iškovojo planetos nugalėtojo titulą.</p>
      <p>Apdovanojimą S. Maslobojevui įteikė Klaipėdos miesto meras Vytautas Grubliauskas.</p>
      <p>Gauti šią nominaciją taip pat pretendavo politikė, visuomenininkė Ligita Girskienė ir asociacijos "Mano miestas Klaipėda" prezidentas ir narys, finansinio raštingumo projekto autorius ir organizatorius Remigijus Žiogas.</p>
      <figure>
        <img src="https://www.ve.lt/uploads/img/tr41_88.jpg"/>
      </figure>
      <p>Reklama</p>
      <p>
        <b>GARBĖ. Skaitytojų pageidavimu paskutinį kartą įteiktas "Garbės klaipėdiečio" apdovanojimas skirtas prezidentui Gitanui Nausėdai - apdovanojimą atsiėmė jo tėvelis Antanas Nausėda.</b>
      </p>
      <p>
        <b>Egidijaus JANKAUSKO nuotr.</b>
      </p>
      <h3>Vertingi prizai</h3>
      <p>Visi nominantai ir laureatai buvo apdovanoti puikiais ir vertingais prizais.</p>
      <p>Sveikatingumo ir sporto centro "Central Gym" vadovė Rasa Vilkienė, linkėdama žvalių ir energingų ateinančių metų, visiems nominantams ir nominacijų nugalėtojams dovanojo sporto centro abonementus.</p>
      <p>Visiems finalininkams trijose pagrindinėse nominacijose atiteko ir po knygą "Interjero ABC". Nominantams įteikti studijos "3D stikle" sukurti apdovanojimai.</p>
      <p>Reklama</p>
      <p>Nominacijų laimėtojams Klaipėdos baseinas dovanojo abonementus, o "Vakarų ekspresas" - po metinę dienraščio prenumeratą. Metų klaipėdiečiu tapusiam S. Maslobojevui dr. A. Albertjan klinika dovanojo ozono terapijos kursą.</p>
      <p>"Vakarų ekspreso" redakcija nuoširdžiai dėkoja partneriams, kurių dėka "Metų klaipėdiečio" rinkimus vainikavo gražus vakaras. Taip pat padėkos žodžius tariame šį renginį jau daug metų organizuojančiai "Promo Plius" komandai, visiems svečiams ir jaukią vakaro atmosferą kūrusiems atlikėjams: Linui Švirinui, Eglei Jackaitei, Beatai Ignatavičiūtei, šokio teatrui "Judesio erdvė", grupei "Vocalis", šokių mokyklai "Coda", grupei "Jonas ir JieDu", grupei "The Voiceless" ir jauniesiems Klaipėdos atlikėjams bei muzikantams.</p>
      <p>Išsamiau apie renginį - artimiausiuose "Vakarų ekspreso" numeriuose.</p>
      <h3>Informacija</h3>
      <p>Šiais metais, siekiant užtikrinti balsavimo skaidrumą ir užkirsti kelią galimai nesąžiningam kandidatus palaikančių žmonių elgesiui, balsavimas vyko nauju formatu - "Vakarų ekspreso" feisbuko paskyroje. Finaliniame etape buvo galima balsuoti ne tik feisbuke spaudžiant "patinka", bet ir dienraštyje spausdinamais kuponais. Taip buvo užtikrinta galimybė savo nuomonę išsakyti įvairių amžiaus grupių "Vakarų ekspreso" skaitytojams.<br/>Pirmame balsavimo etape savo balsą "Facebook" atidavė 12 586 žmonės. Finaliniame balsavime "Facebook" savo palaikymą išreiškė 10 410 žmonių, sulaukta net 1 374 popierinių kuponų. Skaičiuojant balsus vienas popierinis kuponas prilygsta 10 feisbuke atiduotų "patinka", t. y. finalininkams atiduota 13 740 balsų.</p>
      <h3>Balsavimo rezultatai</h3>
      <h3>Metų klaipėdietis</h3>
      <p>Remigijus Žiogas - 1 153 balsai (393 "Facebook" ir 760 kuponais)<br/>Sergejus Maslobojevas - 7 225 balsai (4 695 "Facebook" ir 2 530 kuponais)<br/>Ligita Girskienė - 3 452 balsai (1 612 "Facebook" ir 1 840 kuponais)</p>
      <h3>Meniška siela</h3>
      <p>Linas Švirinas - 2 534 balsai (634 "Facebook" ir 1 900 kuponais)<br/>Eglė San Sansches - 1 806 balsai (869 "Facebook" ir 910 kuponais)<br/>Laura Geraščenko - 1 605 balsai (185 "Facebook" ir 1 420 kuponais)</p>
      <h3>Jaunasis talentas</h3>
      <p>Reklama</p>
      <p>Linas Kristupas Bernotas - 2 089 balsai (349 "Facebook" ir 1 740 kuponais)<br/>Justė Veronika Jocytė - 2 894 balsai (694 "Facebook" ir 2 200 kuponais)<br/>Naglis Kanišauskas - 1 392 balsai (952 "Facebook" ir 440 kuponais)</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/metu-klaipediecio-rinkimu-kulminacija---sivakar-1750762/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/linas-svirinas-apleidome-muzika-kaip-bendravimo-priemone-1750112/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/moteru-rinktineje-debiutavo-13-mete-j-jocyte-o-lietuves-nuslave-albanes-1750008/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/toks-talentas-gimsta-tik-karta-per-simtmeti-1749868/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/debiutui-rinktineje-besirengianti-jaunoji-jocyte-1749283/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/naglis-kanisauskas-kiekvienas-turi-savu-nuopelnu-1749224/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/sergejus-maslobojevas-visada-svajojau-tapti-klaipedos-veidu-1749215/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/remigijus-ziogas-juodos-spalvos-nera-tiek-kiek-apie-ja-kalbame-1749232/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>