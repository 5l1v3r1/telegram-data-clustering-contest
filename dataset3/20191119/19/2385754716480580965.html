<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598180/roumania-nekri-mia-gynaika-kai-dyo-paidia-meta-apo-epixeirisi-myoktonias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T19:27:00+00:00"/>
    <meta property="og:title" content="Ρουμανία: Νεκρή μια γυναίκα και δυο παιδιά μετά από επιχείρηση μυοκτονίας"/>
    <meta property="og:description" content="Τραγικό θάνατο βρήκαν μια γυναίκα και δύο παιδιά στην Ρουμανία, κατά την επιχείρηση μυοκτονίας σε κτίριο στην Τιμισοάρα.    Οι Αρχές αποδίδουν το..."/>
  </head>
  <body>
    <article>
      <h1>Ρουμανία: Νεκρή μια γυναίκα και δυο παιδιά μετά από επιχείρηση μυοκτονίας</h1>
      <address><time datetime="2019-11-19T19:27:00+00:00">19 Nov 2019, 19:27</time> by <a rel="author">SigmaLive</a></address>
      <p><b>Τραγικό θάνατο βρήκαν μια γυναίκα και δύο παιδιά στην Ρουμανία, κατά την επιχείρηση μυοκτονίας σε κτίριο στην Τιμισοάρα. <br/></b> <br/>Οι Αρχές αποδίδουν το δυστύχημα στην τοξικότητα που προϊόντος που χρησιμοποιήθηκε.<br/> <br/>Τα τρία θύματα, ένα νεογέννητο μίας εβδομάδας, ένα 3χρονο παιδί και η μητέρα των δύο παιδιών, πέθαναν μεταξύ Σαββάτου και Δευτέρας, μετά την επιχείρηση μιας εταιρείας μυοκτονιών σε κτίριο της πόλης.<br/> <br/>Συνολικά, περίπου 40 ένοικοι εισήχθησαν στο νοσοκομείο κατά την διάρκεια του Σαββατοκύριακου, σύμφωνα με νοσοκομειακές πηγές. Τρεις εξ αυτών παραμένουν υπό νοσηλεία σήμερα.<br/> <br/>Η εισαγγελία της Τιμισοάρα ανακοίνωσε ότι ξεκίνησε έρευνα για ανθρωποκτονία από αμέλεια, πρόκληση σωματικών βλαβών και διακίνηση τοξικών ουσιών, σε βάρος του ιδιοκτήτη της εταιρείας, ο οποίος συνελήφθη.<br/> <br/>«Υπάρχουν ενδείξεις σχετικά με την χρήση ενός ποντικοφάρμακου που περιείχε φωσφορούχο αργίλιο, μια πολύ τοξική ουσία, που μπορεί να προκαλέσει θάνατο στην περίπτωση εισπνοής και η χρήση της οποίας απαιτεί ειδική άδεια», σύμφωνα με την εισαγγελία.<br/> <br/>«Τεστ που διεξήχθησαν αποκάλυψαν την παρουσία φωσφιδίου, πιθανόν φωσφορούχου αργιλίου, άνω του ανώτατου επιτρεπτού ορίου, σε θανατηφόρο δόση» αποσαφήνισε ενώπιον δημοσιογράφων η Κριστίνα Πόπα, της Εθνικής Υγειονομικής και Κτηνιατρικής Αρχής ANSVSA.<br/> <br/>Από την πλευρά του, ο δικηγόρος του ιδιοκτήτη της εταιρείας Καλίν Σταϊκουλέσκου, όπως μεταδίδει το πρακτορείο ειδήσεων Mediafax, δήλωσε ότι ο πελάτης του αγόρασε το προϊόν για την μυοκτονία «χάρη σε μία επαφή», που δεν του έδωσε τιμολόγιο. «Ο πελάτης μου γνώριζε ότι ήταν δυνατό, όμως δεν γνώριζε ότι ήταν τοξικό ή θανατηφόρο για τον άνθρωπο».<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>