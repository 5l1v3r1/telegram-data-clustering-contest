<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/fransiz-icki-ureticisine-calisanindan-dava-kafayi-cekme-mecburiyetinden-hasta-olduk-890003"/>
    <meta property="og:site_name" content="Onedio"/>
    <meta property="article:published_time" content="2019-11-19T19:56:31+00:00"/>
    <meta property="og:title" content="Fransız İçki Üreticisine Çalışanından Dava: 'Kafayı Çekme Mecburiyetinden Hasta Olduk'"/>
    <meta property="og:description" content="Fotoğraf Galerisi."/>
  </head>
  <body>
    <article>
      <h1>Fransız İçki Üreticisine Çalışanından Dava: 'Kafayı Çekme Mecburiyetinden Hasta Olduk'</h1>
      <address><time datetime="2019-11-19T19:56:31+00:00">19 Nov 2019, 19:56</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4>Ünlü Fransız alkollü içki üreticisi Pernod Ricard, bir çalışanı tarafından 'aşırı içmekten hasta olduğu' gerekçesiyle mahkemeye verildi. </h4>
      <h3>Mesai saatleri içerisinde içki içme baskısı</h3>
      <figure>
        <img src="https://img-s1.onedio.com/id-5dd4411dea6be3502d07a742/rev-0/w-500/s-9659daf9a15b4c73b1837b9b3afc9563ccd2b76b.jpg"/>
        <figcaption><a href="https://tr.sputniknews.com/avrupa/201911181040650646-unlu-fransiz-icki-ureticisini-calisanlari-dava-etti-kafayi-cekme-mecburiyetinden-hasta-olduk/"><b>Sputnik Türkiye'nin, Le Parisien kaynaklı haberine göre</b></a> Fransız içki üreticisi Pernod Ricard'ın satış bölümünde çalışan bir personeli, 'aşırı içmekten dolayı hasta olduğu' gerekçesiyle şirketi iş mahkemesine verdi.<br/>Bu olayın ardından, şirketin diğer çalışanları da mesai saatleri içerisinde içki içmelerine yönelik baskı altında olmalarından dolayı, hasta olma noktasına geldiklerini ifade etti.</figcaption>
      </figure>
      <h3>Sarhoş halde araç kullanmak zorunda kaldılar</h3>
      <figure>
        <img src="https://img-s1.onedio.com/id-5dd442fff56546dd15b3e802/rev-0/w-500/s-dd5cba07643f3e14a2082302a416d5d9adf93e74.jpg"/>
        <figcaption>Bir satış sorumlusu, içerdiği anasondan ötürü Fransız rakısı olarak da anılan pastisten, günde 12 bardak içme yükümlülüğünü hissettiğini söyledi. Çalışan ayrıca, bu durumdan dolayı sarhoş halde araç kullandığını da itiraf etti.<br/>Bir başka çalışan ise, üç gün süren içki alemleri yaptıklarını söyledi.</figcaption>
      </figure>
      <h3>'Hayır dersen iyi gözle bakmıyorlar'</h3>
      <figure>
        <img src="https://img-s1.onedio.com/id-5dd442dc0c5efc2f2d4839c4/rev-0/w-500/s-af9a06e132c8b70e735ccdfd368f5204d94485a0.jpg"/>
        <figcaption>Le Parisien'e konuşan bir kadın, yemeklerden ve toplantılardan sonra içki içtiklerini, sürekli içtikleri için artık halisünasyonlar gördüklerini ve garip sesler duyduklarını belirtti.<br/>Aynı çalışan, "Şirket kültürü böyle, 'hayır' dersen iyi gözle bakmıyorlar" dedi ve bazen içkileri bitkilerin saksılarına döktüklerini itiraf etti.</figcaption>
      </figure>
      <h3>'Alkol komasına kimse şaşırmadı'</h3>
      <figure>
        <img src="https://img-s1.onedio.com/id-5dd446d543fd7feb2ec3fe54/rev-0/w-500/s-fd5b8ed5e6eacf47f665d25b64b822a992629a07.jpg"/>
        <figcaption>Şirketin eski bir çalışanı ise, konuyla ilgili "Partilerde onlarca pastis bardağı yuvarlamak sonunda beni hasta ediyordu" dedi.<br/>Bir iş arkadaşını arabasında kendisinden geçmiş halde, bir diğerini alkol komasında bulunca endişelerini patronuyla paylaştığını belirterek "Söylediklerim karşısında kimse şok olmadı" dedi.</figcaption>
      </figure>
      <h3>Şirketten yalanlama: 'Zorlama yok'</h3>
      <figure>
        <img src="https://img-s2.onedio.com/id-5dd4475fed1d0b484daaa611/rev-0/w-500/s-2f89237dd4778c4c49ce40a0b918275d5a681d48.jpg"/>
        <figcaption>Pernod Ricard sözcüsü Emmanuel Vouin, içki içmenin 'kişisel karar' olduğunu ifade ederek şirketi savundu. Vouin, "Alkol kültürü, içki içilmesi için zorlama ya da taciz hiçbir şekilde söz konusu değil" dedi.<br/>İletişim Müdürü Bruno Gomier ise "Çalışanlar içmeme ya da az içme yönünde karar alabilir" ifadesini kullandı.<br/>Çalışanın, şirkete 'çok fazla içmekten hasta olduğu' için açtığı davada ise kararın ay sonunda çıkması bekleniyor.</figcaption>
      </figure>
      <p>Tarihe GöreBeğeniye Göre</p>
    </article>
  </body>
</html>