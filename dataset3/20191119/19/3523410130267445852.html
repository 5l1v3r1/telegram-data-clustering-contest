<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640803/%D8%AF%D9%88%D9%84%D8%AA-%D8%AF%D8%B1-%D8%B7%D8%B1%D8%AD%E2%80%8C%D9%87%D8%A7%DB%8C%D8%B4-%D8%A7%D8%A8%D8%AA%D8%AF%D8%A7-%D8%B3%D8%B1%D8%A7%D8%BA-%D9%86%D8%AC%D9%88%D9%85%DB%8C%E2%80%8C%D8%A8%DA%AF%DB%8C%D8%B1%D8%A7%D9%86-%D8%A8%D8%B1%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T19:34:00+00:00"/>
    <meta property="og:title" content="دولت در طرح‌هایش ابتدا سراغ نجومی‌بگیران برود"/>
    <meta property="og:description" content="دبیرکل جمعیت ایثارگران اظهار داشت: دولت ابتدا سراغ نجومی‌بگیران برود نه اینکه اول سراغ قشر ضعیف جامعه برود."/>
  </head>
  <body>
    <article>
      <h1>
        <a href="https://www.bultannews.com/fa/news/640803/%D8%AF%D9%88%D9%84%D8%AA-%D8%AF%D8%B1-%D8%B7%D8%B1%D8%AD%E2%80%8C%D9%87%D8%A7%DB%8C%D8%B4-%D8%A7%D8%A8%D8%AA%D8%AF%D8%A7-%D8%B3%D8%B1%D8%A7%D8%BA-%D9%86%D8%AC%D9%88%D9%85%DB%8C%E2%80%8C%D8%A8%DA%AF%DB%8C%D8%B1%D8%A7%D9%86-%D8%A8%D8%B1%D9%88%D8%AF">دولت در طرح‌هایش ابتدا سراغ نجومی‌بگیران برود</a>
      </h1>
      <h2>دبیرکل جمعیت ایثارگران اظهار داشت: دولت ابتدا سراغ نجومی‌بگیران برود نه اینکه اول سراغ قشر ضعیف جامعه برود.</h2>
      <address><time datetime="2019-11-19T19:34:00+00:00">19 Nov 2019, 19:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمّدجواد عامری، دبیرکل <b>جمعیت ایثارگران</b> انقلاب اسلامی با بیان اینکه دولت، طرح مدیریت <b>مصرف سوخت</b> را به بدترین شیوه ممکن اجرا کرد، گفت: قبل از <b>دولت</b> روحانی که این طرح اجرا شد، شاهد بودیم که از دوماه قبل آن را اعلام کردند و یکماه قبل از آغاز طرح هم یارانه آن را به حاسب خانوارها واریز کردند.</p>
      <p>
        <b>سهمیه‌بندی در دولت قبل، منجر به اغتشاش نشد</b>
      </p>
      <p>وی ادامه داد: در آن زمان، مردم هیچ تنشی ایجاد نکردند، چرا که مردم درک می‌کنند که اگر سهیمه‌بندی بنزین جلوی قاچاق و بی‌عدالتی را بگیرد می‌تواند مفید باشد.</p>
      <p>دبیرکل جمعیت ایثارگران با بیان اینکه این مردم همان مردم هستند اظهار داشت: مردم الان می‌بینند که از چند روز قبل وزیر نفت و سخنگوی دولت اعلام می‌کنند که هیچگونه سهمیه‌بندی انجام نمی‌شود و تا آخر سال هیچ مشکلی درباره بنزین نداریم. این عدم صداقت است و مردم احساس می‌کنند دولت با آن‌ها بازی کرده است.</p>
      <p>عامری ادامه داد: نظیر این کار را با متخصصان و نخبگان انجام داده بودند و دیدیم که در قراردهای نفتی IPC یا قرارداد خودرو و معاهده پاریس تمام قراردادها را مخفی‌ نگه داشتند.</p>
      <p>فعال سیاسی اصول‌گرا با بیان اینکه بعد از انقلاب دولتی را نداشته ایم که به اندازه این دولت به مردم و نخبگان بی‌اعتماد باشد و بعضاً دروغ هم بگوید، اظهار داشت: مردم می‌گویند اگر واقعاً مسئله قاچاق برای شما مهم بود چرا شش سال است که کارت سوخت را حذف کرده‌اید؟ اگر به دنبال درآمد هستید چرا با کسانی که از مالیات فرار می‌کنند برخورد نمی‌کنید؟ اگر با فساد می‌خواهید مقابله کنید چرا شش سال است طرح شبنم که به واردات کالا مربوط است را حذف کرده‌اید؟</p>
      <p>عامری ادامه داد: مردم می‌بینند که به‌طور ناگهانی، مسئله‌ای را بدون آمادگی مردم در شب عید اعلام می‌کنند و در این وضع بد اقتصادی کسانی که از کار بیکار شده و مسافرکشی می‌کنند، از مشاهده نرخ جدید بنزین نگران می‌شوند.</p>
      <p>
        <b>رهبر انقلاب مردم را امیدوار کردند</b>
      </p>
      <p>وی افزود: این شرایط باعث شده بود که یک احساس غربت در مردم ایجاد شود و وقتی مقام معظّم رهبری از طرح سران قوا اعلام حمایت کردند و به مسئولان هشدار دادند که این طرح نباید باعث گرانی بیشتر بشود، مردم امیدوارتر شدند.</p>
      <p>دبیرکل جمعیت ایثارگران با بیان اینکه علی‌رغم بی‌تدبیری‌های دولت در عرصه اقتصادی، امنیت ایران در منطقه عالی است، گفت: با بی‌تدبیری‌هایی که تمام‌شدنی نیست می‌خواستند امنیت را زیر سوال ببرند که مقام معظّم رهبری با درایت خودشان به صحنه آمدند و مانع از بغرنج شدن اوضاع شدند.</p>
      <p>عامری با بیان اینکه بهتر است دولت در کارهایش لجبازی را کنار بگذارد گفت: اینکه طرحی که مربوط به دولت قبل بوده را کنار بگذاریم، کار ناشایستی است. باید از تمام ظرفیت‌هایی که در گذشته ایجاد شده، استفاده کنیم.</p>
      <p>
        <b>چرا بابت اشتباه ۶ ساله خود عذرخواهی نکردند؟</b>
      </p>
      <p>وی ادامه داد: روحانی بعد از روی کار آمدن اعلام کرد که دونرخی شدن فساد، عامل رانت و فساد است امّا الان بعد از شش سال بدون اینکه عذرخواهی کنند و بگویند شش سال باعث شدیم قاچاق ایجاد شود، سهمیه‌‌بندی بنزین را احیا کرد.</p>
      <p>عامری افزود: رهبر انقلاب با طرح مدیریت مصرف سوخت موافقت کردند اما نگفتند با بدترین شیوه پیاده‌سازی شود. طرح‌های بهتری هم وجود داشت، ولی چون ارتباط دولت با بدنه کارشناسی کشور قطع است و تعداد محدودی اطراف رئیس‌جمهور هستند باعث شد چنین طرحی به بدترین شیوه اجرا شود.</p>
      <p>وی با بیان اینکه دولت اگر می‌خواهد طرحی را اجرا کند، ابتدا سراغ طرح‌هایی برود که فشار کم‌تری به قشر کم‌درآمد وارد می‌کند، اظهار داشت: دولت ابتدا سراغ نجومی‌بگیران برود نه اینکه اول سراغ قشر ضعیف جامعه برود. بحث شفافیت و اعتماد به نخبگان را در دستور کار قرار دهد و از کارهای انتخاباتی و پوپولیستی پرهیز کند.</p>
      <p>دبیرکل جمعیت ایثارگران افزود: دولت اگر می‌بیند برخی قوا کارهای مثبتی انجام می‌دهند، به آن‌ها کمک کند. اکنون شاهد هستیم که قضائیه در مبارزه با فساد واقعاً خوب عمل می‌کند. دولت باید از این قوه حمایت کند نه اینکه وقتی با برخی نزدیکانش برخورد می‌شود همه مشکلات را رها کند و دنبال این باشد که این قوه را بکوبد.</p>
      <p>انتهای پیام/</p>
    </article>
  </body>
</html>