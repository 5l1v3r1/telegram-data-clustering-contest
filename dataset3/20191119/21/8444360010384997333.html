<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/mpagern-olympiakos-aytoktonisan-oi-erythroleykoi-video/2919280/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T21:27:36+00:00"/>
    <meta property="og:title" content="Μπάγερν – Ολυμπιακός: “Αυτοκτόνησαν” οι “ερυθρόλευκοι”! video"/>
    <meta property="og:description" content="Ήττα για τον Ολυμπιακό από τη Μπάγερν για την 9η αγωνιστική της Euroleague στη Γερμανία με 85-82, με τους &quot;ερυθρόλευκους&quot; να χάνουν ένα παιχνίδι που μέχρι τα μέσα της 4ης περιόδου φαινόταν να είναι δικό τους και να &quot;βουλιάζουν&quot; βαθμολογικά με το ρεκόρ τους στη διοργάνωση να είναι πλέον 3-6. Εκπληκτικός ο Μπάλντγουιν (19 π.) που επέστρεψε στη 12άδα του Ολυμπιακού, &quot;δολοφόνοι&quot; των &quot;ερυθρόλευκων&quot; οι Μπάρτελ (18 π.) και Λο (19 π.)."/>
  </head>
  <body>
    <article>
      <h1>Μπάγερν – Ολυμπιακός: “Αυτοκτόνησαν” οι “ερυθρόλευκοι”! video</h1>
      <h2>Ήττα για τον Ολυμπιακό από τη Μπάγερν για την 9η αγωνιστική της Euroleague στη Γερμανία με 85-82, με τους "ερυθρόλευκους" να χάνουν ένα παιχνίδι που μέχρι τα μέσα της 4ης περιόδου φαινόταν να είναι δικό τους και να "βουλιάζουν" βαθμολογικά με το ρεκόρ τους στη διοργάνωση να είναι πλέον 3-6. Εκπληκτικός ο Μπάλντγουιν (19 π.) που επέστρεψε στη 12άδα του Ολυμπιακού, "δολοφόνοι" των "ερυθρόλευκων" οι Μπάρτελ (18 π.) και Λο (19 π.).</h2>
      <address><time datetime="2019-11-19T21:27:36+00:00">19 Nov 2019, 21:27</time> by <a rel="author">Newsit Newsroom</a></address>
      <p>Ο Ολυμπιακός ηττήθηκε στο Μόναχο από τη Μπάγερν με 85-82 σε ένα ματς με πολλές διακυμάνσεις, το οποίο φαινόταν κάποια στιγμή ότι εύκολα ή δύσκολα θα καταλήξει σε “ερυθρόλευκα” χέρια αφού η ομάδα του Πειραιά βάλθηκε να θυμήσει παλιές εποχές… Οι Γερμανοί όμως ήταν αυτοί που είπαν την τελευταία… λέξη και πήραν μία σπουδαία νίκη επιστρέφοντας από διαφορά 12 πόντων με την οποία είχαν βρεθεί πίσω στο σκορ. Ανέβασαν έτσι το ρεκόρ τους σε 4-5 ενώ ο Ολυμπιακός πλέον πήγε στο 3-6 πραγματοποιώντας ένα μεγάλο πισωγύρισμα.</p>
      <p>
        <b>Δείτε το LIVE του αγώνα <a href="https://www.newsit.gr/athlitika/basket/mpagern-olympiakos-live-na-synexisei-sto-dromo-ton-epityxion/2919175/">ΕΔΩ</a></b>
      </p>
      <p>Το ματς ξεκίνησε με τη Μπάγερν να πατάει καλύτερα και να ξεφεύγει ακόμα και με 11 πόντους (17-6) αφού εκμεταλλεύτηκε τα πολλά λάθη του Ολυμπιακού που είχε 7 στο πρώτο δεκάλεπτο ενώ και η άμυνά του αντιμετώπιζε πρόβλημα κυρίως κάτω από τη ρακέτα. H είσοδος των Ρότσεστι και Μπάλντουιν, που επέστρεψε “αλλαγμένος” προς το καλύτερο όμως έδωσαν επιθετική ώθηση στον Ολυμπιακό που “ροκάνισε” τη διαφορά κλείνοντας το πρώτο δεκάλεπτο στο -6 (23-17)</p>
      <p>Στο δεύτερο δεκάλεπτο τα λάθη δεν σταμάτησαν αλλά μειώθηκαν από πλευράς Πειραιωτών. O Μπάλντουιν συνέχισε το… βιολί του και όταν Μιλουτίνοφ, Σπανούλης και Πρίντεζης μπήκαν στην εξίσωση ο Ολυμπιακός ανέτρεψε πλήρως την κατάσταση και πήρε ξανά το προβάδισμα πηγαίνοντας στα αποδυτήρια με το σκορ 43-44 υπέρ του.</p>
      <p>Ο Ολυμπιακός ξεκίνησε στο δεύτερο ημίχρονο με κεκτημένη ταχύτητα και τον Μπάλντουιν (19 π.) να συνεχίζει ακριβώς από εκεί που είχε μείνει και να αποδεικνύει ότι αυτή την δεύτερη ευκαιρία που του δίνεται θέλει να την αρπάξει από τα… μαλλιά. Οι “ερυθρόλευκοι” βρέθηκαν γρήγορα στο +10 μετά από μεγάλα σουτ του Μπάλντουιν και του Παπανικολάου (10 π.) -που ήταν εξαιρετικός και στην άμυνα- ενώ τα παλικαρίσια καλάθια του Πρίντεζη (12 π.) και του Μιλουτίνοφ (14 π.) διατήρησαν το προβάδισμα για τους φιλοξενούμενους που έφτασαν μάλιστα να προηγηθούν ακόμα και 12 πόντους στο ξεκίνημα του 4ου δεκαλέπτου (55-67).</p>
      <p>Από εκεί και πέρα ήταν σαν να “έσβησε” κάποιος τους διακόπτες στον Ολυμπιακό που έπαθε ένα ανεξήγητο μπλακ-άουτ και στις δύο άκρες του παρκέ επιτρέποντας στη Μπάγερν να αρχίσει την αντεπίθεσή της, με “μαέστρο” τον Μπάρτελ (18 π.), την οποία ολοκλήρωσε με εμφατικό τρόπο αφού ο Λο (19 π.) πέτυχε 10 πόντους στα τελευταία 3 λεπτά της αναμέτρησης “σκοτώνοντας¨τους “ερυθρόλευκους” οι οποίοι έδειχναν σαστισμένοι και δεν μπορούσαν να καταλάβουν τι πήγε τόσο στραβά. Για τον Ολυμπιακό πλέον τα πράγματα έχουν γίνει πολύ δύσκολα αφού με ρεκόρ 3-6 μετά από εννιά αγωνιστικές και ήττες, όπως αυτή που προκαλούν και ψυχολογικό πλήγμα, τα πράγματα που πρέπει να αλλάξουν και να δουλευτούν είναι πολλά.</p>
      <p><b>Τα δεκάλεπτα:</b> 23-17, 43-44, 55-63, 85-82</p>
      <p><b>Μπάγερν Μονάχου (Ράντονιτς):</b> Κινγκ, Κόπονεν, Μονρό 15 (7/17 δίποντα, 7 ριμπάουντ, 3 ασίστ, 3 κλεψίματα, 1 λάθος σε 29 λεπτά), Λούτσιτς 13 (1 τρίποντο, 5 ριμπάουντ, 2 ασίστ), Λο 19 (2/4 δίποντα, 4/5 τρίποντα, 3/4 βολες, 7 ασίστ), Τσίπσερ 13 (4/5 δίποντα, 5/6 βολές), Νέλσον, Φλακαντόρι 2, Μπαρτέλ 18 (5/5 δίποντα, 1/2 τρίποντα, 5/6 βολές, 4 ριμπάουντ), Λεσόρ 5, Ραντόσεβιτς</p>
      <p><b>Ολυμπιακός (Κεμζούρα):</b> Ρότσεστι 9 (2/6 δίποντα, 1/2 τρίποντα, 2/2 βολές, 3 ριμπάουντ, 6 ασίστ), Μπάλντγουιν 19 (6/9 δίποντα, 2/3 τρίποντα, 1/3 βολές, 2 ριμπάουντ, 1 ασίστ, 2 κλεψίματα), Πολ 3 (1/4 τρίποντα), Κόνιαρης, Σπανούλης 6 (1/5 σουτ, 3/3 βολες, 2 ριμπάουντ, 2 ασίστ, 3 λάθη), Μιλουτίνοβ 14 (6/7 δίποντα, 2/3 βολές, 5 ριμπάουντ), Πρίντεζης 12 (6/8 δίποντα, 4 ριμπάουντ), Παπανικολάου 10 (3/3 δίποντα, 1/3 τρίποντα, 1/2 βολές, 4 ριμπάουντ, 2 ασίστ, 2 κλεψίματα, 1 μπλοκ), Ρούμπιτ 7 (6 ριμπάουντ), Ριντ 2</p>
      <figure>
        <iframe src="https://www.youtube.com/embed/_THmW1nq6oo" width="640" height="360" data-service="Youtube" scrolling="no"/>
      </figure>
    </article>
  </body>
</html>