<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111216"/>
    <meta property="og:site_name" content="MGR Online"/>
    <meta property="article:published_time" content="2019-11-19T21:04:00+00:00"/>
    <meta property="og:title" content="&quot;ไก่&quot; ตะเพิด &quot;พอช&quot; สังเวย 5 เดือนแห่งความล้มเหลว"/>
    <meta property="og:description" content="ท็อตแนม ฮอทสเปอร์ ทีมดังแห่งศึก พรีเมียร์ ลีก อังกฤษ ยืนยันปลด เมาริซิโอ โปเช็ตติโน ออกจากตำแหน่งผู้จัดการทีม เพื่อเปลี่ยนแปลงทีมเป็นการเร่งด่วนหลังจากนำทีมทำผลงานตกต่ำ เมื่อคืนวันที่ 19 พฤศจิกายน ที่ผ่านมา"/>
  </head>
  <body>
    <article>
      <h1>"ไก่" ตะเพิด "พอช" สังเวย 5 เดือนแห่งความล้มเหลว</h1>
      <address><time datetime="2019-11-19T21:04:00+00:00">19 Nov 2019, 21:04</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011507301.JPEG"/>
      </figure>
      <p>ท็อตแนม ฮอทสเปอร์ ทีมดังแห่งศึก พรีเมียร์ ลีก อังกฤษ ยืนยันปลด เมาริซิโอ โปเช็ตติโน ออกจากตำแหน่งผู้จัดการทีม เพื่อเปลี่ยนแปลงทีมเป็นการเร่งด่วนหลังจากนำทีมทำผลงานตกต่ำ เมื่อคืนวันที่ 19 พฤศจิกายน ที่ผ่านมา<br/><br/>โปเช็ตติโน มีผลงานที่สาวก "ไก่เดือยทอง" ภาคภูมิใจนั่นคือเข้าชิง ยูฟ่า แชมเปียนส์ ลีก เมื่อเดือนมิถุนายน ก่อนแพ้ ลิเวอร์พูล ได้เป็นเพียงรองแชมป์ จนมาถึง พรีเมียร์ ลีก เปิดฤดูกาลใหม่ ผลงานก็ย่ำแย่หนักหลุดตำแหน่งท็อป 4 อย่างรวดเร็ว<br/><br/>กุนซือชาวอาร์เจนไตน์ ได้โอกาสทำทีมมาจนถึงเดือนพฤศจิกายน ซึ่งก็ไม่ดีขึ้น นั่งอยู่อันดับ 14 ของตาราง และสุดท้ายช่วงพักเบรคทีมชาติ ดาเนียล เลวี ประธานของ สเปอร์ส ก็ใช้โอกาสนี้เรียก โปเช็ตติโน มาพูดคุยและตัดสินใจแยกทางกันในที่สุด<br/><br/>เลวี เปิดเผยผ่านประกาศครั้งนี้ว่า "ทางสโมสรขอประกาศว่า เมาริซิโอ โปเช็ตติโน และทีมงานของเขา เฆซุส เปเรซ, มิเกล ดากอสติโน และ อันโตนี ฆิมิเนซ ได้ถูกปลดจากตำแหน่งการงานแล้ว มันเป็นการเปลี่ยนแปลงที่เราไม่ต้องการให้เกิดขึ้น" <br/><br/>"ผลการแข่งขันในประเทศที่ออกมาเมื่อปีที่แล้ว รวมถึงช่วงเริ่มต้นซีซันใหม่นั้นน่าผิดหวัง มันจึงกลายเป็นหน้าที่ของบอร์ดบริหารที่ต้องตัดสินใจอย่างยากลำบาก แม้เราจะมีช่วงเวลาที่น่าจดจำมากมายในยามที่ เมาริซิโอ และทีมงานของเขาทำงานร่วมกัน แต่เราก็ต้องตัดสินใจเพื่อผลประโยชน์ของทีม"<br/><br/>สำหรับ โปเช็ตติโน ฤดูกาลนี้มีผลงานน่าผิดหวังยิ่ง พรีเมียร์ ลีก อังกฤษ เปิดฉากมา 12 เกม ทำทีมร่วงไปอยู่อันดับ 14 ขณะที่ ยูฟ่า แชมเปียนส์ ลีก ก็พุ่งชนความปราชัยแบบย่อยยับด้วยการแพ้ บาเยิร์น มิวนิค เละเทะ 2-7 อย่างไรก็ตาม ยังไม่มีการเปิดเผยว่าใครจะเข้ามารับเผือกร้อนนี้ต่อไป</p>
    </article>
  </body>
</html>