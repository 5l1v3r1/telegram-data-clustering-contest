<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/dona-tambe-pot-entrenadora-Barca_0_2346965487.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T21:07:41+00:00"/>
    <meta property="og:title" content="“Una dona també pot ser entrenadora del Barça”"/>
    <meta property="og:description" content="El Senyor Ramon posa de manifest la necessitat de seguir trencant motlles en l’esport femení"/>
  </head>
  <body>
    <article>
      <h1>“Una dona també pot ser entrenadora del Barça”</h1>
      <h2>El Senyor Ramon posa de manifest la necessitat de seguir trencant motlles en l’esport femení</h2>
      <address>
        <time datetime="2019-11-19T21:07:41+00:00">19 Nov 2019, 21:07</time>
      </address>
      <p>Un dels assistents ha preguntat a Maria Teixidor quant de temps ha de passar perquè algun dia veiem una dona entrenant el Barça. I la directiva ha respost: "La dona serà entrenadora quan li donem l'oportunitat". El futur de l'esport femení i la relació amb el conjunt blaugrana ha sigut el centre de la taula rodona organitzada pel Senyor Ramon amb la col·laboració de Noies Twitter Barça. A l'acte s'han posat de manifest les desigualtats encara existents entre l'esport masculí i el femení, tot i que s'ha parlat amb optimisme de cara al dia de demà.</p>
      <p>Maria Teixidor ha sigut una de les convidades al Conesa Beer de Barcelona. La directiva responsable del femení blaugrana ha posat de manifest que "el món encara no està preparat per a moltes coses" i una d'aquests coses és la igualtat entre homes i dones al futbol. "Els nois porten tants anys d'avantatge, i hi ha hagut tanta inversió, que la noia està molt lluny. Però quan ens hi posem, no sabem fins on podrem arribar", ha comentat. "Dels 16 equips de la Lliga Iberdrola, només en cinc les jugadores s'hi poden guanyar la vida. Això és una barrera", afegia la periodista Núria Casas.</p>
      <p>L'esport no deixa de ser un reflex de la societat i les ponents han evidenciat que la societat encara té moltes mancances. Teresa Vallverdú, per exemple, explicava que quan va dir que seria membre del Senyor Ramon, va topar amb el recel de molta gent, fins i tot familiars: "Hi ha falta d'igualtat per prejudicis, i també per masclisme". Tot i que el testimoni més contundent ha arribat de part de Sílvia Guerrero, l'aficionada del Barça a qui no van permetre entrar al Benito Villamarín amb la samarreta en suport als presos polítics i va acabar amb roba interior i rebel·lant-se contra aquesta prohibició. "El cos policial és molt masclista i els sorprèn que una dona es rebel·li i no abaixi el cap", deia la seguidora, que lamentava també el poc percentatge d'aficionades en comparació amb el d'aficionats.</p>
      <p>En aquest punt, Carol Huesca, del col·lectiu Noies Twitter Barça, lamentava que no s'haguessin pogut constituir com la primera penya virtual del club perquè una de les exigències era tenir seu física. "Ens vam trobar una visió molt tradicional i masculina i al final ho vam deixar córrer".</p>
      <p>La corredora de muntanya Núria Picas va parlar d'un futur "optimista" perquè la presència de la dona a l'esport professional "de mica en mica va avançant després de molts anys de sequera"; mentre que la nedadora Paula López va afegir que "les desigualtats han anat disminuint els últims anys" però que tot i així segueix sent difícil trobar icones femenines: "Algú com Mireia Belmonte, que és un referent, no ha tingut el ressò que ha pogut tenir Rafa Nadal", deia a tall d'exemple.</p>
      <p>A l'acte també hi ha participat Toni Padilla, cap d'esports de l'ARA, que ha parlat de la negativa dels estadis iranians a permetre l’accés a les dones, fet que va provocar la immolació d’una aficionada que va ser detinguda per haver gosat entrar a un estadi.</p>
    </article>
  </body>
</html>