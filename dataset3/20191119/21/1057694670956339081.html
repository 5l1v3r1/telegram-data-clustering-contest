<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2044220/rethimno-ta-ichni-ematos-odigisan-tis-arches-sto-drasti-tis-dolofonias-tou-kinigou.html"/>
    <meta property="og:site_name" content="News.gr"/>
    <meta property="article:published_time" content="2019-11-19T21:32:47+00:00"/>
    <meta property="og:title" content="Ρέθυμνο: Τα ίχνη αίματος οδήγησαν τις αρχές στο δράστη της δολοφονίας του κυνηγού"/>
    <meta property="og:description" content="Μαρτυρίες κάνουν λόγο για διαπληκτισμό πριν ακουστούν οι μοιραίοι πυροβολισμοί"/>
  </head>
  <body>
    <article>
      <h1>Ρέθυμνο: Τα ίχνη αίματος οδήγησαν τις αρχές στο δράστη της δολοφονίας του κυνηγού</h1>
      <address>
        <time datetime="2019-11-19T21:32:47+00:00">19 Nov 2019, 21:32</time>
      </address>
      <h3>Μαρτυρίες κάνουν λόγο για διαπληκτισμό πριν ακουστούν οι μοιραίοι πυροβολισμοί</h3>
      <p>Παραμένει αναστατωμένη η κοινωνία του <a href="https://www.news.gr/tag/rethymno"><b>Ρεθύμνου</b></a> μετά το τραγικό συμβάν και την <a href="https://www.news.gr/tag/anthropoktonia"><b>ανθρωποκτονία</b></a> 49χρονου από τα πυρά ενός 45χρονου συγχωριανού του.</p>
      <p>Πέντε κάλυκες και ένα πλήρες φυσίγγιο, κάποια αποτσίγαρα και πολύ αίμα. Περίπου αυτή την εικόνα, σύμφωνα με το <a href="https://www.neakriti.gr/article/kriti/rethimno/1560707/bali-to-aima-odigise-tin-elas-sto-foniko-oplo-akousan-apeiles-prin-tous-purovolismous/">neakriti.gr</a>, αντίκρισαν οι αστυνομικοί, που με την καθοδήγηση αυτόπτη μάρτυρα βρέθηκαν στο σημείο όπου στήθηκε το σκηνικό του τρόμου στην ορεινή περιοχή Βλυχάδα στο Μπαλί, όπου ένας 49χρονος <a href="https://www.news.gr/ellada/article/2039435/ktinotrofos-pirovolise-ke-skotose-kinigo.html"><b>κυνηγός, ναυτικός στο επάγγελμα,έχασε τη ζωή του από τα φονικά πυρά ενός 45χρονου βοσκού</b></a>. Για περίπου 4 ώρες οι αστυνομικοί σάρωναν το σημείο που εκτυλίχτηκε το αιματηρό σκηνικό.</p>
      <p>Ακολουθώντας τα κόκκινα ίχνη, που δεν είχαν προλάβει να ξεραθούν, οι αστυνομικοί έφτασαν στο μαντρί όπου ο κατηγορούμενος βοσκός, μετά το σκηνικό - και ο ίδιος τραυματίας πλέον - είχε μεταβεί συνολικά καμιά 500αριά μέτρα να αφήσει το φονικό όπλο που είχε λερωθεί με αίμα και χώμα, όπως και το γιλέκο που φορούσε, το οποίο βρέθηκε κατά πληροφορίες κυριολεκτικά «ποτισμένο» στο αίμα, αλλά και με έξι «άπαιχτα» φυσίγγια στη δεξιά τσέπη. Εκείνος δε βρισκόταν εκεί, αφού οι πληροφορίες αναφέρουν ότι τα δύο αδέρφια του τον είχαν ήδη μεταφέρει στο ΠΑΓΝΗ, όπου, όταν διαπιστώθηκε εντός νοσοκομείου η εμπλοκή του στην υπόθεση, συνελήφθη.</p>
      <p>Νωρίτερα οι τρεις κυνηγοί, που είχαν πάει παρέα με το θύμα να κυνηγήσουν στα όρη, είχαν μεταφέρει με το αυτοκίνητο τού ενός τον αιμόφυρτο φίλο τους, τον οποίο και παρέλαβε ασθενοφόρο του ΕΚΑΒ στο ύψος του Πανόρμου. Τότε αναφέρουν οι πληροφορίες ότι ξεψύχησε.</p>
      <h4>Ο διαπληκτισμός</h4>
      <p>Εντωμεταξύ, οι μαρτυρίες των τριών άλλων κυνηγών που είχαν πάει για κυνήγι μαζί με το θύμα το πρωί του Σαββάτου - αναφέρουν οι πληροφορίες - είναι πολύ συγκεκριμένες. Οι ίδιες πληροφορίες αναφέρουν ότι οι κυνηγοί περιγράφουν σκηνικό πυροβολισμών από τον βοσκό αρχικώς κατά των κυνηγόσκυλων, με το θύμα να του φωνάζει «τους σκύλους θα σκοτώσεις;». Ο ίδιος μάρτυρας αναφέρει ότι ο βοσκός φέρεται να του απάντησε «και σένα θα σκοτώσω».</p>
      <p>Ο δε αυτόπτης μάρτυρας περιγράφει με συγκλονιστικό τρόπο τη στιγμή που είδε τον φίλο του να δέχεται πυροβολισμό στον θώρακα, να πέφτει στα γόνατα και μετά να γέρνει προς τα πίσω με την ταυτόχρονη εκπυρσοκρότηση της καραμπίνας που κρατούσε το θύμα υπό μάλης. Πέφτοντας πυροβόλησε δύο φορές... Έτσι φαίνεται ότι τραυματίστηκε και ο κατηγορούμενος, ο οποίος εκείνη τη στιγμή κρύφτηκε πίσω από κάποια κλαδιά. Ο αυτόπτης μάρτυρας περιγράφει τη στιγμή λέγοντας ότι, όπως έγειρε προς τα πίσω το θύμα πέφτοντας, του έβαλε το κεφάλι πάνω σε μια βούργια και αμέσως του σήκωσε την μπλούζα βλέποντας τα τραύματα στο στήθος και το θύμα να βαριανασαίνει. Την ίδια στιγμή ο 45χρονος βοσκός τραυματισμένος εκινείτο προς τα ανατολικά, ενώ ακούστηκε να φωνάζει «με φάγανε». Πάντως, πληροφορίες αναφέρουν ότι είχε προϋπάρξει πέρυσι ένταση μεταξύ των δύο πλευρών για το κυνήγι, όμως τίποτε σημαντικό, καθώς το θύμα είχε ζητήσει να αγοράσει μέχρι κρέας από τον βοσκό.</p>
      <h4>Τεχνικός σύμβουλος για τον 45χρονο</h4>
      <p>Στο μεταξύ, οι πληροφορίες ανέφεραν ότι θα εξεταστεί από ιατροδικαστή ο 45χρονος βοσκός. Παράλληλα θα εξεταστεί και από τεχνικό σύμβουλο-ιατροδικαστή, όπως έχει ζητήσει από την πρώτη στιγμή η υπεράσπιση. Ο 45χρονος παρέμενε και τη Δευτέρα φρουρούμενος στο ΠΑΓΝΗ, ενώ μόλις λάβει εξιτήριο θα βρεθεί ενώπιον της ανακριτικής Αρχής για να απολογηθεί. Ήδη ο εισαγγελέας έχει ασκήσει διώξεις σε βάρος του, ενώ έχει εκδοθεί και ένταλμα σύλληψης. Πάντως, οι πληροφορίες αναφέρουν ότι η Αστυνομία έχει αντιμετωπίσει εξαρχής την υπόθεση ως ανθρωποκτονία, και μάλιστα με δόλο, αφού αυτή η κατηγορία τού αποδίδεται προανακριτικά όπως αναφέρουν οι πηγές, ενώ και η Αστυνομία κατά τις ίδιες πηγές φαίνεται να “βλέπει” και απόπειρα ανθρωποκτονίας από πλευράς του θύματος.</p>
      <h4>Το «μπερδεμένο» σκηνικό με τους κάλυκες</h4>
      <p>Η ύπαρξη συνολικά των πέντε καλύκων στο σημείο αποτελεί το πιο σημαντικό στοιχείο για την απόδειξη, τόσο από την πλευρά του θύματος όσο και από πλευράς του φερόμενου ως δράστη, των όσων πραγματικά διαδραματίστηκαν. Ποιος από τους δύο, κυνηγός ή βοσκός, έριξε πρώτος; Αυτό θα το πουν οι μάρτυρες, καθώς η βαλλιστική εξέταση ίσως είναι δύσκολο να δώσει μια τέτοια λεπτομέρεια. Ωστόσο από την εξέταση στα όπλα θα προσδιοριστεί με σαφήνεια ο αριθμός των πυροβολισμών από πλευράς του θύματος - δύο πυροβολισμούς ισχυρίζονται ότι άκουσαν, σύμφωνα με πληροφορίες, οι μάρτυρες. Ωστόσο οι κάλυκες στον δρόμο όπου έπεσε βαριά τραυματίας ο κυνηγός από τα σκάγια του βοσκού ήταν τρεις. Το θύμα έριξε τρεις φορές ή δύο; Ή ο βοσκός έριξε δύο από μακριά κινούμενος και μια τρίτη φορά πυροβόλησε προκαλώντας τον θανάσιμο τραυματισμό του κυνηγού;</p>
      <p>Όλα αυτά θα ξεκαθαριστούν από τη βαλλιστική. Πάντως στο σημείο που βρισκόταν ο δράστης, μέσα από το δίχτυ (των κοινοτικών) και πιο ψηλά από τον δρόμο που βρισκόταν το θύμα, εντοπίστηκαν δύο κάλυκες σε απόσταση 16 μέτρων ο ένας με τον άλλον.</p>
      <p>Ο πρώτος κάλυκας έχει απόσταση συνολικά 50 μέτρα από τους τρεις μαζεμένους που βρέθηκαν, ενώ ενδιάμεσα υπάρχει άλλος ένας. Η θέση των καλύκων δείχνει κίνηση. Κοντά στους δύο κάλυκες βρέθηκαν και οι δύο λίμνες αίματος. Από το συγκεκριμένο σημείο κινήθηκε ανατολικά ο κατηγορούμενος χάνοντας αίμα. Κινήθηκε παράλληλα, κατά τις πληροφορίες, στην περίφραξη και εν συνεχεία, φεύγοντας από την πόρτα της περίφραξης, διένυσε άλλα 300 μέτρα, ένα μονοπάτι μέχρι το μαντρί του.</p>
      <h4>Οι μαρτυρίες και τα πειστήρια της ΕΛ.ΑΣ.</h4>
      <p>Σύμφωνα με ασφαλείς πληροφορίες, μάρτυρας της υπόθεσης φέρεται να έχει αναφέρει στην κατάθεσή του στην Αστυνομία ότι ο ίδιος μαζί με τον θανόντα και δύο ακόμη άτομα ξεκίνησαν νωρίς το πρωί του Σαββάτου για να πάνε για κυνήγι στη Γωνιά Ατσιπουρέ, στο Μπαλί, μαζί με τα κυνηγόσκυλά τους.</p>
      <p>Οι ίδιες πληροφορίες αναφέρουν πως κατέθεσε στις Αρχές ότι, την ώρα που και οι 4 άνδρες ήταν μαζί, άκουσαν ένα άτομο να φωνάζει και να διαμαρτύρεται για τα κυνηγόσκυλά τους. Σύμφωνα με πληροφορίες, ο συγκεκριμένος μάρτυρας φέρεται να υποστήριξε ότι περπατούσε και, χωρίς να έχει οπτική επαφή, συνέχισε να ακούει διαπληκτισμούς, μέχρι που άκουσε δύο πυροβολισμούς. Λίγο πριν τους πυροβολισμούς, σύμφωνα πάντα με τον εν λόγω μάρτυρα, ο κατηγορούμενος απείλησε λεκτικά τον 49χρονο.</p>
      <p>Αξίζει να σημειωθεί ότι ο εν λόγω μάρτυρας φέρεται να ισχυρίστηκε ότι δεν είδε ποιος έριξε τον πρώτο πυροβολισμό. Σύμφωνα πάντως με τον ίδιο, είδε τον φίλο του να γονατίζει και να πέφτει στο έδαφος αφού έπεσε ο δεύτερος πυροβολισμός. Ασφαλείς πληροφορίες αναφέρουν ότι ο εν λόγω μάρτυρας φέρεται να είπε ότι άκουσε άλλους δύο πυροβολισμούς που έπεσαν από τον 49χρονο, την ώρα που εκείνος έπεφτε στο έδαφος.</p>
      <p>Συγκλονιστική είναι, πάντως, και η μαρτυρία του εν λόγω ατόμου για τις στιγμές που βίωσε όταν κατέφτασε δίπλα στον βαριά τραυματία 49χρονο. Σύμφωνα με πληροφορίες, ο μάρτυρας φέρεται να είπε ότι είδε τον 49χρονο να είναι ματωμένος έχοντας πυροβοληθεί στο στήθος και να βαριανασαίνει, χωρίς όμως να μιλάει. Αξίζει να σημειωθεί ότι ο συγκεκριμένος μάρτυρας φέρεται να είπε στους αστυνομικούς ότι το αιματηρό συμβάν δεν έγινε σε ιδιοκτησία του κατηγορούμενου. Φέρεται να είπε ακόμη ότι δε θυμάται να έχει πυροβολήσει ο 49χρονος πριν πέσει κάτω.</p>
      <h4>Η αυτοψία της ΕΛ.ΑΣ.</h4>
      <p>Σύμφωνα με ασφαλείς πληροφορίες της εφημερίδας Νέα Κρήτη, κατά την αυτοψία που πραγματοποιήθηκε από την ΕΛ.ΑΣ., στην αριστερή πλευρά του δρόμου, στη θέση όπου έλαβε χώρα το τραγικό περιστατικό, βρέθηκαν τρεις κάλυκες από κυνηγετικό τουφέκι. Επίσης, βρέθηκε κι ένα πλήρες φυσίγγιο το οποίο είχε πάνω του κηλίδες αίματος.</p>
      <p>Στη συνέχεια, η ΕΛ.ΑΣ. μετέβη προς την άλλη πλευρά του δρόμου, όπου εντοπίστηκαν δύο λίμνες αίματος. Οι αστυνομικοί βρήκαν σε κοντινή απόσταση μια γόπα, και μετά από λίγα μέτρα ένα κάλυκα κυνηγετικού τουφεκιού. Λίγο αργότερα βρέθηκε και δεύτερος κάλυκας από κυνηγετικό όπλο.</p>
      <p>Κινούμενοι πάνω σε μονοπάτι όπου εντοπίστηκε ένα από τα φυσίγγια, και ακολουθώντας τις κηλίδες αίματος, η Αστυνομία, μετά από αρκετές δεκάδες μέτρα, έφτασε σε ποιμνιοστάσιο, το οποίο, όπως διαπιστώθηκε, ανήκε στην οικογένεια του κατηγορούμενου. Εκεί, σύμφωνα με πληροφορίες, οι Αρχές βρήκαν ένα μπουφάν μες στα αίματα, καθώς κι ένα μονόκαννο κυνηγετικό τουφέκι. Ας σημειωθεί ότι το μονόκαννο είχε κηλίδες αίματος στη σκανδάλη.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039576/tragodia-sto-rethimno-sinelifthi-o-ktinotrofos-pou-skotose-ton-kinigo.html"/>
        <a href="https://www.news.gr/ellada/article/2039435/ktinotrofos-pirovolise-ke-skotose-kinigo.html"/>
        <a href="https://www.news.gr/ellada/article/2027531/isovia-gia-ti-dolofonia-24chronis-apo-ton-en-diastasi-sizigo-tis.html"/>
      </related>
    </article>
  </body>
</html>