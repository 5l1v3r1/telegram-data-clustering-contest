<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821485-volker-rozpoviv-ak-tramp-sprijmav-ukrainu-ta-comu-unikav-zustrici-z-zelenskim.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T21:26:00+00:00"/>
    <meta property="og:title" content="Волкер розповів, як Трамп сприймав Україну та чому уникав зустрічі з Зеленським"/>
    <meta property="og:description" content="Колишній спецпредставник США по Україні Курт Волкер підтвердив, що президент Трамп вкрай негативно сприймав Україну через &quot;поради&quot; Руді Джуліані та затягував з обіцяною зустріччю з президентом Зеленським у Білому домі."/>
  </head>
  <body>
    <article>
      <h1>Волкер розповів, як Трамп сприймав Україну та чому уникав зустрічі з Зеленським</h1>
      <h2>Колишній спецпредставник США по Україні Курт Волкер підтвердив, що президент Трамп вкрай негативно сприймав Україну через "поради" Руді Джуліані та затягував з обіцяною зустріччю з президентом Зеленським у Білому домі.</h2>
      <address>
        <time datetime="2019-11-19T21:26:00+00:00">19 Nov 2019, 21:26</time>
      </address>
      <p>Про це ексдипломат розповів у вівторок, під час слухань в Палаті представників США, повідомляє власний кореспондент Укрінформу.</p>
      <p>"Мені стало відомо про вплив, який мав негативний ефект на наші політичні зусилля (щодо України – ред.). Коли четверо з нас, хто був у президентській делегації на інавгурації (Володимира Зеленського – ред.), 23 травня прийшли групою на зустріч з президентом Трампом, ми представили наш висновок про те, що президент Зеленський є найкращим шансом для того, аби вивести Україну з болота корупції", - зазначив Волкер.</p>
      <p>Він повідомив, що представники делегації закликали Трампа запросити президента Зеленського до Білого дому. </p>
      <p>"Президент (Трамп – ред.) був дуже скептичним з огляду на історію корупції в Україні, що зрозуміло. Він сказав, Україна – корумпована країна, наповнена жахливими людьми. Він зазначив, що вони домагалися його поразки", - розповів Волкер.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821477-impicment-trampa-u-kongresi-ssa-pocalisa-sluhanna-za-ucasti-volkera-ta-morrisona.html">Імпічмент Трампа: У Конгресі почалися слухання за участі Волкера та Моррісона</a>
      </blockquote>
      <p>При цьому, за його словами<b><a href="https://www.ukrinform.ua/tag-tramp">, Дональд Трамп </a></b>посилався на розмови зі своїм адвокатом Руді Джуліані.</p>
      <p>"Мені стало ясно, що попри позитивні новини та рекомендації, які представила наша офіційна делегація щодо нового президента (України – ред.), Дональд Трамп мав глибоке негативне ставлення до України, яке мало давнішнє коріння", - зазначив колишній спецпредставник США по України. </p>
      <p>Як підкреслив Волкер, глава Білого дому отримував інформацію зі сторонніх джерел, зокрема від Джуліані, яка була "дуже негативною", що змусило його зберігати своє негарне ставлення до України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817696-trampa-bilse-hviluvalo-rozsliduvanna-proti-bajdena-niz-pidtrimka-ukraini-tejlor.html">Трампа більше хвилювало розслідування проти Байдена, ніж підтримка України – Тейлор</a>
      </blockquote>
      <p>Далі Курт Волкер пояснив, чому він рекомендував президенту Зеленському зв'язатися з американським лідером особисто.</p>
      <p>За його словами, через кілька днів, 29 травня, президент Трамп дійсно підписав лист-запрошення Володимиру Зеленському до Білого дому.</p>
      <p>"Однак після того, як минуло понад чотири тижні, нам так і не вдалося визначити дату зустрічі, і я був переконаний, що тривале негативне ставлення президента до України є причиною вагань щодо планування зустрічі", - розповів колишній дипломат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2817955-persi-publicni-sluhanna-v-ssa-spravznij-bij-tilki-pocinaetsa.html">Перші публічні слухання в США: Справжній бій тільки починається</a>
      </blockquote>
      <p>У цьому зв'язку він пояснив Володимиру Зеленському, що "виникла проблема з інформацією, яка дійшла до президента Трампа від мера Джуліані" відносно України. </p>
      <p>"Я зробив це під час двосторонньої зустрічі на конференції з питань економічних реформ в Україні, що проходила в Торонто 2 липня 2019 року, де я очолював делегацію США. Я запропонував, щоби він зателефонував безпосередньо президенту Трампу – для поновлення їхніх особистих стосунків – та запевнив би президента Трампа, що він (Зеленський) прихильно ставиться до розслідування та боротьби з корупційними проявами, на яких він і побудував свою президентську кампанію", - повідомив колишній спецпредставник США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2816996-zurnalisti-cnn-znajsli-dokazi-zustricej-trampa-z-parnasom-i-frumanom.html">Журналісти CNN знайшли докази зустрічей Трампа з Парнасом і Фруманом</a>
      </blockquote>
      <p>Волкер висловив переконання, що діалог двох президентів міг би змінити негативне ставлення Дональда Трампа до України.</p>
      <p>Як повідомляв Укрінформ, у вівторок Палата представників США проводить чергові публічні слухання в контексті розслідування з імпічменту президента Сполучених Штатів.</p>
    </article>
  </body>
</html>