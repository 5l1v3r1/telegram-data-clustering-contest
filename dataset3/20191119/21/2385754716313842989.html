<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598192/anadiarthrosi-tou-kapitalismou-yposxontai-oi-ergatikoi-pataksi-vias-oi-toris"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T21:11:00+00:00"/>
    <meta property="og:title" content="Αναδιάρθρωση του καπιταλισμού υπόσχονται οι Εργατικοί, πάταξη βίας οι Τόρις"/>
    <meta property="og:description" content="Στις 12 ποσοστιαίες μονάδες τοποθετεί την διαφορά των Συντηρητικών από τους Εργατικούς στην Βρετανία νέα δημοσκόπηση της YouGov για το Sky News.   Η..."/>
  </head>
  <body>
    <article>
      <h1>Αναδιάρθρωση του καπιταλισμού υπόσχονται οι Εργατικοί, πάταξη βίας οι Τόρις</h1>
      <address><time datetime="2019-11-19T21:11:00+00:00">19 Nov 2019, 21:11</time> by <a rel="author">SigmaLive</a></address>
      <p><b>Στις 12 ποσοστιαίες μονάδες τοποθετεί την διαφορά των Συντηρητικών από τους Εργατικούς στην Βρετανία νέα δημοσκόπηση της YouGov για το Sky News.<br/></b> <br/>Η ίδια εταιρεία έδινε την διαφορά στο 17%, μόλις την Παρασκευή, με την νέα μέτρηση να πιστεύεται ότι βρίσκεται πιο κοντά στον μέχρι τώρα μέσο όρο.<br/> <br/>Συγκεκριμένα, οι Συντηρητικοί συγκεντρώνουν 42% στην πρόθεση ψήφου έναντι 30% των Εργατικών. <br/> <br/>Ακολουθούν οι Φιλελεύθεροι Δημοκράτες με 15% και το Κόμμα του Brexit με 4%.<br/> <br/>Εν τω μεταξύ, ο σκιώδης υπουργός Οικονομικών, Τζον ΜακΝτόνελ, είπε ότι μία κυβέρνηση υπό το Εργατικό Κόμμα «θα ξαναέγραφε τους κανόνες λειτουργίας της βρετανικής οικονομίας», επικρίνοντας την φιλοσοφία του βραχυπρόθεσμου κέρδους που όπως είπε κυριαρχεί στον «καπιταλισμό των μετόχων εταιρειών».<br/> <br/>Υποσχόμενος να δώσει τον έλεγχο στους εργαζόμενους, ο κ. ΜακΝτόνελ είπε ότι οι Εργατικοί θα νομοθετήσουν ώστε τουλάχιστον το 1/3 των μελών των διοικητικών συμβουλίων των εταιρειών να αποτελείται από εργαζόμενους και το 10% των μετοχών να αποδίδεται επίσης σε εργαζόμενους.<br/> <br/>Στο πλαίσιο της ριζικής αναδιάρθρωσης της «κανονιστικής αρχιτεκτονικής» των επιχειρήσεων στην Βρετανία, ο κ. ΜακΝτόνελ παραδέχθηκε ότι θα ήθελε όλες οι αλλαγές να εφαρμόζονται και στην περίπτωση των τραπεζών. <br/> <br/>Αναλυτές σχολιάζουν ότι οι αλλαγές αυτές θα συνιστούσαν την μεγαλύτερη αναδιάρθρωση του χρηματοπιστωτικού κανονιστικού πλαισίου στην Βρετανία από το 1997, όταν ο τότε υπουργός Οικονομικών Γκόρντον Μπράουν είχε καταστήσει ανεξάρτητη την Τράπεζα της Αγγλίας.<br/> <br/>Από την πλευρά του, ο πρωθυπουργός Μπόρις Τζόνσον έδωσε έμφαση στην λήψη αυστηρών μέτρων για την πάταξη της βίαιης εγκληματικότητας και ιδίως των συχνών επιθέσεων με μαχαίρι στο Λονδίνο και σε άλλες μεγαλουπόλεις της Βρετανίας.<br/> <br/>Πηγή: ΚΥΠΕ </p>
    </article>
  </body>
</html>