<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/politiki/tsipras-den-einai-marathonios-i-poreia-toy-polytechneioy-gia-na-termatiso/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-19T21:20:58+00:00"/>
    <meta property="og:title" content="Τσίπρας: Δεν είναι μαραθώνιος η πορεία του Πολυτεχνείου για να τερματίσω"/>
    <meta property="og:description" content="Ο πρόεδρος του ΣΥΡΙΖΑ εξήγησε γιατί πήγε στην πορεία για το Πολυτεχνείο, αν και δεν έφτασε μέχρι την αμερικανική πρεσβεία... - Απέδωσε αντικυβερνητικό"/>
  </head>
  <body>
    <article>
      <h1>Τσίπρας: Δεν είναι μαραθώνιος η πορεία του Πολυτεχνείου για να τερματίσω</h1>
      <address><time datetime="2019-11-19T21:20:58+00:00">19 Nov 2019, 21:20</time> by <a rel="author">Παναγιώτης Θεoδωρόπουλος</a></address>
      <p>Ο πρόεδρος του ΣΥΡΙΖΑ εξήγησε γιατί πήγε στην πορεία για το Πολυτεχνείο, αν και δεν έφτασε μέχρι την αμερικανική πρεσβεία… – Απέδωσε αντικυβερνητικό χαρακτήρα στη διαδήλωση – Χαρακτήρισε το δόγμα «νόμος και τάξη» της κυβέρνησης ως αντιπερισπασμό για την αδυναμία διαχείρισης του προσφυγικού ζητήματος.</p>
      <p>Ερωτηθείς για την παρουσία του στην πορεία για την επέτειο της εξέγερσης του Πολυτεχνείου, ο πρόεδρος του ΣΥΡΙΖΑ εξέφρασε την έκπληξή του για τις αντιδράσεις, ενώ ανέφερε χαρακτηριστικά ότι δεν είναι «μαραθώνιος, για να τερματίσεις», εξηγώντας για ποιο λόγο δεν πήγε μέχρι την πρεσβεία των ΗΠΑ. Παράλληλα, απέδωσε αντικυβερνητικό χαρακτήρα στην πορεία για το Πολυτεχνείο.</p>
      <p>«Ως πρωθυπουργός δούλεψα για την καλυτέρευση των σχέσεων με τις ΗΠΑ» επιχειρηματολόγησε ο τέως πρωθυπουργός.</p>
      <p>«Εγώ πήγα στο Πολυτεχνείο ως πρωθυπουργός, κατέθεσα στεφάνι ως πρωθυπουργός» ανέφερε σε άλλη ερώτηση, τονίζοντας ότι δεν μετείχε παλαιότερος στην πορεία, καθώς αυτή έχει αντιεξουσιαστικό χαρακτήρα και δεν ήθελε να δημιουργήσει προβλήματα με την παρουσία του. Επιχείρησε, δε, να εμφανιστεί ως ένας πολιτικός που, όταν κατείχε το αξίωμα, δεν έκανε εκείνα που έκαναν οι προκάτοχοί του, αλλά κατέβαινε στον κόσμο.</p>
      <p>Ο κ. Τσίπρας έκανε λόγο για «παλινόρθωση ενός συστήματος που ευθύνεται για την χρεοκοπία της χώρας», ενώ μίλησε για «υπερ-δεξιούς υπουργούς», που έχουν επιχειρήσει να αναθεωρήσουν την ιστορία, ενώ υποστήριξε ότι το δόγμα «νόμος και τάξη» της κυβέρνησης Μητσοτάκη έχει κινητοποιήσει τα δημοκρατικά αντανακλαστικά της κοινωνίας -και ιδιαίτερα της νεολαίας.</p>
      <p>«Αστείο στα μάτια της ελληνικής κοινωνίας το δόγμα νόμος και τάξη» είπε ακόμη, υποστηρίζοντας ότι η κυβέρνηση επιχειρεί ένα αντιπερισπασμό απέναντι στην αδυναμία διαχείρισης του προσφυγικού προβλήματος.</p>
      <p>«Κανένας πολίτης δεν αισθάνεται ευχάριστα» με την εικόνα των ΜΑΤ στα Εξάρχεια, είπε ο αρχηγός του κόμματος της αξιωματικής αντιπολίτευσης, παραδέχθηκε ωστόσο το πρόβλημα στην περιοχή. Η εγκληματικότητα δεν έχει μειωθεί, παρατήρησε, ενώ ανέφερε ότι δεν έχει βελτιωθεί και η καθημερινότητα των κατοίκων στα Εξάρχεια.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ipourgeia/dimosio-ti-allazei-stis-adeies-poy-exomoionontai-idoch-me-monimoys-eggrafo/"/>
        <a href="https://www.aftodioikisi.gr/dimosio/erasmus-gia-dimosioys-ypalliloys-oles-oi-leptomereies-2/"/>
        <a href="https://www.aftodioikisi.gr/oikonomia/oi-krisimes-7-imeres-gia-to-koinoniko-merisma-poioi-telika-tha-to-paroyn/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/oikonomia/epidoma-petrelaioy-thermansis-vgike-to-fek-poioi-tha-paroyn-eos-350-eyro/"/>
        <a href="https://www.aftodioikisi.gr/oikonomia/ayto-einai-to-koinoniko-merisma-toy-dekemvrioy-i-katanomi-ton-400-ek-eyro/"/>
        <a href="https://www.aftodioikisi.gr/asfalistika/anadromika-dikastiki-apofasi-gia-epistrofes-os-kai-33-mines/"/>
      </related>
    </article>
  </body>
</html>