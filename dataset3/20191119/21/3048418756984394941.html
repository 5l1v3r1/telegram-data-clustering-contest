<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/19/vrouwelijke-syriegangers-met-kinderen-teruggekeerd/"/>
    <meta property="og:site_name" content="ThePostOnline"/>
    <meta property="article:published_time" content="2019-11-19T21:15:00+00:00"/>
    <meta property="og:title" content="Twee vrouwelijke Syriëgangers met kinderen teruggekeerd naar Nederland, direct op Schiphol aangehouden"/>
    <meta property="og:description" content="Binnenkort mogelijk nog derde vrouw naar Nederland"/>
  </head>
  <body>
    <article>
      <h1>Twee vrouwelijke Syriëgangers met kinderen teruggekeerd naar Nederland, direct op Schiphol aangehouden</h1>
      <h2>Binnenkort mogelijk nog derde vrouw naar Nederland</h2>
      <address><time datetime="2019-11-19T21:15:00+00:00">19 Nov 2019, 21:15</time> by <a rel="author" href="https://www.tpo.nl/author/gyurka" target="_blank">Gyurka Jansen</a></address>
      <p>Op Schiphol zijn twee vrouwen aangehouden die samen met hun kinderen uit Syrië zijn teruggekeerd. Zij zaten aanvankelijk in Turkije maar zijn door dat land nu doorgestuurd naar Nederland.</p>
      <p>Van een van de twee werd vorige maand de Nederlandse nationaliteit ingetrokken. De andere vrouw zat al langer in vreemdelingendetentie in Turkije en heeft nog wel de Nederlandse nationaliteit.</p>
      <p>Dat melden het Openbaar Ministerie en de ministeries van Justitie en Veiligheid en Buitenlandse Zaken. Het gaat om vrouwen van 23 en 25 jaar oud en twee kinderen van 3 en 4 jaar oud. De kinderen zijn overgedragen aan de Raad voor de Kinderbescherming.</p>
      <p>De vrouwen worden verdacht van deelneming aan de terroristische organisatie IS. De 25-jarige verdachte meldde zich eind oktober bij de Nederlandse ambassade in Ankara, op 30 oktober werd haar Nederlandse nationaliteit ingetrokken. De jongere vrouw is in januari 2018 al aangehouden in Turkije. De vrouwen worden vrijdag voorgeleid aan de rechter-commissaris in Rotterdam.</p>
      <p>Nederland heeft er de afgelopen tijd op aangedrongen de vrouw die haar nationaliteit is ontnomen, niet terug te sturen, benadrukken de ministeries. Minister Ferd Grapperhaus (Justitie en Veiligheid) heeft meerdere keren met de Turkse minister van Binnenlandse Zaken hierover gesproken. Ook werd er een ambtelijke missie naar Turkije gestuurd.</p>
      <p>“Het kabinet betreurt dat Turkije ondanks alle inspanningen alsnog eigener beweging tot uitzetting is overgegaan.” Na vervolging, berechting en een eventuele celstraf zal Nederland erop inzetten de vrouw uit te zetten naar Marokko, het land waarvan ze nog wel staatsburger is.</p>
      <p>Een derde vrouw, die zich eind oktober samen met de 25-jarige vrouw meldde en die nog wel de Nederlandse nationaliteit heeft, krijgt momenteel consulaire bijstand. Zij zal “naar verwachting binnenkort in afstemming met de Turkse autoriteiten naar Nederland worden uitgezet”, staat in de brief van de ministeries.</p>
    </article>
  </body>
</html>