<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640828/%D8%B3%D8%A7%D8%AE%D8%AA-%D8%AA%D9%88%D9%86%D9%84-%D8%AF%D8%B1-%DA%A9%D8%B4%D9%88%D8%B1-%DB%B5%DB%B0-%D8%AF%D8%B1%D8%B5%D8%AF-%D8%B1%D8%B4%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:47:00+00:00"/>
    <meta property="og:title" content="ساخت تونل در کشور ۵۰ درصد رشد کرد"/>
    <meta property="og:description" content="اسلامی گفت: ایران در شرایطی قرار دارد که سیستم جغرافیایی، کوهستانی بودن و تمرکز جمعیت کشور در غرب و شمال کوهستانی، ایجاب می‌کند ..."/>
  </head>
  <body>
    <article>
      <h1>
        <a href="https://www.bultannews.com/fa/news/640828/%D8%B3%D8%A7%D8%AE%D8%AA-%D8%AA%D9%88%D9%86%D9%84-%D8%AF%D8%B1-%DA%A9%D8%B4%D9%88%D8%B1-%DB%B5%DB%B0-%D8%AF%D8%B1%D8%B5%D8%AF-%D8%B1%D8%B4%D8%AF-%DA%A9%D8%B1%D8%AF">ساخت تونل در کشور ۵۰ درصد رشد کرد</a>
      </h1>
      <h2>اسلامی گفت: ایران در شرایطی قرار دارد که سیستم جغرافیایی، کوهستانی بودن و تمرکز جمعیت کشور در غرب و شمال کوهستانی، ایجاب می‌کند ...</h2>
      <address><time datetime="2019-11-19T21:47:00+00:00">19 Nov 2019, 21:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اسلامی وزیر راه و شهرسازی با حضور در سیزدهمین کنفرانس تونل، اظهار کرد: ایران در شرایطی قرار دارد که سیستم جغرافیایی، کوهستانی بودن و تمرکز جمعیت کشور در غرب و شمال کوهستانی، ایجاب می‌کند دسترسی‌های آسان، ایمن و سریع را بیش از پیش فراهم شود.</p>
      <p>وی ادامه داد: اگر گاهی اوقات در بخش راه، نداشتن ابزار و نداشتن <b>هزینه</b> برای <b>احداث تونل </b>باعث می‌شد، از ساخت آن فاصله بگیریم، اما خوشبختانه در سال‌های اخیر و در دهه گذشته توجه ویژه‌تری به بحث استفاده از تونل شده است.</p>
      <p>وزیر راه و شهرسازی تصریح کرد: دلیل این توجه ویژه این است که در حال حاضر ۳۳۰ کیلومتر تونل در حوزه راه و راه‌آهن در دست بهره‌برداری داریم و ۵۳۰ کیلومتر نیز در دست ساخت و طراحی است. ساخت تونل هم اکنون معادل آزادراه‌ها، بزرگراه‌ها و راه‌های اصلی که در بحث ساخت و مطالعه ۲ برابر شده‌اند در این حوزه هم رشد بیش از ۵۰ درصدی را شاهد هستیم.</p>
      <p>اسلامی افزود: نکته حائز اهمیت توجه به مطالعات در مسیریابی به مهندسی زمین شناسی است تا مسیر‌های درستی انتخاب شود، به نحوی که با این مطالعات علاوه بر انتخاب یک مسیر بهینه، قیمت تمام شده و هزینه را نیز با یک مهندسی ارزشی مورد توجه قرار دهیم.</p>
      <p>وی تصریح کرد: در این مسیر نکته مهم این است که گروه‌های اجرایی در بخش ساخت تونل، بتوانند به لحاظ علمی، تکنولوژی و عملیاتی کار را با یکدیگر همگرا و هم‌افزا پیش برده و در صحنه حضور داشته باشند. به شکلی که با زبانی مشترک مسائل موجود در مسیر طرح را با ابزاری که در اختیار دارند، اجرا و مدیریت کنند.</p>
      <p>وزیر راه و شهرسازی با اشاره به اینکه در گذشته در نقاطی کار به شکلی صورت گرفته که باعث شده تا هزینه‌های نگهداری موقت بالا باشد، گفت: به این دلیل مهم است که در بخش مطالعات برای استفاده از مهندسان مشاور از این تفکر بیشتر تبعیت شود که مهندسان باید در کار خودشان ظرفیت‌های گوناگون نومهندسی را در کنار هم به کار گیرند. به صورتی که به شکل یک کار گروهی در کنار کار مسیریابی و طراحی، بحث اقتصادی و مالی نرخ تمام شده را نیز در همان فاز مطالعات کنترل و مورد توجه قرار دهیم.</p>
      <p>این عضو کابینه دولت دوازدهم در سیزدهم کنفرانس تونل با اشاره به اینکه لازم است مطالعات وضعیت حتما در این حوزه در مسیر‌هایی که کار به صورت سنتی انجام گرفته مدنظر قرار گیرد، اظهار کرد: این مساله از آن‌جایی مهم است که برای حفظ ایمنی، پایداری، طول عمر و دوام تونل‌هایی که به صورت سنتی کار شده باید نظارت‌ها دقیق و کنترل کامل روی آن‌ها صورت گیرد.</p>
      <p>اسلامی گفت: این جزو مواردی است که در بحث نگهداری تونل‌ها، سازمان راهداری و حمل و نقل جاده‌ای باید به آن توجه داشته باشد و با ایجاد هشداردهنده‌ها، ایمنی را فراهم کند.</p>
      <p>وی ادامه داد: در این زمینه مهندسی و تجهیزات در کشور هم باید مورد توجه قرار گیرد. ما مهندسان زیادی داریم که نیاز به بازار کار داشته و از سوی دیگر تجهیزات و امکاناتی که باید در مسیر توسعه ظرفیت و بالا رفتن راندمان کار استفاده شود.</p>
      <p>وزیر راه و شهرسازی افزود: بعضی از پروژه‌هایی که در دستور کار وزارت راه و شهرسازی آرزوی چند ساله مردم یک منطقه است. مسیری که اگر یک تونل در آن احداث می‌شد یا احداث شود، مسیرشان ۵۰ تا ۶۰ کیلومتر کوتاه‌تر و دسترسی ایمن و آسان‌تری خواهند داشت.</p>
      <p>اسلامی ادامه داد: در این خصوص باید سعی کنیم این پروژه‌ها با توجه به طراحی مدل‌های جدید مالی آغاز شده و در این مسیر از تمام شرکت‌های عمرانی دعوت می‌کنیم تا با این مدل‌ها و پروژه‌های موجود یک کنسرسیوم تشکیل داده تا فعالیت در این پروژه‌ها در دستور کار قرار گیرد. به این نحو یک تعریف برای بازگشت مالی خواهیم داشت و بیش از این منتظر بودجه‌های دولتی نخواهیم بود.</p>
      <p>وی تصریح کرد: پروژه‌ها بسیار و در مقابل آن مطالبات اجتماعی هم زیاد است که منتظر اقدام عملی به جای وعده هستند. باید همان‌طور که گفته شد با یک مدل جدید به سمت این پروژه‌ها برویم تا هم پاسخی به مطالبات دهیم و هم با روحیه‌ای متفاوت با افزودن ماشین‌آلات و تجهیزات، فرصتی برای فعالیت مهندسان کشورمان فراهم کنیم.</p>
      <p>وزیر راه و شهرسازی در ادامه بیان کرد: در دهه ۶۰ با موافقت رئیس جمهور وقت دستوری گرفته شد تا با ایجاد یک کنسرسیوم داخلی و خارجی، اتوبان تهران – شمال بدون دست زدن به طبیعت با پل و تونل از امامه لواسان تا صلاح‌الدین کلای شمال ختم شود. یک برش زیبا که فقط با پل و تونل بود و در شدن مسیر ۱۱۵ کیلومتری آن، حدود یک ساعت به طول می‌انجامید.</p>
      <p>اسلامی افزود: به هرحال این مسیر انتخاب نشد و به جای آن روی مسیر دیگری کار شد که سال‌هاست گرفتار آن بوده و چاره‌ای هم جز تکمیل آن نداریم. با این حال برای اتصال مترو تهران به شمال کشور که یکی از معضلات جامعه ما برای دسترسی به مازندران است، این ایده و پروژه می‌تواند منجر به یک کار بزرگ شود.</p>
      <p>وی ادامه داد: پروژه‌ای که مطالعات اولیه آن انجام گرفته و اگر یک سرمایه‌گذاری به صورت کنسرسیوم برای آن ایجاد شود عبور از البرز با حفر تونل‌های عریض توسط گروه مهندسان تونل کشور با یک مسافت کوتاه فراهم خواهد شد.</p>
      <p>وزیر راه و شهرسازی مطرح کرد: به این طریق از انجمن تونل دعوت می‌کنیم که یکی از ظرفیت‌های متعددی را که دارد، روی این کار توسعه‌ای متمرکز کند و این کار را که مطالعات اولیه آن صورت گرفته به فاز بعدی که یک پروژه قابل اندازه‌گیری و اجرایی است، هدایت کند. به این شکل می‌توانیم به صورت عملی این کار را در دستور کار قرار دهیم که یکی از نیاز‌های مبرم مردم تردد به شمال کشور است.</p>
    </article>
  </body>
</html>