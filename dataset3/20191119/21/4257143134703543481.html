<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/19/kirugtak-a-bl-dontos-csapat-edzojet"/>
    <meta property="og:site_name" content="infostart"/>
    <meta property="article:published_time" content="2019-11-19T21:46:45+00:00"/>
    <meta property="og:title" content="Kirúgták a BL-döntős csapat edzőjét"/>
    <meta property="og:description" content="A Tottenham nem kér tovább az argentin Mauricio Pochettino szolgálataiból."/>
  </head>
  <body>
    <article>
      <h1>Kirúgták a BL-döntős csapat edzőjét</h1>
      <address><time datetime="2019-11-19T21:46:45+00:00">19 Nov 2019, 21:46</time> by <a rel="author">Infostart / MTI</a></address>
      <h3>A Tottenham nem kér tovább az argentin Mauricio Pochettino szolgálataiból.</h3>
      <p>A Tottenham Hotspur labdarúgócsapata megvált Mauricio Pochettino vezetőedzőtől.</p>
      <p>A klub kedden közölte a döntést, amely a londoni együttes gyenge szezonkezdete miatt már hetek óta témát adott az angol sportsajtónak.</p>
      <p>Daniel Levy klubelnök hozzátette: a vezetőség nehezen szánta rá magát erre a váltásra, de különösen az elmúlt szezon végén, míg a mostani idény elején elért gyenge hazai eredmények rendkívül csalódottá tette őket.</p>
      <p>A 47 éves argentin szakember 2014 nyarán vette át a Tottenham irányítását, amely ebben az időszakban az angol élvonal egyik meghatározó csapatává vált, bár a most zajló idényben 12 fordulót követően csak a 14. helyen áll a Premier League tabelláján. A londoni együttesnek Pochettinóval sem sikerült ugyan trófeát nyernie, de idén tavasszal története során először a Bajnokok Ligájában döntőt játszhatott, ahol a Liverpoollal szemben maradt alul.</p>
      <p>Pochettino 293 mérkőzésen ült a Tottenham kispadján, mérlege: 160 győzelem, 60 döntetlen és 73 vereség.</p>
      <p>
        <i>Nyitókép: MTI/AP/Martin Meissner</i>
      </p>
    </article>
  </body>
</html>