<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/1560792/ofi-stoheuodas-sto-peristeri-kai-oi-metagrafes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T21:08:00+00:00"/>
    <meta property="og:title" content="ΟΦΗ: Στοχεύοντας στο Περιστέρι και οι μεταγραφές"/>
    <meta property="og:description" content="Ορθό το «Ναι» της ΠΑΕ ΟΦΗ για κόσμο της ΑΕΚ στο ματς που ακολουθεί στο «Γεντί Κουλέ». Το «Όχι» της Αστυνομίας και για «μεμονωμένη» παρουσία φιλάθλων είναι στην ευχέρεια Αυγενάκη. Όπως και τις προηγούμενες αγωνιστικές."/>
  </head>
  <body>
    <article>
      <h1>ΟΦΗ: Στοχεύοντας στο Περιστέρι και οι μεταγραφές</h1>
      <address><time datetime="2019-11-19T21:08:00+00:00">19 Nov 2019, 21:08</time> by <a rel="author">Μαλτεζάκης Στέλιος</a></address>
      <p>
        <b>Ορθό το «Ναι» της ΠΑΕ ΟΦΗ για κόσμο της ΑΕΚ στο ματς που ακολουθεί στο «Γεντί Κουλέ». Το «Όχι» της Αστυνομίας και για «μεμονωμένη» παρουσία φιλάθλων είναι στην ευχέρεια Αυγενάκη. Όπως και τις προηγούμενες αγωνιστικές.</b>
      </p>
      <p>Για τον ΟΦΗ το ματς επανέναρξης με τον Ατρόμητο στο Περιστέρι, έχει δύο έξτρα προκλήσεις στη ροή της παρουσίας του στο πρωτάθλημα.</p>
      <p>Η μία αφορά το σπάσιμο των δυο συνεχόμενων ηττών που γνώρισε από ΑΕΛ και ΠΑΟΚ.<br/><br/>Η άλλη, την αλλαγή προπονητή –έστω και προσωρινή- στον πάγκο του Ατρομήτου που εμφανίζεται με το προπονητικό δίδυμο των Γιώργου Κορακάκη και Σωκράτη Οφρυδόπουλου, που συν τοις άλλοις είναι βαθυγνώστες της ομάδας του Περιστερίου, που θέλει να πλησιάσει τη ζώνη της εξάδας, μετά τις απώλειες που είχε ως τώρα. <br/><br/>Στις τελευταίες 6 αγωνιστικές η ψαλίδα έχει κλείσει αφού και ΟΦΗ και Ατρόμητος έχουν κατακτήσει από 9 βαθμούς, όταν η βαθμολογική τους διαφορά είναι στο +5 στο σύνολο, υπέρ της κρητικής ομάδας. <br/><br/>Όμως η μεγαλύτερη πρόκληση για τον ΟΦΗ είναι η επιβεβαίωση της δυναμικής του παιγνιδιού του στο μόνιμο δίπτυχό του «καλό ποδόσφαιρο – νίκη» (Και χωρίς τον Μεγιάδο)</p>
      <p>
        <b>Με κόσμο της ΑΕΚ στην «6» το πιθανότερο</b>
      </p>
      <p>Από τη στιγμή που ο υφυπουργός Αθλητισμού, Λευτέρης Αυγενάκης, έχει επιτρέψει τις μεμονωμένες μετακινήσεις, οι φίλοι της ΑΕΚ θα βρεθούν στη θύρα 6 του Γεντί Κουλέ στο ματς της ομάδας τους με τον ΟΦΗ, όπως έγινε σε προηγούμενες αγωνιστικές.</p>
      <p>Παρά το όχι της Ελληνικής Αστυνομίας που δεν συμφωνεί παρά το δυνατό ναι του ΟΦΗ, ούτε με τη μεμονωμένη μετακίνηση... (Ας δούμε τι θα πει και η ΔΕΑΒ)</p>
      <p>-Αξίζει να κοιτάξουμε μπροστά και να ξαναδούμε τα γήπεδα μας γεμάτα από κόσμο και με την παρουσία φιλάθλων και από τις δύο ομάδες κι ας αναλάβουν όλοι τις ευθύνες τους.</p>
      <p>
        <b>Μεταγραφές μέσα από το «μοντέλο»</b>
      </p>
      <p>Είπαμε, ο ΟΦΗ είναι δομημένη ομάδα. Μπορεί αυτή την περίοδο να μην παίρνεις λέξη για μεταγραφές από τα κεντρικά πρόσωπα, αλλά αυτό που θεωρείται φυσιολογικό και εισπράττεται μέσα από το “μοντέλο” είναι ότι στην προσεχή μεταγραφική περίοδο θα ενισχυθεί μεταγραφικά.</p>
      <p>Ο Σίμος απέφυγε παντελώς το ερώτημα το Σάββατο, έχοντας στρέψει το μυαλό του στα παιχνίδια που έρχονται και την επαναφορά στις νίκες. Ωστόσο ο “μηχανισμός” για νέο αίμα δουλεύει ακατάπαυστα, όπως έχει μάλιστα σημειώσει και το ρεπορτάζ της “Ν.Κ.” για παίκτες με... ονόματα και διευθύνσεις. Υπάρχει άλλωστε και το πάντα υπαρκτό ζήτημα τού “δώσε”.</p>
      <p>Αμυντικός χαφ και στόπερ έχουν ήδη δημοσιοποιηθεί. Αλλά, κόβοντας τις παλιές συνήθειες, οι αποκτήσεις θα είναι για τη ροή του συστήματος δουλειάς και όχι του “άρπα”.</p>
      <figure>
        <img src="https://www.neakriti.gr/files/2019-11-19/PAOK.jpg"/>
      </figure>
      <p>
        <b>Οι υποψήφιες ομάδες της Χρονιάς και ο ΠΑΟΚ</b>
      </p>
      <p>-Χαμός… στο ίσιωμα! Στη λίστα των καλύτερων ομάδων που ανακοίνωσε ο ΠΣΑΤ ως υποψήφιες, δεν συμπεριλαμβάνεται ο ΠΑΟΚ παρότι έκανε την καλύτερη σεζόν της ιστορίας του (ντάμπλ και αήττητο μαζί) και αυτό έχει ξεσηκώσει<a href="http://www.metrosport.gr/article/apistefto-den-ine-ipopsifios-gia-omada-tis-chronias-paok"> αντιδράσεις στη συμπρωτεύουσα</a>! Μπορεί πάντως να ψηφιστεί στην επιλογή… άλλη ομάδα.</p>
      <p>Η υποψηφιότητα του Ολυμπιακού σε τρεις (πανάξιες) περιπτώσεις, για ομάδα της χρονιάς: Στην Υδατοσφαίριση (Δευτεραθλητής Ευρώπης Τσάμπιονς Λιγκ), στις γυναίκες της Υδατοσφαίρισης (Δευτεραθλήτριες Ευρώπης) και στο βόλει (άνδρες, ημιτελικά CEV CUP), προφανώς «χτύπησε»</p>
      <p>Λογικά θα δοθεί εξήγηση στις «αιτιάσεις» για τη λίστα αξιολόγησης από τους επιτετραμμένους του Συνδέσμου.</p>
      <p>
        <b>Τα πιο πολλά λεφτά η Μπαρτσελόνα</b>
      </p>
      <p>Το 2019 θα μείνει στην ιστορία της Μπαρτσελόνα, τόσο αγωνιστικά (με την επίτευξη ενός νέου τίτλου πρωταθλήματος και την ηχηρό αποκλεισμό της στο Champions League από τη Λίβερπουλ), καθώς και οικονομικά.</p>
      <p>Σύμφωνα με το περιοδικό Forbes , η Μπαρτσελόνα, οδηγεί για πρώτη φορά, την κατάταξη των ποδοσφαιρικών συλλόγων με το υψηλότερο εισόδημα στον κόσμο.</p>
      <p>Η Μπαρτσελόνα έχει καταγράψει συνολικά 852 εκατομμύρια ευρώ φέτος , 162 περισσότερα από ό, τι το 2018 (690). Η Ρεάλ Μαδρίτης, ηγέτης το προηγούμενο έτος, έχει έσοδα ύψους 757 εκατομμυρίων ευρώ, μόνο έξι περισσότερα από ό, τι πέρυσι.</p>
      <figure>
        <img src="https://www.neakriti.gr/files/2019-11-19/kaklamanakis23.jpg"/>
      </figure>
      <p>
        <b>Όχι και φίμωτρο με εξώδικο για το <a href="https://www.neakriti.gr/article/sport/1560147/nikos-kaklamanakis-gremiste-ta-teihi-tis-diafthoras-kai-tis-katahrisis-exousias/">«γκρεμίστε τα τείχη...»</a></b>
      </p>
      <p>-Μ’ εξώδικο αποφάσισε η Ελληνική Ιστιοπλοϊκή Ομοσπονδία ν’ απαντήσει στον Ολυμπιονίκη Νίκο Κακλαμανάκη, για τη δημόσια στήριξή του και την αιτιολόγησή της, στη θεσμοθέτηση ορίων για τη συμμετοχή στα ΔΣ ομοσπονδιών/σωματείων.</p>
      <p>-Τι λες καλέ; Ενόχλησαν οι δηλώσεις του [«…ζητάμε να γκρεμίζετε τείχη, να γκρεμίσετε τείχη διαφθοράς, τείχη της κατάχρησης εξουσίας, διασπάθισης δημόσιου χρήματος και τείχη περιφρόνησης…»]</p>
      <p>-Επιχείρηση Κόκε με κωδικό «Maskoke». Βρε τον Κόκε που βλέπαμε στον Άρη… από το 2006 έως το 2011 με 138 συμμετοχές και 30 γκολ στο πρωτάθλημα. Ένας τόνος χασίς και πολλά όπλα…</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/podosfairo/elliniko/1560674/to-adikleidi-tou-titlou-apo-ta-play-offs/"/>
        <a href="https://www.neakriti.gr/article/sport/1560147/nikos-kaklamanakis-gremiste-ta-teihi-tis-diafthoras-kai-tis-katahrisis-exousias/"/>
        <a href="https://www.neakriti.gr/article/sport/podosfairo/elliniko/1560782/gia-tin-ethniki-mas-den-horoun-exupnades/"/>
        <a href="https://www.neakriti.gr/article/sport/podosfairo/elliniko/omades/ofi/1560491/ofi-exitarei-tin-skepsi-ton-adipalon-proponiton/"/>
        <a href="https://www.neakriti.gr/article/sport/podosfairo/elliniko/1560337/ofi-stin-top-exada-makran-apo-tous-allous/"/>
      </related>
    </article>
  </body>
</html>