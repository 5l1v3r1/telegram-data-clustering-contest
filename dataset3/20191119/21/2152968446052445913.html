<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/19/angelkova-otchete-trudna-no-dobra-godina-za-turizma.430169"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T21:12:00+00:00"/>
    <meta property="og:title" content="Ангелкова отчете: Трудна, но добра година за туризма"/>
    <meta property="og:description" content="Министърът обсъди бъдещето след фалита на &quot;Томас Кук&quot; | Dnes.bg"/>
  </head>
  <body>
    <article>
      <h1>Ангелкова отчете: Трудна, но добра година за туризма</h1>
      <h2>Министърът обсъди бъдещето след фалита на "Томас Кук"</h2>
      <address><time datetime="2019-11-19T21:12:00+00:00">19 Nov 2019, 21:12</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>"2019 г. е трудна и изпълнена с много предизвикателства пред туризма, но постигнатите до момента резултати са много добри, дори спрямо миналогодишните исторически рекорди", заяви министърът на туризма Николина Ангелкова по време на Националния съвет по туризъм.</p>
      <related>
        <a href="https://www.dnes.bg/politika/2019/11/17/angelkova-ot-egipet-imame-otlichni-rezultati-v-turizma.429936"/>
      </related>
      <p>В заседанието са участвали представители на институциите, бизнеса, местната власт и наблюдатели. То е свикано, за да бъдат обсъдени важни за сектора теми след фалита на британския туроператор "Томас Кук" през септември, съобщават от Министерството на туризма.</p>
      <p>Според изнесените на съвета данни, от януари до септември чуждестранните визити у нас са над 7,8 млн., като спадът спрямо същия период на 2018 г. е 0,8 процента. По данни на БНБ за периода януари-август 2019 г. приходите от международен туризъм възлизат на над 2,8 млрд. евро, като спадът е 0,3%.</p>
      <p>Добри са данните и за лятото - в местата за настаняване с поне 10 легла в страната през периода от юни до септември 2019 г. приходите от нощувки са с ръст от 4,5 на сто в сравнение със същия интервал на 2018 година.</p>
      <p>На заседанието министърът постави акцент върху продължаващите срещи с големи туроператори и представители на чуждестранни институции, за да може да се подготви добър летен сезон през 2020 г. и 2021 г., като бъдат пренасочени към други компании заявките за настаняване и седалките в полетите към България след фалита на "Томас Кук".<br/> </p>
    </article>
  </body>
</html>