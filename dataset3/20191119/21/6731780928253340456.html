<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/19/mercatini-natale-a-monaco-baviera-2019/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-19T21:59:47+00:00"/>
    <meta property="og:title" content="Mercatini di Natale a Monaco di Baviera 2019: le aperture"/>
    <meta property="og:description" content="Le date di apertura, cosa fare e vedere ai mercatini di Monaco, in Germania"/>
  </head>
  <body>
    <article>
      <h1>Mercatini di Natale a Monaco di Baviera 2019: le aperture</h1>
      <address><time datetime="2019-11-19T21:59:47+00:00">19 Nov 2019, 21:59</time> by <a rel="author">Valeria Bellagamba</a></address>
      <figure>
        <img src="https://www.viagginews.com/wp-content/uploads/2017/10/mercatino_natale_monaco_iStock-157314316-e1537867602381.jpg"/>
        <figcaption>Mercatino di Natale a Marienplatz, Monaco di Baviera (iStock)</figcaption>
      </figure>
      <p>
        <b>Mercatini di Natale a Monaco di Baviera 2019: le aperture. Dove andare e cosa vedere.</b>
      </p>
      <p>Tra i <b>mercatini di Natale</b> da visitare in <b>Europa</b>, da non perdere per nulla al mondo sono quelli di <b>Monaco di Baviera</b>. Non uno, ma tanti mercatini disseminati per tutta la città, a partire dalla storica <b>Marienplatz</b>, in un tripudio di <b>casette di legno</b>, luci, colori, profumi, tra giocattoli artigianali, statuine per il presepe, mele caramellate, salsicce e biscotti allo zenzero. Nella capitale della pittoresca Baviera trovate mercatini per tutti i gusti e spettacoli incantevoli, per un’autentica atmosfera di Natale. Qui di seguito vi segnaliamo i principali mercatini di Monaco di Baviera, con le date di apertura e il programma. Tutte le informazioni utili.</p>
      <p><b>Leggi anche –&gt;</b> <a href="https://www.viagginews.com/2019/11/14/mercatini-natale-berlino-2019-dove-andare-apertura/"><b>Mercatini di Natale a Berlino 2019: quali visitare, le date di apertura</b></a></p>
      <h3>Mercatini di Natale a Monaco di Baviera 2019</h3>
      <p>Un appuntamento imperdibile tra novembre e dicembre è quello con i <b>mercatini di Natale di Monaco di Baviera</b>, da visitare in un weekend, anche in quello dell’Immacolata. Tutta la città tedesca si veste a festa, tra luci colorate, <b>grandi alberi di Natale</b>, cori e musiche natalizie e ovviamente le immancabili casette di legno dei mercatini piene di prodotti per le feste. Del resto la tradizione del mercatino di Natale, il <b><i>Christkindlmarkt</i></b>, il mercatino del Bambino Gesù, è nata in Germania e sebbene il più antico mercatino sia quello di Dresda, storicamente datato al 1434, quello di Monaco di Baviera è uno dei più antichi, le cui origini risalirebbero al <b>XIV secolo</b>, ma solo dal 1972 viene allestito nella grande <b>Marienplatz</b>, la piazza del Municipio.</p>
      <p>Quello di Marienplatz è il principale e il più grande, ma non l’unico a Monaco, dove in molte altre strade e piazze vengono allestiti <b>mercatini natalizi</b>, con casette in legno, stand, giostre, spettacoli, cori ed eventi a tema. A Monaco, inoltre, città di religione cattolica, è molto sentita la tradizione dei <b>presepi</b>, ai quali è dedicato il caratteristico <b>Kripperlmarkt</b>, il <b>Mercatino del Presepe</b>.</p>
      <p>A Marienplatz in una superficie di oltre 20.000 metri quadrati sono allestitele classiche casette di legno che vendono tante specialità locali, dai prodotti di artigianato, ai giochi per bambini, alla gastronomia e dolciumi natalizi. Il mercatino si estende da Marienplatz fin sotto alla torre del vecchio municipio, nel <b>Prunkhof</b>, attraverso le vie <b>Kaufingerstraße</b> e <b>Neuhauserstraße</b> fino alla Fontana Richard Strauss e dalla <b>Weinstraße</b> alla Sternenplatzl (Piazzetta delle Stelle) a <b>Rindermarkt</b>.</p>
      <figure>
        <img src="https://www.viagginews.com/wp-content/uploads/2018/10/mercatino_monaco_residenz_iStock-471929625-min-e1539118024431.jpg"/>
        <figcaption>Mercatino di Natale di Monaco di Baviera, alla Residenz (iStock)</figcaption>
      </figure>
      <h4>I mercatini di Natale a Monaco di Baviera 2019 in dettaglio</h4>
      <p><b>Christkindlmarkt</b>. Nella centralissima <b>Marienplatz</b>, davanti all’imponente palazzo del Municipio, si tiene il tradizionale mercatino natalizio di Monaco di Baviera. Qui, 160 casette di legno propongono tanti prodotti dell’artigianato bavarese e tante specialità gastronomiche, come il Glühwein, il vin brulè, i salsicciotti di maiale Schweinswürstln, le frittatine di patate Reiberdatschi, le mele al forno, le mandorle caramellate, le prugne con le mandorle, i dolcetti fritti e gli immancabili biscotti alla cannella e zenzero i Lebkuchen. Tantissimi gli oggetti fatti a mano ed ecologici, dagli addobbi di natale bavaresi alle ceramiche. Al centro della piazza viene allestito il grande<b> albero di Natale</b>, alto fino a 30 metri e illuminato da oltre duemila luci. Tante le attività per bambini, tra animazioni e laboratori<br/><b>Apertura</b>: 27 novembre – 24 dicembre 2019<br/><b>Orari</b>: lun – sab 10.00 – 21.00, dom 10.00 – 20.00. Vigilia di Natale (24/12): 10.00 – 14.00</p>
      <p><b>Kripperlmarkt</b>, <b>Mercatino del Presepe</b>. A pochi passi da Marienplatz, nella <b>Neuhauser Straße</b>, accanto Richard-Strauss-Brunnen (Fontana Richard Strauss), è ospitato il mercatino del presepe, <b>Kripperlmarkt</b>, il maggiore di tutta la Germania, risalente al XVIII secolo, quando nel 1757 ebbe luogo per la prima volta un mercatino del presepe indipendente che durò dalla prima domenica di Avvento al 6 gennaio. Il mercatino del presepe è molto caratteristico. Qui trovate molte statuine artigianali originali e tanti accessori per allestire il vostro presepe. Le statuine provengono dalla Baviera, dai Monti Metalliferi e dall’Alto Adige. Gli amanti del Presepe possono lasciarsi ispirare dal Presepe di Oberammergau e dal Presepe storico nel Prunkhof, il cortile interno del Municipio di Monaco. Lungo la Neuhauser Strasse vengono organizzati anche eventi collaterali al mercatino, tra cori, animazioni e spettacoli. Dal 2011, il Mercatino del Presepe ha la sua nuova location davanti alla chiesa di St. Michael (dove fu allestito un presepe per la prima volta nel 1597), nelle vicinanze della Fontana Richard-Strauss nella Neuhauser Straße. Sul Rindermarkt, dove prima si trovava questo mercatino, adesso sorge il nostalgico “Sternenplatzl”, la Piazzetta delle Stelle.<br/>Vengono organizzate anche <b>visite ai presepi nelle chiese</b> del centro di Monaco.<br/><b>Apertura</b>: 27 novembre – 24 dicembre 2019<br/><b>Orari</b>: lun – sab 10.00 – 21.00, dom 10.00 – 20.00. Vigilia di Natale (24/12): 10.00 – 14.00</p>
      <p><b>Sternenplatzl (Piazzetta delle Stelle) a Rindermarkt</b>. Un mercatino dall’atmosfera romantica e nostalgica, dove respirare l’autentica atmosfera del Natale, con le mille luci che brillano dai rami degli alberi. Le casette in legno propongono artigianato tradizionale e tante leccornie, decorazioni per l’albero artigianali, Feuerzangenbowle (una bevanda simile al punch) e bratwurst. Non manca la birra, tra cui i marchi Glühbier e Stachelbier.<br/><b>Apertura</b>: 27 novembre – 24 dicembre 2019</p>
      <p><b>Christkindlmarkt am Sendlinger Tor</b>. Il mercato di Natale attorno a Sendlinger Tor è un bazar colorato e fragrante, dove i visitatori troveranno spezie, tè e oli aromatici dell’Oriente, gioielli, pietre semipreziose e cassettoni. I presepi vengono dal Tirolo, dal Perù e dalle Ande. Ci sono saponi in tutte le variazioni immaginabili, come sculture intagliate a mano e figure animali o quelle con rose e oliva. L’atmosfera di Natale si riflette anche nei vetri cristallini dalla Russia o nelle decorazioni natalizie con motivi romantici di Sissi. Ci sono anche ceramiche artigianali provenienti dalla Lettonia, manufatti indiani e candele.<br/><b>Apertura</b>: dal 27 novembre al 22 dicembre 2019<br/><b>Orario</b>: tutti i giorni dalle 10.30 alle 21.30</p>
      <p><b>Mercatino di Natale al Chinesischem Turm</b>. Da vedere anche il mercatino nella zona del giardino della birra davanti al ristorante “am Chinesischem Turm”, la torre cinese, nell’Englischer Garten, il giardino inglese. Qui viene allestito un villaggio con bancarelle addobbate che propongono pantofole in pelo d’agnello, bambole realizzate a mano e angioletti di legno e tante altre idee regalo. Non mancano poi le prelibatezze gastronomiche, dai waffel fatti sul momento agli altri dolci tipici. Ci sono anche tante attività per bambini, come le giostre con i cavallini, le nonne che leggono le fiabe e i nonni falegnami che creano giocattoli a mano. Dalla torre cinese si diffondono le melodie natalizie.<br/><b>Apertura</b>: 28 novembre – 23 dicembre 2010<br/><b>Orari</b>: lun – ven 12.00 – 20.30, sab e dom 11.00 – 20.30<br/>Info: <a href="http://www.weihnachtsmarkt-chinaturm.de/">www.weihnachtsmarkt-chinaturm.de</a></p>
      <p><b>Mercatino di Natale alla Residenz</b>. Nel cortile della Münchner Residenz, con entrata nella Residenzstrasse, Odeonsplatz, si svolge un altro mercatino di Natale tipico, ideale per famiglie con bambini. Qui ci sono Hänsel e Gretel nel bosco delle fiabe e rappresentazioni teatrali di Kasperl. Ci saranno poi artigiani come orafi, conciatori e soffiatori di vetro ci dimostrazioni delle loro abilità al pubblico.<br/><b>Apertura</b>: 13 novembre – 22 dicembre 2019<br/><b>Orario</b>: tutti i giorni dalle ore 11.00 alle ore 21.00</p>
      <p><b>Schwabinger Weihnachtsmarkt</b>. Si tratta di un caratteristico mercatino natalizio, allestito nel quartiere degli artisti di Schwbing, a nord del centro di Monaco. Non mancano le specialità culinarie. Il mercatino sarà abbellito da sculture e installazioni e animato da musica dal vivo e concerti.<br/><b>Apertura</b>: 29 novembre – 24 dicembre 2019<br/><b>Orari</b>: 29 novembre 18.00 – 20.30, lun – ven 12.00 – 20.30, sab e dom 11.00 – 20.30, 24 dicembre 11.00 – 14.00</p>
      <p><b>Mercatino Medioevale di Natale</b>. Un altro mercatino da non perdere a Monaco è quello medievale dell’Avvento, che si svolge a Wittelsbacher Platz (vicino ad Odeonsplatz). Qui i commercianti in abiti storici propongono in vendita i loro prodotti e gli artigiani tengono dimostrazioni degli antichi mestieri artigianali. La sua particolarità sono gli spettacoli con saltimbanchi e cantastorie, artisti di strada come i giocolieri e i mangiafuoco e tante altre attività.<br/><b>Apertura</b>: 25 novembre – 23 dicembre 2019<br/><b>Orario</b>: tutti i giorni dalle ore 11.00 alle ore 21.00<br/>Info: <a href="http://www.mittelaltermarkt-muenchen.de/mittelaltermarkt_html/seiten/start_de.html">www.mittelaltermarkt-muenchen.de</a></p>
      <p><b>Neuhauser Weihnachtsmarkt</b>. Questo mercatino è allestito a Rotkreuzplatz e offre oltre alle tradizionali casette in legno con prodotti di artigianato giostre per bambini e una piramide natalizia. Tante le specialità gastronomiche da gustare.<br/><b>Apertura</b>: 28 novembre – 23 dicembre 2019<br/><b>Orario</b>: tutti i giorni dalle ore 14.00 alle ore 20.30</p>
      <p><b>Tollwood – Il festival dell’inverno</b>. Da visitare infine il <b>mercatino di Natale al Tollwood</b>, il festival d’inverno nel <b>Theresienwiese</b>, dove si tiene l’Oktoberfest. Qui trovate alimentazione bio e una vasta offerta di artigianato originale proposto nel “mercato delle idee”. Gran parte delle manifestazioni sono gratuite: dal teatro alla musica, passando per la performance fino alle attività ambientali e al ricco programma per i bambini. Il festival si conclude con la tradizionale festa di San Silvestro. Ci sono tanti spazi dedicati ai bambini con laboratori e animazioni.<br/><b>Apertura</b>: 26 novembre – 31 dicembre 2019 (mercato delle idee fino al 23 dicembre)<br/><b>Orari</b>: dom-mer ore 14.00-1.00 (mercatino fino alle 23.00, gastronomia fino alle 23.30) gio-sab ore 11.00-1.00 (mercatino fino alle 23.30; gastronomia fino alle 24.00)<br/>Info: <a href="https://www.tollwood.de/">www.tollwood.de</a></p>
      <p>Per ulteriori informazioni sui Mercatini di Natale a Monaco di Baviera: <a href="https://www.muenchen.de/int/it/eventi/mercatino-di-natale.html">www.muenchen.de/int/it/eventi/mercatino-di-natale.html</a></p>
      <h4>Altre informazioni sui mercatini di Natale 2019:</h4>
      <ul>
        <li>
          <a href="https://www.viagginews.com/2019/11/16/mercatini-natale-low-cost-2019-dove-andare/">
            <b>Mercatini di Natale low cost 2019: dove andare, le mete belle ed economiche</b>
          </a>
        </li>
        <li>
          <a href="https://www.viagginews.com/2019/11/06/mercatini-natale-italia-2019-date-apertura/">
            <b>Mercatini di Natale in Italia 2019: luoghi e date di apertura</b>
          </a>
        </li>
        <li>
          <a href="https://www.viagginews.com/2019/11/12/mercatini-natale-europa-2019-dove-andare/">
            <b>Mercatini di Natale in Europa 2019: i più belli da visitare</b>
          </a>
        </li>
      </ul>
      <p>
        <b> </b>
      </p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/18/bologna-mercatini-natale-2019/"/>
        <a href="https://www.viagginews.com/2019/11/16/guatemala-tra-monumenti-maya-vulcani-e-rum-zacapa/"/>
        <a href="https://www.viagginews.com/2019/11/14/mercatini-natale-berlino-2019-dove-andare-apertura/"/>
      </related>
    </article>
  </body>
</html>