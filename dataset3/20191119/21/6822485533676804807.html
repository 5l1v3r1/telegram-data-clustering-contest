<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828180.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T21:25:00+00:00"/>
    <meta property="og:title" content="کارشناس آمریکایی: نقش سیا در آشوب‌ها در ایران مشهود است"/>
    <meta property="og:description" content="به گزارش فارس، «دنیل مک‌آدامز» مدیرعامل اندیشکده آمریکایی «ران پال» روز سه‌شنبه گفت ناآرامی‌ها و آشوب‌های اخیر در ایران صرفا اعتراضاتی ناشی از افزایش قیمت سوخت نیست، بلکه آشوب‌هایی است که از الگوهای آشنای آژانس مرکزی اطلاعات آمریکا (سیا) پیروی می‌کند."/>
  </head>
  <body>
    <article>
      <h1>کارشناس آمریکایی: نقش سیا در آشوب‌ها در ایران مشهود است</h1>
      <address>
        <time datetime="2019-11-19T21:25:00+00:00">19 Nov 2019, 21:25</time>
      </address>
      <p>مدیرعامل اندیشکده آمریکایی «ران پال» می‌گوید آشوب‌ها در ایران از الگویی پیروی می‌کند که پیشتر در هنگ‌کنگ و اوکراین هم پیاده شده است.</p>
      <p>به گزارش فارس، «دنیل مک‌آدامز» مدیرعامل اندیشکده آمریکایی «ران پال» روز سه‌شنبه گفت ناآرامی‌ها و آشوب‌های اخیر در ایران صرفا اعتراضاتی ناشی از افزایش قیمت سوخت نیست، بلکه آشوب‌هایی است که از الگوهای آشنای آژانس مرکزی اطلاعات آمریکا (سیا) پیروی می‌کند.</p>
      <p>وی که با شبکه «آر.تی» گفت‌وگو می‌کرد، در این مورد گفت: «فکر می‌کنم این نوع از ناآرامی بیشتر حاصل عملکرد مرکز مأموریت ایران" [در سیا] است که توسط دولت [دونالد] ترامپ راه‌اندازی شده است. اگر به یاد داشته باشید، پارسال "مایکل دی‌آندریا" مسئول این کار شد. او یک افسر سیا است که به آیت‌الله مایک معروف است.»</p>
      <p>مک‌آدامز با بیان اینکه دی‌آندریا شخصا هم با ایران خصومت دارد و در گذشته هم برای ایجاد ناآرامی در ایران تلاش کرده، در مورد اختیارات وی برای تحقق این مأموریت، گفت: «عملا کلیدهای پادشاهی را به او داده‌اند و گفته‌اند هرکاری که لازم است را به هر قیمتی که شده انجام بده و ایران را بی‌ثبات کن. ما باید [نظام ایران را] سرنگون کنیم.»</p>
      <p>مشاور «ران پال» سناتور سابق آمریکایی در ادامه این مصاحبه با اشاره به سوابق دی‌آندریا در نقض حقوق بشر و راه انداختن ناآرامی در کشورهای مختلف، گفت: «این‌ها الگوهایی از روند بی‌ثبات‌سازی است که شاهد هستیم، از هنگ‌کنگ گرفته تا اوکراین و ایران. همه این‌ها از یک الگوی مشابه پیروی می‌کنند. این تلاش دیگری برای سرنگون کردن یک دولت است.»</p>
      <p>وی در ادامه در پاسخ به این سؤال که سیا چطور می‌تواند در ایران ناآرامی و اغتشاش به راه بیاندازد، سیا را در چنین اقداماتی از جمله مجرب توصیف کرد و گفت: «آن‌ها با افرادی که در ایران زندگی می‌کنند، همکاری می‌کنند.»</p>
      <p>مک‌آدامز به عنوان نمونه به گروهک‌های تجزیه‌طلب و گروهک تروریستی منافقین به عنوان همدستان آمریکا اشاره کرده و افزود: «مأموران آمریکا هستند که می‌روند و [در ایران] همه‌چیز را منفجر می‌کنند و آدم را می‌کشند.»</p>
      <p>او در پایان گفت: «ما یک بار دیگر داریم خودمان را با بدترین آدم‌ها همراه می‌کنیم، فقط چون می‌خواهیم رژیمی که دوست نداریم را سرنگون کنیم و این کار همیشه به آشوب منتهی می‌شود.»</p>
      <p>دو سال پیش روزنامه «نیویورک‌تایمز» در گزارشی که واکنش‌های زیادی به همراه داشت، از طرحی پرده برداشت که به ریاست دی‌آندریا در سازمان سیا آغاز شده است. بر اساس آن طرح، این سازمان مأموریت یافته است که برای ایجاد ناآرامی در ایران، وارد عمل شود. بر اساس آن گزارش، این طرح مورد حمایت عربستان سعودی و امارات عربی متحده هم قرار داشته است. </p>
      <p>پیش از این وزارت خارجه روسیه هم در واکنش به شکل‌گیری اغتشاشات در ایران، گفته بود که احتمال می‌دهد طرف‌های خارجی در این تحولات نقش داشته باشند. «زمیر کابولوف» رئیس اداره دوم آسیا وزارت خارجه روسیه در این مورد گفته است: «شرایط آنجا دشوار و پیچیده است و قطعا افزایش قابل توجه قیمت بنزین بر آتش افزوده است. اما در عین حال، نیروهای خارجی هم فعالانه [برای افزایش ناآرامی‌ها] مشغول هستند. بنابراین همه این‌ها [به بروز این وضعیت منجر شده است].»</p>
    </article>
  </body>
</html>