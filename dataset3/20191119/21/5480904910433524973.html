<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kouc-pochettino-skoncil-u-finalisty-ligy-mistru-tottenhamu/1823022?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T21:37:00+00:00"/>
    <meta property="og:title" content="Kouč Pochettino skončil u finalisty Ligy mistrů Tottenhamu"/>
    <meta property="og:description" content="Londýn - Půl roku po historickém úspěchu v Lize mistrů skončil u fotbalistů Tottenhamu argentinský kouč Mauricio Pochettino. Vedení klubu ho odvolalo kvůli špatným výsledkům v domácí Premier League, v níž je Tottenham po 12 kolech čtrnáctý s pouhými třemi výhrami."/>
  </head>
  <body>
    <article>
      <h1>Kouč Pochettino skončil u finalisty Ligy mistrů Tottenhamu</h1>
      <address><time datetime="2019-11-19T21:37:00+00:00">19 Nov 2019, 21:37</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Půl roku po historickém úspěchu v Lize mistrů skončil u fotbalistů Tottenhamu argentinský kouč Mauricio Pochettino. Vedení klubu ho odvolalo kvůli špatným výsledkům v domácí Premier League, v níž je Tottenham po 12 kolech čtrnáctý s pouhými třemi výhrami.</p>
      <p>Pochettino v červnu bojoval s londýnským týmem o triumf v Lize mistrů, ale na Liverpool ve finále nestačil. Nyní ale prožívá Tottenham rozčarování. "Nejedná se o rozhodnutí, které by rada přijala snadno nebo ve spěchu. Bohužel domácí výsledky na konci minulé sezony a na začátku této jsou velkým zklamáním," uvedl předseda klubu Daniel Levy.</p>
      <p>V Lize mistrů je Tottenham po čtyřech kolech druhý se sedmi body za mnichovským Bayernem, od něhož nedávno utrpěl doma debakl 2:7. Spolu s Pochettinem byl odvolán i jeho asistent Jesús Pérez a zbytek realizačního týmu.</p>
      <p>Za poslední čtyři roky pod vedením argentinského trenéra nebyl londýnský celek v anglické lize horší než čtvrtý, v sezoně 2016/17 skončil druhý za Chelsea. "Mauricio a jeho kolegové zůstanou navždy součástí naší historie. Ale museli jsme to udělat v nejlepším zájmu klubu," dodal Levy.</p>
    </article>
  </body>
</html>