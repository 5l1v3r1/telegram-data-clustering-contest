<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158883_1042.html"/>
    <meta property="og:site_name" content="Novsport"/>
    <meta property="article:published_time" content="2019-11-19T21:37:00+00:00"/>
    <meta property="og:title" content="ДОБРИ НОВИНИ: Уелс хвана последния влак за Евро 2020 и направи голям подарък на България! (СНИМКИ+ВИДЕО)"/>
    <meta property="og:description" content="Унгария не успя да се класира през квалификациите и това е отлична новина за нашия национален отбор"/>
  </head>
  <body>
    <article>
      <h1>ДОБРИ НОВИНИ: Уелс хвана последния влак за Евро 2020 и направи голям подарък на България! (СНИМКИ+ВИДЕО)</h1>
      <address><time datetime="2019-11-19T21:37:00+00:00">19 Nov 2019, 21:37</time> by <a rel="author">Виктор Петков</a></address>
      <p>Уелс победи с 2:0 Унгария в последния мач и на двата отбора от квалификациите за Евро 2020.<br/><br/>"Драконите" имаха нужда от задължителна победа, за да се изкачат на второто място в група "Е" и постигнаха целта си. <br/><br/><b>Това е и отлична новина за националния отбор на България, който ще участва в баражите за класиране на Евро 2020 през Лигата на нациите. Сега три от тимовете на България, Израел, Румъния и Унгария ще се присъединят към Исландия в поток „А” от турнира „Лига на нациите”. <br/></b><br/>Припомняме, че елиминациите ще стават в един мач. Със сигурност единият домакин в полуфиналите ще е Исландия, а ако жребият прати България в този поток, то другият домакин можем да сме ние. Ако спечелим срещата, която ще е на стадион „Васил Левски” срещу един от Израел, Румъния или Унгария, ще се изправим в решаващ за класиране на Евро 2020 сблъсък срещу победителя от другия мач. <br/><br/>Шансът финалният сблъсък да се играе на стадион „Васил Левски” е 50%, а всичко ще се изясни при жребия на 22 ноември.</p>
      <p>Ако останем в поток „С”, първият ни мач ще е гостуване на Шотландия. Ако успеем да ги отстраним, ще се изправим срещу победителя от двойката Норвегия – Сърбия. Кой ще е домакин във финалния двубой ще стане ясно на 22 ноември.</p>
      <figure>
        <img src="http://www.novsport.com/content/GettyImages-1188713892.jpg"/>
      </figure>
      <p>Срещата в Кардиф започна със сериозен натиск на домакините, които задържаха повече топката. Това даде резултат още в 15-та минута, когато халфът на Ювентус Арън Рамзи изведе "драконите" напред в резултата. </p>
      <figure>
        <img src="http://www.novsport.com/content/00815245.jpg"/>
      </figure>
      <p>Барат и Шобозлай отправиха сериозни удари по посока на Уейн Хенеси, но стражът на уелсците спаси. До края на полувремето Уелс отново успя да задържи по-продължително топката и само две минути след почивката Рамзи отбеляза втория гол в мача. </p>
      <figure>
        <img src="http://www.novsport.com/content/EJw7e_-WsAABCnT.jpg"/>
      </figure>
      <p>Бейл и Даниел Джеймс отправиха удари след час игра, но и двата бяха много неточни и Гулачи не беше затруднен. В края Кийфър Мур можеше да сложи точка на спора, но също стреля неточно. <br/><br/>Така Уелс се поздрави с успеха и измести маджарите от второто място, присъединявайки се към Хърватия с директни квоти за Евро 2020. <br/><br/><b>По същото време Словакия победи с 2:0 Азербайджан, но завърши на третото място в групата. </b>Срещата в Търнава беше далеч по-динамична, макар да завърши със същия брой попадения. В 13-та минута Юрай Куцка стреля в очертанията, но ударът му беше спасен. Шейдаев отвърна също с точен удар, но в 19-та Боженик откри резултата след асистенция на капитана Марек Хамшик. <br/><br/>Десет минути преди почивката Куцка отново стреля от дистанция, но Балайев се намеси добре. След полувремето халфът на Парма за трети път пробва късмета си, но за пореден път не сполучи. В 65-та минута се откриха два отлични шанса пред Азербайджан, но първо Рахимов, а след това Мустафажада опропастиха златни възможности.<br/><br/>В 86-та минута Хамшик реши всичко в мача с втори гол във вратата на гостите и трите точки отидоха в актива на словаците, които успяха с една точка на изпреварят Унгария и да финишират трети.</p>
    </article>
  </body>
</html>