<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23501677-iohannis-despre-interventia-forta-jandarmilor-10-august-prezenta-mea-agravat-lucrurile-interventia-dovedit-psd-anti-democratic-asta-nu-pot-dezbatere-cineva-care-reprezinta-sistem-sorginte-comunista.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T21:22:00+00:00"/>
    <meta property="og:title" content="Iohannis, despre intervenția în forță a jandarmilor în 10 august: O prezență a mea ar fi agravat lucrurile / Intervenția a dovedit că PSD e anti-democratic. De asta nu pot să am o dezbatere cu cineva care reprezintă un sistem de sorginte comunistă"/>
    <meta property="og:description" content="Klaus Iohannis, candidatul PNL la alegerile prezidențiale, a declarat că nu a avut informații dinainte cu privire la pregătirea intervenției în forță din 10 august, iar dacă ar fi mers în"/>
  </head>
  <body>
    <article>
      <h1>Iohannis, despre intervenția în forță a jandarmilor în 10 august: O prezență a mea ar fi agravat lucrurile / Intervenția a dovedit că PSD e anti-democratic. De asta nu pot să am o dezbatere cu cineva care reprezintă un sistem de sorginte comunistă</h1>
      <address><time datetime="2019-11-19T21:22:00+00:00">19 Nov 2019, 21:22</time> by <a rel="author">N.O.</a></address>
      <p><b>Klaus Iohannis, candidatul PNL la alegerile prezidențiale, a declarat că nu a avut informații dinainte cu privire la pregătirea intervenției în forță din 10 august, iar dacă ar fi mers în Piața Victoriei ar fi agravat lucrurile și ar fi dat apă la moară PSD-ului pentru a spune că a fost o lovitură de stat regizată de președinte. ”Filosofia cu care s-a intervenit a dovedit că PSD e anti-român și anti-democratic” și de asta nu poate să meargă ”la o dezbatere cu cineva care reprezintă un sistem represiv de sorginte comunistă”. <br/></b><br/>”Nu am avut informații dinainte, se pare că s-au pregătit în mare secret pentru această intervenție în forță. Intervenția împotriva demonstranților din Piață a fost cea mai gravă intervenție a statului împotriva cetățenilor de la mineriade încoace”, a declarat Iohannis întrebat de Clarice Dinu, în cadrul dezbaterii cu jurnaliștii, dacă a avut informații că se va ajunge la violențele care au avut loc în 10 august. <br/><br/>Prezidențiabilul PNL a subliniat, totodată, că ”filosofia cu care s-a intervenit a dovedit că PSD e anti-român și anti-democratic” și de asta nu poate să aibă ”o dezbatere cu cineva care reprezintă un sistem represiv de sorginte comunistă”, referindu-se la o posibilă dezbatere cu contracandidata sa, Viorica Dăncilă. <br/><br/>Potrivit acestuia, în momentul violențelor a luat legătura cu structurile din MAI, dar catastrofa se produsese. <br/><br/>”Statul care acționează voit, neprovocat împotriva propriilor cetățeni, e un sistem represiv care vine din istoria tristă a comunismului naționalist al lui Ceaușescu. În acel moment premierul era plecat. Am luat legătura cu structurile din zona securității dar deja paguba se produsese. E o catastrofă. Va fi nevoie de foarte mult timp pentru a găsi explicații și soluții să nu mai apară niciodată ceva similar. Toate dictaturile se bazează pe abordarea cetățeanul trebuie să existe pentru stat și dacă nu funcționează, nana”, a mai spus președintele României și candidatul PNL pentru un nou mandat la Cotroceni. <br/><br/>Întrebat dacă a luat în calcul să iasă în Piața Victoriei, Iohannis a spus că a luat în calcul, dar nu a făcut-o, pentru că ar fi putut agrava lucrurile. <br/>”O prezență a mea nu ar fi rezolvat, eventual ar fi agravat lucrurile. Viorica Dăncilă spune și acum că a fost o încercare de lovitură de stat. Aș fi dat apă la moara PSD-istă dacă aș fi mers acolo, ar fi spus e lovitură de stat regizată de președinte și Doamne ferește”, a declarat Iohannis.</p>
    </article>
  </body>
</html>