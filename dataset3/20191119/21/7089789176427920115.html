<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/elezioni-a-mugnano-sarnataro-bis/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-19T21:10:37+00:00"/>
    <meta property="og:title" content="Elezioni a Mugnano, il centrosinistra lavora al ‘Patto di Natale’: il Sarnataro-bis passa per Porcelli alla Regione"/>
    <meta property="og:description" content="Il centrosinistra lavora al 'Patto di Natale', il Sarnataro-bis passa per Porcelli alla RegioneIl centrosinistra lavora elezioni"/>
  </head>
  <body>
    <article>
      <h1>Elezioni a Mugnano, il centrosinistra lavora al ‘Patto di Natale’: il Sarnataro-bis passa per Porcelli alla Regione</h1>
      <address><time datetime="2019-11-19T21:10:37+00:00">19 Nov 2019, 21:10</time> by <a rel="author" href="https://internapoli.it/author/alessandro-caracciolo/" target="_blank">Alessandro Caracciolo</a></address>
      <p>Le elezioni regionali e quelle amministrative non sono mai state così legate a Mugnano come in queste ultime settimane. Il centrosinistra è sfavorito nei sondaggi in vista delle competizioni <a href="https://internapoli.it/?p=478773&amp;preview=true">regionali del 2020</a>, ma il Governatore Vincenzo De Luca è determinato a giocarsi la partita fino in fondo. In virtù di ciò appare certa la ricandidatura di un suo fedelissimo, quel Giovanni Porcelli, attuale presidente dell’Arpac, già alla guida della Soresa e della città di Mugnano.</p>
      <p>La corsa a <a href="http://www.regione.campania.it/">Palazzo Santa Lucia</a> di Porcelli partirebbe proprio da Mugnano e proprio in quest’ottica che si registra negli ultimi tempi un riavvicinamento tra <b>Luigi Sarnataro</b> ed il suo predecessore, favorito da qualche consigliere comunale che sta facendo da <i>trait-d’union</i><b>. </b></p>
      <h3>IL GIOCO DELLA CANDIDATURE</h3>
      <p>Quella di un centrosinistra unito a sostegno di Porcelli alla Regione e della ricandidatura al Comune del giovane sindaco, è un’ipotesi molto concreta. Ad agevolarla è anche la posizione del consigliere regionale <b>Giovanni Chianese. L’esponente mugnanese del Partito Democratico </b>potrebbe, infatti, tirarsi fuori dalla prossima tornata elettorale. Con Chianese fuori dai giochi, la strada per un’intesa Sarnataro-Porcelli sarebbe spianata.</p>
      <h4>VERSO LE ELEZIONI – LA STORIA DEGLI AMICI-NEMICI</h4>
      <p>Resta, comunque, un’acredine politica latente tra i due. Infatti nel 2014 l’allora consigliere comunale Sarnataro fu uno dei fautori della mozione di sfiducia che portò alla fine anticipata dell’esperienza amministrativa di Porcelli. I due potrebbero però seppellire l’ascia di guerra, firmando una <i>tregua armata</i> in nome degli interessi reciproci. Nelle scorse settimane i due politici mugnanesi si sono incontrati ufficiosamente ma la trattativa resta lunga e complessa. La svolta potrebbe arrivare a dicembre con quello che verrebbe definito il patto di Natale.</p>
      <h4>ELEZIONI 2020 – IL FRONTE SARNATARO</h4>
      <p>L’idea di Sarnataro è quella di costruire una vera e propria corazzata per sbaragliare la concorrenza già al primo turno. Con il sindaco si sono già schierati i consiglieri comunali <b>Ciro Terribile,</b> ex<i> Città Ideale</i>, <b>Pasquale Liccardo</b> di <i>Progetto Democratico</i>, <b>Nello Romagnuolo</b> e <b>Vincenzo Giordano</b> di <i>Periferia Attiva</i>. Probabile il sostegno alla fascia tricolore degli assessori <b>Dario Palumbo</b> e di <b>Vincenzo Massarelli</b>, ideatore della nuova lista <i>Italia in Comune</i>.</p>
      <h4>ELEZIONI 2020 – LE 3 LISTE VICINE A PORCELLI</h4>
      <p>Nell’orbita Porcelli gravitano diversi consiglieri comunali e politici locali. Lo scorso luglio in città fu affisso un manifesto politico che lascia presagire ad un’intesa politica tra 3 liste che per diversi motivi possono essere collegate al presidente dell’Arpac, <i>Mugnano democratica,</i> <i>Mugnano Città Viva </i>del consigliere Ezio Micillo e <i>SiamoMugnano, </i>rappresentata in consiglio comunale da Genny Santopaolo e composta da alcuni fedelissimi di Porcelli.</p>
      <related>
        <h4>ARTICOLI CORRELATI</h4>
        <a href="https://internapoli.it/elezioni-mugnano-alleanze-m5s/"/>
        <a href="https://internapoli.it/elezioni-a-mugnano-il-pd-ha-3-candidati-a-sindaco-ma-e-senza-coalizione-al-via-le-trattative/"/>
        <a href="https://internapoli.it/mugnano-porcelli-e-micillo-in-campo-per-la-campagne-elettorale-pronta-la-coalizione/"/>
        <a href="https://internapoli.it/il-sindaco-di-mugnano-nomina-la-terza-giunta-scelti-i-nomi-degli-assessori/"/>
        <a href="https://internapoli.it/rissa-terribile-costa-opposizione-esorta-la-maggioranza-dimostri-da-che-parte-stare/"/>
        <a href="https://internapoli.it/aggressione-alla-sanita-parla-ciro-terribile-querelero-chi-mi-sta-infangando/"/>
        <a href="https://internapoli.it/risultato-storico-del-m5s-a-mugnano-tracollo-pd-con-il-rimpianto-porcelli/"/>
        <a href="https://internapoli.it/34073-mugnano-ciro-terribile-un-passato-nel-centro-destra-oggi-al-fianco-di-sarnataro/"/>
      </related>
    </article>
  </body>
</html>