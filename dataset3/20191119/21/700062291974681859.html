<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714342-anhsychia-apo-exi-kroysmata-mhniggitidas-se-paidia-sthn-ierapetra.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T21:25:00+00:00"/>
    <meta property="og:title" content="Ανησυχία από έξι κρούσματα μηνιγγίτιδας σε παιδιά στην Ιεράπετρα"/>
    <meta property="og:description" content="Πέντε παιδιά ανάρρωσαν μετά τη νοσηλεία τους και ένα νοσηλεύεται στο Ηράκλειο Ανησυχία έχουν προκαλέσει στην Ιεράπετρα κρούσματα ιογενούς μηνιγγίτιδας, που έχουν εκδηλωθεί σε έξι παιδιά,"/>
  </head>
  <body>
    <article>
      <h1>Ανησυχία από έξι κρούσματα μηνιγγίτιδας σε παιδιά στην Ιεράπετρα</h1>
      <address>
        <time datetime="2019-11-19T21:25:00+00:00">19 Nov 2019, 21:25</time>
      </address>
      <p>Πέντε παιδιά ανάρρωσαν μετά τη νοσηλεία τους και ένα νοσηλεύεται στο Ηράκλειο</p>
      <p>Ανησυχία έχουν προκαλέσει στην Ιεράπετρα κρούσματα ιογενούς μηνιγγίτιδας, που έχουν εκδηλωθεί σε έξι παιδιά, που χρειάστηκε να νοσηλευτούν.</p>
      <p>Όπως μεταδίδει η ιστοσελίδα <a href="https://radiolasithi.gr/anisychia-apo-kroysmata-miniggitidas/">radiolasithi.gr</a>, πέντε παιδιά νοσηλεύτηκαν στο Νοσοκομείο Αγίου Νικολάου και είναι πλέον καλά στην υγεία τους, ενώ ένα κοριτσάκι νοσηλεύεται σε Νοσοκομείο του Ηρακλείου. Πρόκειται για περιστατικά ιογενούς μηνιγγίτιδας, τα οποία όπως είπε η παιδίατρος κ. Λουλάκη στην ιστοσελίδα, δεν είναι ασυνήθιστα, πέρα από το γεγονός ότι έτυχαν μαζεμένα σε μια μικρή χρονικά περίοδο.</p>
      <p>Ο εμβολιασμός των παιδιών, όπως είπε, δεν έχει σχέση με την ιογενή μηνιγγίτιδα, αλλά αφορά την πολύ πιο επικίνδυνη μικροβιακή μηνιγγίτιδα. Παρόλα αυτά, ακόμα και αυτή η μορφή μηνιγγίτιδας, που συνήθως δεν απειλεί τη ζωή των παιδιών, είναι επικίνδυνη και για αυτό τα περιστατικά αυτά πρέπει να νοσηλεύονται στο Νοσοκομείο.</p>
      <p>Τα συμπτώματα, όπως είπε, είναι κοινά με άλλες ιώσεις, όμως αυτό που πρέπει να ανησυχήσει τους γονείς, είναι οι έντονοι πονοκέφαλοι, που δεν εξασθενούν με παυσίπονα, οι συχνοί εμετοί και η γενικότερη κακή εικόνα του παιδιού.</p>
    </article>
  </body>
</html>