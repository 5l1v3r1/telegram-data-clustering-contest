<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/iranan-oposition-demo-islamic-republic-embassies-paris-bruselles"/>
    <meta property="og:site_name" content="euronews"/>
    <meta property="article:published_time" content="2019-11-19T21:00:17+00:00"/>
    <meta property="og:title" content="تجمع مخالفان جمهوری اسلامی در برابر سفارت ایران در بروکسل و پاریس"/>
    <meta property="og:description" content="روز سه شنبه ۱۹ نوامبر شماری از ایرانیان مقیم بلژیک و هلند در حمایت از معترضان در ایران دست به تجمع زدند."/>
  </head>
  <body>
    <article>
      <h1>تجمع مخالفان جمهوری اسلامی در برابر سفارت ایران در بروکسل و پاریس</h1>
      <address><time datetime="2019-11-19T21:00:17+00:00">19 Nov 2019, 21:00</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/99/34/773x435_cmsv2_7de75700-f81b-5c42-82e5-25cea9ecab3c-4309934.jpg"/>
      </figure>
      <p>روز سه شنبه ۱۹ نوامبر شماری از ایرانیان مقیم بلژیک و هلند در حمایت از معترضان در ایران دست به تجمع زدند.</p>
      <p>در این مراسم که در مقابل ساختمان سفارت ایران برگزار شد، شرکت‌کنندگان با سر دادن شعار پشتیبانی خود را از حرکات اعتراضی در ایران اعلام کردند.</p>
      <p>شعارهایی همچون نه غزه، نه لبنان، جانم فدای ایران، زندانی سیاسی آزاد باید گردد، ما آریایی هستیم، عرب نمی‌پرستیم و رضا شاه روحت شاد از جمله شعارهای ایرانیان حاضر در این تجمع بود.</p>
      <p>همچنین در این مراسم تصاویری از ایرانیان جانباخته در تظاهرات اخیر به همراه پرچم‌های شیر و خورشید به چشم می‌خورد.</p>
      <p>در زمان برگزاری این تجمع درهای ساختمان سفارت ایران بسته بود و دو مامور بلژیکی برای حفاظت در داخل محوطه بنا حضور داشتند.</p>
      <p>تجمع در بروکسل در حالی انجام میگیرد که شماری دیگر از شهرهای اروپایی نظیر پاریس و آمستردام نیز صحنه گردهم‌آیی‌های ایرانیان خارج از کشور در حمایت از اعتراضات مردمی در داخل بود.</p>
      <p>در پاریس، عصر روز سه‌شنبه ابتدا ده‌ها نفر از ایرانیان مقیم فرانسه با تجمع در میدان تروکادرو در مرکز پایتخت، با حمایت از اعتراض‌ها در ایران، سرکوب معترضان از سوی حکومت را محکوم کردند.</p>
      <p>پس‌ از آن گروهی از تظاهرکنندگان به سمت ساختمان سفارت جمهوری اسلامی ایران حرکت کردند و با تجمع در برابر سفارت، علیه حکومت ایران شعار دادند. ماموران ژاندارمری فرانسه با محاصره تظاهرکنندگان، آن‌ها را وادار به ترک محل کردند.</p>
      <p>در حالیکه پنجمین روز از موج جدید اعتراض‌های سراسری در ایران سپری می‌شود، سازمان عفو بین‌الملل روز سه شنبه اعلام کرد دستکم ۱۰۶ نفر در ۲۱ شهر ایران در اعتراضات روزهای گذشته کشته شده‌اند.</p>
      <p>این سازمان حقوق بشری اعلام کرده است که تصاویر ویدئویی راستیابی شده، شهادت شاهدان عینی و اطلاعات به دست آمده از فعالان خارج از کشور نشان می دهد که نیروهای امنیتی ایران رویه‌ای «دلخراش» از «کشتار غیرقانونی» را در پیش گرفته اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/19/live-update-iran-protests-fifth-day?fromBreakingNews=1">عفو بین الملل از کشته شدن ۱۰۶ نفر خبر داد</a>
        </li>
        <li>
          <a href="https://farsi.euronews.com/2019/03/23/amnesty-international-celebrate-new-year-nowruz-remembering-political-prisoners-in-iran">جشن نوروزی سازمان عفو بین‌الملل در بروکسل به یاد زندانیان سیاسی ایران</a>
        </li>
      </ul>
    </article>
  </body>
</html>