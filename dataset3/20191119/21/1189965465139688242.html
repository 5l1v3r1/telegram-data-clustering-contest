<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259888/diethnis-amnistia-sto-iran-exoyn-skotothei-106-dilotees"/>
    <meta property="og:site_name" content="LiFO"/>
    <meta property="article:published_time" content="2019-11-19T21:06:00+00:00"/>
    <meta property="og:title" content="Διεθνής Αμνηστία: Στο Ιράν έχουν σκοτωθεί 106 διαδηλωτές"/>
    <meta property="og:description" content="Τουλάχιστον 106 διαδηλωτές έχουν σκοτωθεί στις ταραχές στο Ιράν αναφέρει η Διεθνής Αμνηστία"/>
  </head>
  <body>
    <article>
      <h1>Διεθνής Αμνηστία: Στο Ιράν έχουν σκοτωθεί 106 διαδηλωτές</h1>
      <h2>Τουλάχιστον 106 διαδηλωτές έχουν σκοτωθεί στις ταραχές στο Ιράν αναφέρει η Διεθνής Αμνηστία</h2>
      <address><time datetime="2019-11-19T21:06:00+00:00">19 Nov 2019, 21:06</time> by <a rel="author">NEWSROOM</a></address>
      <p>
        <b>Τουλάχιστον 106 διαδηλωτές σκοτώθηκαν σε 21 πόλεις του <a href="https://www.lifo.gr/tags/%CE%99%CF%81%CE%AC%CE%BD">Ιράν </a>στις ταραχές που ξέσπασαν την περασμένη εβδομάδα, μετά την ανακοίνωση της αύξησης της τιμής της βενζίνης, ανακοίνωσε σήμερα η Διεθνής Αμνηστία.</b>
      </p>
      <p>Ελεύθεροι σκοπευτές πυροβόλησαν εναντίον πλήθους διαδηλωτών από ταράτσες και σε μία περίπτωση, από ένα ελικόπτερο, σύμφωνα με την ΜΚΟ. Οι αντικυβερνητικές διαδηλώσεις ξεκίνησαν την Παρασκευή έπειτα από την ανακοίνωση της αύξησης της τιμής της βενζίνης κατά τουλάχιστον 50%. Περίπου 1.000 διαδηλωτές έχουν συλληφθεί, σύμφωνα με τις αρχές.</p>
      <p>Ένας Ιρανός αξιωματούχος δήλωσε σήμερα ότι οι διαδηλώσεις έχουν καταλαγιάσει, μία μέρα μετά την προειδοποίηση των Φρουρών της Επανάστασης προς τους αντικυβερνητικούς διαδηλωτές ότι θα αναλάβουν «αποφασιστική» δράση αν δεν σταματήσει η αναταραχή. Iρανικά μέσα ενημέρωσης κάνουν λόγο για εννέα νεκρούς κατά τη διάρκεια των διαδηλώσεων. Ανάμεσα στα θύματα, συγκαταλέγονται τέσσερις διαδηλωτές, τρία μέλη των Φρουρών της Επανάστασης και δύο αστυνομικοί στον απολογισμό που δίνουν τα ιρανικά μμε.</p>
      <p>Η Διεθνής Αμνηστία «πιστεύει ότι ο πραγματικός αριθμός των νεκρών ενδέχεται να είναι πολύ μεγαλύτερος, με αναφορές να κάνουν λόγο έως και 200 νεκρούς», υπογράμμισε σε ανακοίνωση, καταγγέλλοντας τη χρήση «φονικής βίας» εναντίον «ειρηνικών» συναθροίσεων.</p>
      <p>Οι αναφορές «αποκάλυψαν ένα οδυνηρό μοτίβο παράνομων εκτελέσεων από ιρανικές δυνάμεις ασφαλείας, οι οποίες χρησιμοποίησαν υπερβολική και φονική βία για να συντρίψουν τις κατά κύριο λόγο ειρηνικές διαδηλώσεις», πρόσθεσε η ανακοίνωση. Σύμφωνα με την Διεθνή Αμνηστία, οι δυνάμεις ασφαλείας «έλαβαν το πράσινο φως για να συντρίψουν» τις διαδηλώσεις.</p>
      <p>Μέλη των υπηρεσιών πληροφοριών και των δυνάμεων ασφαλείας δεν επέστρεψαν τις σορούς στις οικογένειες των θυμάτων και εξανάγκασαν άλλους να θάψουν γρήγορα πτώματα χωρίς να διεξαχθεί μια ανεξάρτητη νεκροψία, τονίζεται.</p>
      <p>Ο Γκολαμχοσεϊν Εσμαϊλί, εκπρόσωπος της ιρανικής δικαστικής αρχής, δήλωσε σε συνέντευξη Τύπου πως η ηρεμία έχει αποκατασταθεί. Ωστόσο βίντεο που αναρτήθηκαν σε μέσα κοινωνικής δικτύωσης, αψηφώντας τον αποκλεισμό στο διαδίκτυο που έχει επιβληθεί από το Σάββατο, δείχνουν διαδηλώσεις να συνεχίζονταν σε αρκετές πόλεις χθες το βράδυ και την έντονη παρουσία δυνάμεων ασφαλείας στους δρόμους.</p>
      <p>Μέλη των δυνάμεων ασφαλείας και αστυνομικοί έχουν επίσης σκοτωθεί στις διαδηλώσεις. Τρεις μαχαιρώθηκαν μέχρι θανάτου κοντά στην Τεχεράνη, μετέδωσε χθες το ημι-κρατικό πρακτορείο ειδήσεων ISNA. Εκατοντάδες νέοι και εργαζόμενοι Ιρανοί εκφράζουν την οργή τους για το χαμηλό βιοτικό τους επίπεδο, την κρατική διαφθορά και το αυξανόμενο χάσμα μεταξύ πλούσιων και φτωχών.</p>
      <p>«Οι αρχές πρέπει να θέσουν αμέσως τέλος σε αυτή τη βίαιη και θανατηφόρα καταστολή», δήλωσε ο Φιλίπ Λούθερ, διευθυντής έρευνας της Διεθνούς Αμνηστίας για τη Μέση Ανατολή και τη Βόρεια Αφρική. Η ΜΚΟ ανέφερε ότι βάσισε τις πληροφορίες της σε «επαληθευμένες εικόνες από βίντεο, μαρτυρίες ανθρώπων που βρέθηκαν επί τόπου και σε πληροφορίες» που έλαβε από ακτιβιστές ανθρωπίνων δικαιωμάτων εκτός του Ιράν.</p>
      <p>Νωρίτερα σήμερα η Ύπατη Αρμοστεία του ΟΗΕ για τα Ανθρώπινα Δικαιώματα εξέφρασε έντονη ανησυχία για τη χρήση από τις ιρανικές δυνάμεις ασφαλείας πραγματικών πυρών κατά των διαδηλωτών και κάλεσε τις αρχές του Ιράν να θέσουν υπό έλεγχο τη χρήση βίας για τη διάλυση των συγκεντρώσεων διαμαρτυρίας.</p>
    </article>
  </body>
</html>