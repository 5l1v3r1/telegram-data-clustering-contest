<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/pinarayi-vijayan-ias-meeting/835460"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-19T21:45:10+00:00"/>
    <meta property="og:title" content="സംസ്ഥാനത്തിന്റെ പൊതുവികസനം: യുവ സിവില്‍ സര്‍വീസ് ഉദ്യോഗസ്ഥരുടെ അഭിപ്രായം തേടി മുഖ്യമന്ത്രി"/>
    <meta property="og:description" content="സംസ്ഥാനത്തിന്റെ പൊതുവികസനത്തിന് യുവ സിവില്‍ സര്‍വീസ് ഉദ്യോഗസ്ഥരുടെ ..."/>
  </head>
  <body>
    <article>
      <h1>സംസ്ഥാനത്തിന്റെ പൊതുവികസനം: യുവ സിവില്‍ സര്‍വീസ് ഉദ്യോഗസ്ഥരുടെ അഭിപ്രായം തേടി മുഖ്യമന്ത്രി</h1>
      <address><time datetime="2019-11-19T21:45:10+00:00">19 Nov 2019, 21:45</time> by <a rel="author">വെബ് ഡെസ്‌ക്‌</a></address>
      <p>തിരുവനന്തപുരം&gt; സംസ്ഥാനത്തിന്റെ പൊതുവികസനത്തിന് യുവ സിവില്‍ സര്‍വീസ് ഉദ്യോഗസ്ഥരുടെ അഭിപ്രായം തേടി മുഖ്യമന്ത്രി പിണറായി വിജയന്‍ കൂടിക്കാഴ്ച നടത്തി. തൈക്കാട് ഗസ്റ്റ് ഹൗസില്‍ നടന്ന കൂടിക്കാഴ്ചയില്‍ യുവ ഐഎഎസ്, ഐപിഎസ്, ഐഎഫ്എസ് ഉദ്യോഗസ്ഥര്‍ പങ്കെടുത്തു.</p>
      <p>വിവിധ വിഭാഗങ്ങളില്‍ നിന്നുള്ള അഭിപ്രായം കേള്‍ക്കുന്നതിന്റെ ഭാഗമായാണ് കൂടിക്കാഴ്ച നടത്തുന്നതെന്ന് മുഖ്യമന്ത്രി പറഞ്ഞു.സംസ്ഥാന സര്‍ക്കാരിന്റെ പ്രവര്‍ത്തനങ്ങളുടെ ഭാഗമായതിനാല്‍ നിരവധി ആശയം പങ്കുവയ്ക്കാനുണ്ടാവും. നാടിന്റെ നില മെച്ചപ്പെടുത്തുന്നതിനുള്ള അഭിപ്രായങ്ങള്‍ തുറന്നു പറയുന്നതിന് മടിക്കേണ്ട കാര്യമില്ലെന്ന് മുഖ്യമന്ത്രി പറഞ്ഞു.</p>
      <p>ജനസൗഹാര്‍ദ്ദമെന്നത് ഒരു സംസ്‌കാരമായി മാറണമെന്ന് യോഗം അഭിപ്രായപ്പെട്ടു. എല്ലാ ഓഫീസുകളിലും പൊതുജനങ്ങള്‍ക്കായി ഹെല്‍പ് ഡെസ്‌കുകള്‍ ഉണ്ടാവണം. സര്‍ക്കാരിന്റെ പദ്ധതികളെ സംബന്ധിച്ച ബോധവത്കരണം സ്ത്രീകള്‍, കുട്ടികള്‍, യുവാക്കള്‍ എന്നിവരിലേക്കെത്തിക്കാന്‍ പദ്ധതികള്‍ ആസൂത്രണം ചെയ്യണം.</p>
      <p>സര്‍ക്കാരിന്റെ വിവിധ മിഷനുകളുടെ വിജയകഥകള്‍ പൊതുജനങ്ങളിലെത്തണം. സര്‍ക്കാര്‍ സംവിധാനത്തെയും സിവില്‍ സര്‍വീസ് മേഖലയേയും സോഷ്യല്‍ ഓഡിറ്റിന് വിധേയമാക്കണം. തൊഴില്‍, തൊഴിലാളി ബാങ്കുകള്‍ സൃഷ്ടിക്കുന്നത് നന്നായിരിക്കുമെന്ന നിര്‍ദ്ദേശമുണ്ടായി.</p>
      <p>നിലവില്‍ മുഖ്യമന്ത്രിയുടെ ദുരിതാശ്വാസ നിധിയില്‍ നിന്ന് 10000 രൂപയാണ് ജില്ലാ കളക്ടര്‍മാര്‍ക്ക് അനുവദിക്കാനാവുക. ഇത് 25000 രൂപയായി ഉയര്‍ത്തണമെന്ന് ജില്ലാ കളക്ടര്‍മാര്‍ അഭിപ്രായപ്പെട്ടു.ഉയര്‍ന്ന ഉദ്യോഗസ്ഥര്‍ തമ്മില്‍ നിരന്തരം ആശയവിനിമയം നടക്കണം. പ്രളയം പോലെയുള്ള ദുരന്തങ്ങളെ നേരിട്ടതെങ്ങനെയെന്നതുള്‍പ്പെടെ ഡോക്യുമെന്റ് ചെയ്യണം.</p>
      <p>ഇത് പിന്നീട് വരുന്ന ഉദ്യോഗസ്ഥര്‍ക്ക് സഹായകരമാവും. ജനങ്ങളുമായി നേരിട്ട് ഇടപെടുന്ന വില്ലേജ് ഓഫീസുകളുടെ അടിസ്ഥാന സൗകര്യം വര്‍ദ്ധിപ്പിക്കണം. എസ്. സി, എസ്. ടി വിഭാഗങ്ങളുടെ പരാതികള്‍ പരിഹരിക്കുന്നതിനുള്ള ജില്ലാതല കമ്മിറ്റികള്‍ നിരീക്ഷിക്കുന്നതിന് സംസ്ഥാനതലത്തില്‍ സംവിധാനം വേണം. ഇ ഓഫീസ് സംവിധാനത്തിലെ പോരായ്മകള്‍ പരിഹരിക്കണം.</p>
      <p>വിവിധ വകുപ്പുകള്‍ തമ്മില്‍ ഏകോപനമുണ്ടാവണം. ആഴ്ചയില്‍ ഒരിക്കല്‍ ജില്ലാ കളക്ടര്‍മാരും ഉന്നത ഉദ്യോഗസ്ഥരും പൊതുജനങ്ങളെ നേരിട്ട് കാണണം. ഓഫീസുകളിലെത്തുന്ന ജനങ്ങള്‍ക്കുള്ള സൗകര്യങ്ങള്‍ വര്‍ദ്ധിപ്പിക്കണം. സേവനാവകാശ നിയമം കൃത്യമായി നടപ്പാക്കണം. സംസ്ഥാനത്തിന്റെ ഐ. ടി സേവനങ്ങള്‍ ജനസൗഹൃദമാവണം. സര്‍ക്കാരിന്റെ സേവനങ്ങള്‍ സംബന്ധിച്ച വിവരങ്ങള്‍ ആശുപത്രികളിലൂടെയും റേഷന്‍ കടകളിലൂടെയും ജനങ്ങളിലെത്തിക്കണം.</p>
      <p>റോഡുകള്‍ നന്നാക്കുന്നതിനുള്ള നടപടി വേഗത്തിലാക്കണം. ഉന്നത ഉദ്യോഗസ്ഥര്‍ക്ക് ഒരു തസ്തികയില്‍ കുറഞ്ഞ കാലാവധി നിശ്ചയിക്കണം.പോലീസിന്റെ സേവനവും കുറ്റാന്വേഷണവും മികവുറ്റതാക്കുന്നതിനുള്ള നിര്‍ദ്ദേശം യുവ ഐ. പി. എസ് ഉദ്യോഗസ്ഥരുടെ ഭാഗത്തുനിന്നുണ്ടായി.</p>
      <p>ക്രൈംബ്രാഞ്ച്, സ്പെഷ്യല്‍ ബ്രാഞ്ച് എന്നിവിടങ്ങളില്‍ കൂടുതല്‍ സി. ഐമാരെ നിയോഗിക്കണം. കുടുംബപ്രശ്നങ്ങളും മറ്റു സിവില്‍ പരാതികളും പരിശോധിക്കുന്നതിന് പുതിയ സംവിധാനം വേണം. തെലുങ്കാന മാതൃകയില്‍ ജില്ലാ കളക്ടര്‍, എസ്. പി, ഒരു അഭിഭാഷകന്‍ എന്നിവര്‍ ഉള്‍പ്പെട്ട കമ്മിറ്റി ഇതിനായി രൂപീകരിക്കണമെന്ന നിര്‍ദ്ദേശവും യോഗത്തിലുണ്ടായി.</p>
      <p>വനപാലകര്‍ നിലവില്‍ ലാത്തിയുമായാണ് പട്രോളിംഗ് നടത്തുന്നതെന്നും ആയുധം അനുവദിക്കണമെന്നും അഭിപ്രായമുയര്‍ന്നു. ആദിവാസികളുടെ ജീവിതം മെച്ചപ്പെടുത്തുന്നതിനുള്ള നിര്‍ദ്ദേശങ്ങള്‍ യുവ ഐ. എഫ്. എസ് ഉദ്യോഗസ്ഥരുടെ ഭാഗത്തുനിന്നുണ്ടായി. ജനവാസ മേഖലയില്‍ വന്യജീവികള്‍ ഇറങ്ങുന്നതിന് പരിഹാരം കാണുന്നതിന് സൗരോര്‍ജ വേലി വ്യാപകമായി സ്ഥാപിക്കണമെന്നും ഇവയുടെ അറ്റകുറ്റപ്പണികളുടെ ചുമതല തദ്ദേശസ്ഥാപനങ്ങള്‍ക്ക് നല്‍കണമെന്നും നിര്‍ദ്ദേശിച്ചു.</p>
      <p>കേരളത്തിന്റെ പച്ചപ്പ് കൂട്ടാന്‍ നടപടിയുണ്ടാവണം. പ്ലാസ്റ്റിക് ഒഴിവാക്കുന്നതിനുള്ള നടപടി സ്വീകരിക്കണം തുടങ്ങിയ അഭിപ്രായവും യോഗത്തില്‍ പങ്കെടുത്തവര്‍ പങ്കുവച്ചു.അഡീഷണല്‍ ചീഫ് സെക്രട്ടറിമാരായ ടി.കെ. ജോസ്, ഡോ. ആഷ തോമസ്, റവന്യു പ്രിന്‍സിപ്പല്‍ സെക്രട്ടറി ഡോ. വി. വേണു, മുഖ്യമന്ത്രിയുടെ പ്രിന്‍സിപ്പല്‍ സെക്രട്ടറി വി. എസ്. സെന്തില്‍, മുഖ്യമന്ത്രിയുടെ സെക്രട്ടറി ശിവശങ്കര്‍ എന്നിവര്‍ യോഗത്തില്‍ പങ്കെടുത്തു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/vice-chancellor-meeting-pinarayi-vijayan/835457"/>
        <a href="https://www.deshabhimani.com/news/kerala/pinarayi-vijayan-maoist-threat-letter/834625"/>
        <a href="https://www.deshabhimani.com/news/kerala/pinarayi-vijayan-police/834465"/>
        <a href="https://www.deshabhimani.com/news-videos/sabarimala-pinarayi-vijayan-supreme-court/834443"/>
        <a href="https://www.deshabhimani.com/news/kerala/pinarayi-vijayan-sabarimala-verdict/834442"/>
        <a href="https://www.deshabhimani.com/news/kerala/pinarayi-vijayan-iit-student-death/834440"/>
        <a href="https://www.deshabhimani.com/news/kerala/pinarayi-vijayan-uba-global-kerala-startup-mission/833796"/>
        <a href="https://www.deshabhimani.com/cinema/pinarayi-vijayan-mammootty/833408"/>
      </related>
    </article>
  </body>
</html>