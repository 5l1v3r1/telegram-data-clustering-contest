<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/wales-magyarorszag-2-0/186957"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T21:40:00+00:00"/>
    <meta property="og:title" content="Wales–Magyarország 2-0"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Wales–Magyarország 2-0</mark>
      </h1>
      <address><time datetime="2019-11-19T21:40:00+00:00">19 Nov 2019, 21:40</time> by <a rel="author">Bors</a></address>
      <p>
        <b>Elmaradt a csoda, de a remény még mindig él. </b>
        <b>Elmaradt a csoda, de a remény még mindig él.</b>
      </p>
      <p><b>Valósággal megszállták Cardiff utcáit a magyar szurkolók az Eb-kijutásról döntő selejtező előtt.</b> Mintegy 1600 honfitársunk kelt útra, akik vasárnap óta folyamatosan érkeztek a walesi fővárosba.</p>
      <h3>„Ria, ria, Hungária!”</h3>
      <p>A helyiek csak kapkodták a fejüket, amikor a talponállók környékén piros-fehér-zöld zászlókba, sálakba burkolózott emberek ismeretlen nyelven valami olyasmit üvöltöztek, hogy:</p>
      <figure>
        <img src="http://media.borsonline.hu/cikk/20/192562/gallery-picture/645w/2029145_egy-walesi-a-magyarok-kozott-twitter.jpg"/>
        <figcaption>A magyar drukkerek Ferihegyen belefutottak egy walesi drukkerbe is, aki végül 250 honfitársunkkal utazott hazáig © Twitter</figcaption>
      </figure>
      <p>Napközben érkeztek nem túl szívderítő hírek is, kiderült ugyanis, hogy több Angliában élő, ottani lakcímmel rendelkező, <b>magyar szurkoló hazai szektorba szóló jegyfoglalását törölték.</b></p>
      <p>Ha már itt tartunk, érdekes megjegyezni, hogy habár a városban található a 74 ezres Millennium Stadion, az a Walesben nagyobb népszerűségnek örvendő rögbisek otthona. A fociválogatott a 33 ezeres Cardiff City Stadionban fogadja ellenfeleit, ami igazi katlannak számít.</p>
      <figure>
        <img src="http://media.borsonline.hu/cikk/20/192562/gallery-picture/645w/2029149_magyar-drukkerek-1-facebook.jpg"/>
        <figcaption>A cardiffi pályaudvart is HUN feliratú, fekete pulcsit viselő focirajongók lepték el © Facebook</figcaption>
      </figure>
      <p>A magyar drukkerek természetesen ezúttal is együtt vonultak ki a stadionba a hatszáz fős Walkabout kocsmától indulva. Az MLSZ pedig azzal kedveskedett számukra, hogy kibérelt 13 buszt, amivel a lefújás után elszállította őket a repülőtérre.</p>
      <figure>
        <img src="http://media.borsonline.hu/cikk/20/192562/gallery-picture/645w/2029151_magyar-drukkerek-kocsmaban-facebook.jpg"/>
        <figcaption>A meccs előtti hangulatra nem lehetett panasz © Facebook</figcaption>
      </figure>
      <p>Kikapott 2-0-ra a magyar fociválogatott Cardiffban, így nem tudta magát kvalifikálni egyenes ágon a részben hazai rendezésű Európa-bajnokságra. Ettől függetlenül a remény még mindig él a Nemzetek Ligája-rájátszásán keresztül.</p>
      <figure>
        <img src="http://media.borsonline.hu/cikk/20/192562/gallery-picture/645w/2029455_download-3.jpg"/>
        <figcaption>© MTI</figcaption>
      </figure>
      <p>A magyar szurkolókon semmi sem múlt. Közel 1600 honfitársunk vonult végig Cardiff utcáin fantasztikus hangulatot teremtve, hogy aztán a várva várt, sorsdöntő Eb-selejtezőn teli torokból buzdítsa Marco Rossi csapatát a walesi tizenegy ellen.</p>
      <p>
        <b>Már a kezdéskor eldőlt, hogy az eredménytől függetlenül egy rekordbeállításnak mindenképpen tapsolhatnak a vendégdrukkerek, hiszen Dzsudzsák Balázs 108.-szor lépett pályára címeres mezben, utolérve ezzel az eddigi egyedüli csúcstartó Király Gábort.</b>
      </p>
      <figure>
        <img src="http://media.borsonline.hu/cikk/20/192562/gallery-picture/645w/2029461_download.jpg"/>
        <figcaption>© MTI</figcaption>
      </figure>
      <p>A magyar válogatott megilletődöttség nélkül kezdte az összecsapást, mindenkin látszott az elszántság, a koncentráltság.</p>
      <p>
        <b>Feltűnő volt, hogy a sérülések, eltiltások miatt felforgatott védelem bal oldalán helyet kapó, második válogatott meccsét futballozó Nagy Zsolt sűrűn lépett be a játékba, de sűrűn rossz helyre is passzolt a labdát.</b>
      </p>
      <p>Aztán némileg váratlanul az első negyedóra végén éppen az ő oldalán tudott Gareth Bale a védelmünk mögé kerülni, mire Lang Ádám középről megpróbált rá kizárni, a Real Madrid sztárja ballal már nagyszerűen középre ívelt, ahol a Juventus csillaga, a teljesen magára hagyott Aaron Ramsey közelről a kapunkba fejelt.</p>
      <figure>
        <img src="http://media.borsonline.hu/cikk/20/192562/gallery-picture/645w/2029459_download-2.jpg"/>
        <figcaption>© MTI</figcaption>
      </figure>
      <p>Ha ez nem lett volna elég baj, jött a hír, hogy a szlovákok is megszerezték a vezetést, ami azt jelentette, minimum két gólt szerezve meg kell nyernünk az összecsapást.</p>
      <p>
        <b>Az első félidő hátralévő részében egyenrangú partnere volt válogatottunk a walesieknek, sőt a szünet előtt egy akción belül Szoboszlai Dominik és Sallai Roland is betalálhatott volna közelről, de a hazaiak kapusa mindkétszer nagyot védett.</b>
      </p>
      <p>A második félidő legelején aztán gyorsan eldőltek a nyitott kérdések. Egy oldalszabadrúgás után középen Kieffer Moore estében továbbtette a labdát, ami Ramseyt szabadon találta az ötös bal sarkán, aki higgadtan a kapuba emelt.</p>
      <figure>
        <img src="http://media.borsonline.hu/cikk/20/192562/gallery-picture/645w/2029457_download-1.jpg"/>
        <figcaption>© MTI</figcaption>
      </figure>
      <p>A magyar csapat ezután sem adta fel, próbálkozott, ment előre, de az eredmény már nem változott, így Horvátország mellett Wales jutott ki a csoportunkból az Európa-bajnokságra. Válogatottunk az erőviszonyoknak megfelelően a negyedik helyen végzett, de márciusban, a Nemzetek Ligája-rájátszásában két nyert meccsel még kijuthat a kontinenstornára, amelynek négy meccsére az új Puskás Arénában kerül sor.</p>
      <h3>A H csoport végeredménye:</h3>
      <p>
        <b>1. Horvátország 17 pont</b>
      </p>
      <p>
        <b>2. Wales 14</b>
      </p>
      <p>
        <b>3. Szlovákia 13</b>
      </p>
      <p>
        <b>4. Magyarország 12</b>
      </p>
      <p>
        <b>5. Azerbajdzsán 1</b>
      </p>
    </article>
  </body>
</html>