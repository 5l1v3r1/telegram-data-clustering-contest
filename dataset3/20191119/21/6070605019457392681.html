<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/cost-acomiadament_0_2347565258.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T21:43:45+00:00"/>
    <meta property="og:title" content="Calviño nega que acomiadar surti “particularment” barat"/>
    <meta property="og:description" content="La ministra d’Economia i Empresa diu que considerar que una indemnització de 20 dies per any treballat és molt barat és “relativa”"/>
  </head>
  <body>
    <article>
      <h1>Calviño nega que acomiadar surti “particularment” barat</h1>
      <h2>La ministra d’Economia i Empresa diu que considerar que una indemnització de 20 dies per any treballat és molt barat és “relativa”</h2>
      <address>
        <time datetime="2019-11-19T21:43:45+00:00">19 Nov 2019, 21:43</time>
      </address>
      <p>Considerar que una indemnització de 20 dies per any treballat en un acomiadament és molt barat és una cosa “relativa”. Així ho va afirmar aquest dimarts la ministra d’Economia i Empresa en funcions, Nadia Calviño, al ser preguntada per si el govern espanyol augmentaria la xifra en cas que Pedro Sánchez fos finalment investit president. L’objectiu de la pregunta era esbrinar si el futur executiu dificultaria l’acomiadament, però Calviño va justificar que, en comparació amb altres països, el cost no és “particularment baix” a Espanya.</p>
      <p>Malgrat l’afirmació, la ministra va matisar en la mateixa entrevista a Ràdio 4 que els elements s’han de veure en conjunt i no de manera aïllada, i va assegurar que l’objectiu del govern serà mantenir la creació de llocs de treball de qualitat. “Això no es pot arriscar”, va afegir la ministra.</p>
      <p>No va ser l’única qüestió sobre la qual es va pronunciar. Es va mostrar partidària de derogar els aspectes més “lesius” de la reforma laboral, de dissenyar un nou Estatut dels Treballadors que s’adeqüi a noves realitats laborals (la robotització com a exemple estrella) i de treballar per garantir unes pensions que siguin “dignes”.</p>
      <h3>L’efecte de la inestabilitat</h3>
      <p>Calviño també va fer referència a la situació política i va assegurar que hi ha una preocupació específica entre els empresaris per la tensió a Catalunya. Segons va dir, si la inestabilitat es prolonga “pot afectar l’economia”. De fet, va insistir que la inseguretat jurídica “ja està afectant” l’economia, especialment les empreses internacionalitzades.</p>
      <p>“Percebo aquesta preocupació cada cop que em reuneixo amb empresaris”, va dir la ministra, que a més va compartir que el govern central defensarà la línia de “la llei i el diàleg”. Per a ella, però, l’interlocutor no pensa igual: “L’independentisme moltes vegades reclama diàleg, però en realitat només fa monòlegs”, va criticar.</p>
      <p>
        <b>
          <b>Algunes frases de Nadia Calviño</b>
        </b>
      </p>
      <ul>
        <li>“Tots estem una mica traumatitzats pel que va passar el 2007: ningú va veure la profunditat de la crisi, ni la seva segona part“</li>
        <li>“No em fa por treballar amb persones que veuen la vida diferent“ [sobre Unides Podem]</li>
        <li>“Moltes vegades la gent crida al diàleg però no obre vies per escoltar i atendre els punts de vista dels que pensen diferent”</li>
      </ul>
    </article>
  </body>
</html>