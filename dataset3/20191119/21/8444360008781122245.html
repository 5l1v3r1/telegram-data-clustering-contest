<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/katathesi-vomva-stin-ereyna-gia-tin-parapompi-tou-tramp/2919320/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T21:53:46+00:00"/>
    <meta property="og:title" content="Κατάθεση – βόμβα στην έρευνα για την παραπομπή του Τραμπ!"/>
    <meta property="og:description" content="Βασικός μάρτυρας στην έρευνα για την παραπομπή του αμερικανού προέδρου, Ντόναλντ Τραμπ, παραδέχτηκε ότι του είχε προταθεί να γίνει υπουργός στο Κίεβο."/>
  </head>
  <body>
    <article>
      <h1>Κατάθεση – βόμβα στην έρευνα για την παραπομπή του Τραμπ!</h1>
      <h2>Βασικός μάρτυρας στην έρευνα για την παραπομπή του αμερικανού προέδρου, Ντόναλντ Τραμπ, παραδέχτηκε ότι του είχε προταθεί να γίνει υπουργός στο Κίεβο.</h2>
      <address><time datetime="2019-11-19T21:53:46+00:00">19 Nov 2019, 21:53</time> by <a rel="author">Newsit Newsroom</a></address>
      <p>Ένας βασικός μάρτυρας στην έρευνα για την παραπομπή του Ντόναλντ Τραμπ παραδέχτηκε σήμερα, κατά τη διάρκεια ακρόασης στο Κογκρέσο, ότι οι Ουκρανοί του είχαν προτείνει να γίνει ο υπουργός Άμυνας της χώρας τους και τόνισε ότι αρνήθηκε αμέσως την πρόταση αυτή.</p>
      <p>Ο αντιστράτηγος Αλεξάντερ Βίντμαν γεννήθηκε στο Κίεβο και έφθασε σε μικρή παιδική ηλικία στις ΗΠΑ. Οι ρεπουμπλικανοί βουλευτές της Βουλής των Αντιπροσώπων αμφισβήτησαν σήμερα την κρίση του και την εντιμότητά του. ‘Ενας νομικός, αρμόδιος να του θέτει ερωτήσεις για τους Ρεπουμπλικανούς, τον ρώτησε αν αλήθευε ότι υψηλόβαθμος Ουκρανός αξιωματούχος του είχε προτείνει τη θέση του υπουργού Άμυνας στο Κίεβο. Ο Βίντμαν <b>παραδέχτηκε ότι η πρόταση αυτή του είχε γίνει τρεις φορές</b> στο περιθώριο της τελετής ορκωμοσίας του νέου προέδρου της Ουκρανίας Βολοντίμιρ Ζελένσκι στα τέλη Μαΐου.</p>
      <h3>Οι αποκαλύψεις στην διαδικασία για την παραπομπή του Τραμπ</h3>
      <p>“Κάθε φορά αρνιόμουν και με τη σειρά μου, ενημέρωνα την ιεραρχία μου και τα αρμόδια μέλη των υπηρεσιών αντικατασκοπείας”, διευκρίνισε ο Βίντμαν, που είναι μέλος του Συμβουλίου Εθνικής Ασφαλείας του Λευκού Οίκου.</p>
      <p>“Είμαι Αμερικανός, έφθασα στις ΗΠΑ σε μικρή παιδική ηλικία”, πρόσθεσε ο στρατιωτικός που έχει παρασημοφορηθεί για τα κατορθώματά του στο Ιράκ προσθέτοντας ότι δεν διαπίστωσε ποτέ αν επρόκειτο για σοβαρή πρόταση.</p>
      <related>
        <h4>Click4more:</h4>
        <a href="https://www.newsit.gr/kosmos/tramp-eksallos-me-tis-fimes-gia-tin-ygeia-tou/2919212/"/>
      </related>
      <p>Ο βουλευτής Τζιμ Τζόρνταν δήλωσε στη συνέχεια -πάντα κατά την διαδικασία της έρευνας για την παραπομπή του Τραμπ- ότι ο ανώτερος του Βίντμαν στην ιεραρχία είχε αμφισβητήσει την “κρίση” του και ότι ορισμένοι συνάδελφοί του τον υποψιάζονταν για διαρροή πληροφοριών.</p>
      <p>Ο Βίντμαν υπεραμύνθηκε της στάσης που τήρησε διαβάζοντας μια αξιολόγηση που είχε συντάξει η προϊσταμένη του γι αυτόν, στην οποία τον χαρακτηρίζει “λαμπρό” και έχοντα “εξαιρετική κρίση”. Ο ίδιος τόνισε ότι ουδέποτε προέβη σε διαρροή πληροφοριών.</p>
      <p>Στην εισαγωγή του, ευχαρίστησε τον πατέρα του που επέλεξε να μεταναστεύσει στις ΗΠΑ. “Στη Ρωσία, η δημόσια κατάθεση σε έρευνα κατά του προέδρου θα μπορούσε να μου στοιχίσει τη ζωή”, τόνισε.</p>
      <h3>“Αδιανόητο” να συγκεντρωθούν οι ψήφοι στη Γερουσία για την καθαίρεση του προέδρου Τραμπ”</h3>
      <p>Εν τω μεταξύ, ο επικεφαλής της ρεπουμπλικανικής πλειοψηφίας στη Γερουσία Μιτς Μακόνελ απέρριψε την πιθανότητα να συγκεντρωθούν οι απαιτούμενες ψήφοι στο σώμα για την καθαίρεση του Ρεπουμπλικάνου προέδρου Ντόναλντ Τραμπ, αν η υπόθεση έρθει στη Γερουσία.</p>
      <p>«Μου είναι αδιανόητο ότι θα υπάρξουν 67 ψήφοι για την απομάκρυνση του προέδρου από το αξίωμα», τόνισε ο Μακόνελ σε δημοσιογράφους.</p>
      <p>Οι Δημοκρατικοί στη Βουλή των Αντιπροσώπων ερευνούν αυτή τη στιγμή το ενδεχόμενο παραπομπής του Τραμπ. Αν η Βουλή αποφανθεί ότι ο Αμερικανός πρόεδρος έχει διαπράξει αδικήματα για την παραπομπή του, τότε η Γερουσία θα διεξαγάγει δίκη για την πιθανή καθαίρεσή του.</p>
    </article>
  </body>
</html>