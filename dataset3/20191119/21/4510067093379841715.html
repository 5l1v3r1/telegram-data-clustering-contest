<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/ancheta-pentru-moarte-suspecta-in-bihor-o-proaspata-mamica-a-decedat-chiar-dupa-ce-s-a-intors-de-la-medicul-de-familie-152918.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T21:16:00+00:00"/>
    <meta property="og:title" content="Anchetă pentru moarte suspectă în Bihor: O proaspătă mămică a decedat chiar după ce s-a întors de la medicul de familie"/>
    <meta property="og:description" content="Caz şocant în localitatea bihoreană Ţeţchea, unde o tânără de doar 25 ani, proaspătă mămică, a murit, marţi după amiază, la scurt timp după ce s-a întors de la medicul de familie. Femeia, suferindă de astm bronşic şi multiple alergii, s-a simţit rău în ultimele două zile, iar doctoriţa ar fi diagnosticat-o cu o infecţie respiratorie pentru care i-a prescris şi o reţetă după care a trimis-o acasă, unde, tânăra, a intrat în stop cardio-respirator."/>
  </head>
  <body>
    <article>
      <h1>Anchetă pentru moarte suspectă în Bihor: O proaspătă mămică a decedat chiar după ce s-a întors de la medicul de familie</h1>
      <address><time datetime="2019-11-19T21:16:00+00:00">19 Nov 2019, 21:16</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/politie19112019.jpg"/>
        <figcaption>foto generic, tulceanoastra.ro</figcaption>
      </figure>
      <p>Caz şocant în localitatea bihoreană Ţeţchea, unde o tânără în vârstă de doar 25 ani, proaspătă mămică, a murit, marţi după amiază, la scurt timp după ce s-a întors de la medicul de familie.</p>
      <p>
        <b>Moarte suspectă</b>
      </p>
      <p>Potrivit surselor <b>BIHOREANULUI</b>, femeia, suferindă de astm şi multiple alergii, s-a simţit rău în ultimele două zile, acuzând în principal senzaţii de sufocare, iar după consultaţie, medicul ar fi diagnosticat-o cu o infecţie respiratorie pentru care i-a şi prescris un antibiotic şi un antiinflamator, după care a trimis-o acasă.</p>
      <p>Aici, însă, tânăra, a intrat în stop cardio-respirator şi a murit, în ciuda eforturilor echipajului Serviciului Judeţean de Ambulanţă Bihor chemat în ajutor. Medicii au încercat mai bine de o oră să o resusciteze.</p>
      <p>Cert este că, marţi după-amiază, mai multe echipaje de Poliţie s-au deplasat la locul tragediei, în caz fiind deschis un dosar penal pentru moarte suspectă, anchetatorii verificând şi ipoteza unei culpe medicale.</p>
      <p>Sursele <b>BIHOREANULUI</b> spun că medicul de familie i-ar fi prescris tinerei mămici un antibiotic, Amoxicilină, şi un antiinflamator, potrivit prospectului antibioticul nefiind recomandat pacienţilor cu astm bronşic. Nu este clar, însă, dacă femeia a apucat să își ia medicamentele, dat fiind că familia i-ar fi găsit în poșetă rețeta, aceste aspecte urmând să fie elucidate de ancheta desfășurată de polițiști, sub coordonarea procurorilor.</p>
      <p>În urma tinerei a rămas un bebeluș în vârstă de doar o lună.</p>
      <p>
        <b>UPDATE: Parchetul investighează o culpă medicală</b>
      </p>
      <p>Purtătorul de cuvânt al Parchetului de pe lângă Tribunalul Bihor, prim-procurora adjunctă Maria Cotrău, a declarat, marţi seara, pentru <b>BIHOREANUL</b>, că primele verificări indică faptul că moartea tinerei mame a fost cauzată de o culpă medicală, motiv pentru care cercetările în caz se efectuează pentru ucidere din culpă.</p>
      <p>"A fost o echipă de poliţişti la faţa locului, s-au făcut verificările care necesitau urgenţă, iar în caz s-a deschis un dosar penal pentru ucidere din culpă. Autopsia se va efectua în cursul zilei de mâine şi atunci se va şti exact cauza decesului. Ancheta va fi coordonată de un procuror al Parchetului de pe lângă Judecătoria Aleşd", a explicat Cotrău. </p>
    </article>
  </body>
</html>