<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/galatasaray-unicaja-malaga-mac-sonucu-91-80-1208902.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T21:33:00+00:00"/>
    <meta property="og:title" content="Galatasaray - Unicaja Malaga maç sonucu: 91-80"/>
    <meta property="og:description" content="7DAYS EuroCup'ın 8. haftasında temsilcilerimizden Galatasaray Doğa Sigorta, sahasında konuk ettiği Unicaja Malaga'yı 91-80 yendi."/>
  </head>
  <body>
    <article>
      <h1>Galatasaray - Unicaja Malaga maç sonucu: 91-80</h1>
      <h2>7DAYS EuroCup'ın 8. haftasında temsilcilerimizden Galatasaray Doğa Sigorta, sahasında konuk ettiği Unicaja Malaga'yı 91-80 yendi.</h2>
      <address>
        <time datetime="2019-11-19T21:33:00+00:00">19 Nov 2019, 21:33</time>
      </address>
      <p><b>Galatasaray Doğa Sigorta,</b> 7DAYS EuroCup D Grubu 8. hafta maçında İspanya'nın Unicaja Malaga ekibini 91-80 yendi.</p>
      <p>Sarı-kırmızılı takım grupta 5. galibiyetini elde ederken, <b>Unicaja Malaga </b>2. kez mağlup oldu.</p>
      <p>Karşılaşmaya Jones ve Moore ile bulduğu basketlerle başlayan Galatasaray Doğa Sigorta, 4. dakikada 9-5 öne geçti. Sert savunmayla sarı-kırmızılı takımı hücumda durduran Unicaja Malaga, yakaladığı 17-0'lık seriyle 9. dakikada skoru 9-22 yaptı. Konuk takım, ilk periyodu 24-12 önde bitirdi.</p>
      <p>Etkili mücadelesini ikinci periyoda da taşıyan Unicaja Malaga, 15. dakikada farkı 16 sayıya (20-36) çıkardı. Whittington ve Yiğit Arslan'ın basketleriyle toparlanan Galatasaray Doğa Sigorta, daha sonra üst üste bulduğu basketlerle farkı hızla eritmeye başladı. Sarı-kırmızılı takım, soyunma odasına 5 sayı (34-39) geride gitti.</p>
      <p>Maçın ikinci yarısına iyi savunma yaparak başlayan Galatasaray Doğa Sigorta, bulduğu 11-2'lik seriyle 26. dakikada 45-41 öne geçti. Oyunun kontrolünü ele geçiren sarı-kırmızılı takım, özellikle dış atışlarda Whittington ve Harrison ile ürettiği basketlerle son çeyreğe 20 sayı (67-47) farkla önde girdi.</p>
      <p>Son periyoda etkili başlayan Unicaja Malaga, Fernandez, Adams ve Waczynski ile dış atışlardan sayı buldu ve 34. dakikada farkı 9'a (73-64) indirdi. Kalan sürede kontrollü oynayarak rakibinin geri dönüşüne izin vermeyen Galatasaray Doğa Sigorta, müsabakadan 91-80 galip ayrıldı.</p>
      <p>Galatasaray Kulübü Başkanı Mustafa Cengiz ile sarı-kırmızılı futbolcular Jimmy Durmaz ve Ryan Donk da maçı salonda takip etti.</p>
      <p>7DAYS EuroCup | Galatasaray Doğa Sigorta: 91 - Unicaja Malaga: 80</p>
      <p>Salon: <b>Sinan Erdem</b></p>
      <p><b>Hakemler</b>: Petri Mantyla (Finlandiya), Anne Panther (Almanya), Jurgis Laurinavicius (Litvanya)</p>
      <p><b>Galatasaray Doğa Sigorta:</b> Jones 13, Harrison 16, Göksenin Köksal 2, Moore 6, Ege Arar 10, Whittington 18, Auguste 5, Can Korkmaz 2, Yiğit Arslan 8, Webster 11</p>
      <p><b>Unicaja Malaga: Adams</b> 16, Toupane 9, Thompson 6, Waczynski 17, Elegar 6, Fernandez 8, Suarez 4, Gerun 3, Ejim 6, Diaz 3, Avramovic 2</p>
      <p>1. Periyot: 12-24</p>
      <p>Devre: 34-39</p>
      <p>3. Periyot: 67-47</p>
    </article>
  </body>
</html>