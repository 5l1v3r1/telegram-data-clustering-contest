<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/pikaso-sreshtu-100-evro-kasmetlija-shte-specheli-kartina-za-milioni-ot-lotarija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T21:07:00+00:00"/>
    <meta property="og:title" content="Пикасо срещу 100 евро: Късметлия ще спечели картина за милиони от лотария"/>
    <meta property="og:description" content="Платното на испанския майстор е на стойност над 1,1 млн. долара"/>
  </head>
  <body>
    <article>
      <h1>Пикасо срещу 100 евро: Късметлия ще спечели картина за милиони от лотария</h1>
      <h2>Платното на испанския майстор е на стойност над 1,1 млн. долара</h2>
      <address><time datetime="2019-11-19T21:07:00+00:00">19 Nov 2019, 21:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Съвсем скоро човек, който няма милиони в банковата си сметка може да стане новия притежател на оригинална картина от Пикасо.</p>
      <p>Платното на испанския майстор е на стойност над 1,1 млн. долара и ще бъде спечелено на благотворителна лотария, съобщава БГНЕС.</p>
      <p>Всеки, закупил билет от 100 евро за международното разиграване, има шанс да спечели натюрморт със стилизирана чаша с абсент и вестник – картина, която Пикасо създава през 1921 г.</p>
      <p>Лотарията, чиито приходи ще отидат за борба с бедността в Африка, стартира в музея на Пикасо в Париж днес.</p>
      <p>Последният път, когато организаторите проведоха подобно събитие беше преди шест години, когато „Човекът с оперната шапка“ на Пикасо беше спечелен от 25-годишния пожарникар от Питсбърг Джефри Гонано, който търсел нещо, което да украси дома му.</p>
      <p>Събраните 5 млн. евро отидоха за реставрацията на древния град Тир в Ливан.</p>
      <p>„Изкуството и благотворителността обикновено намират точката си на пресичане на гала вечери, където шепа богати хора отделят милиони за картина", казва Пери Кочин, френският телевизионен продуцент, която стои зад жребия.</p>
      <p>Тя се надява да събере до 19 ммлн евро от новата томбола. 50 хил. души - предимно от САЩ, Великобритания, Мексико и Бразилия, ще участват в последното теглене.</p>
      <p>Картината този път идва от родения в Ливан колекционер милиардер Давид Нахмад, притежател на една от най-големите частни колекции на Пикасо в света. Той ще получи 1 млн. евро от тегленето, а останалите ще отидат в благотворителната организация.</p>
      <p>Тегленето на лотарията, която се провежда през уебсайта 1picasso100euros.com, ще се проведе в Париж на 6 януари.</p>
    </article>
  </body>
</html>