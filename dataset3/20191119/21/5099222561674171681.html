<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501691-iohannis-despre-desfiintarea-sectiei-speciale-prea-usor-poate-transformata-ceva-poate-deveni-control-neconstitutional-asupra-magistratilor-sper-pana-februarie-fie-numiti-sefii-parchetelor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T21:25:00+00:00"/>
    <meta property="og:title" content="Iohannis, despre desființarea Secției speciale: Prea ușor poate fi transformată în ceva ce poate deveni un control neconstituțional asupra magistraților / Sper ca până în februarie să fie numiți șefii parchetelor"/>
    <meta property="og:description" content="Președintele Klaus Iohannis a spus, răspunzând unei întrebări la dezbaterea cu jurnaliștii, că își menține opinia că Secția de anchetare a magistraților ar trebui desființată. El a"/>
  </head>
  <body>
    <article>
      <h1>Iohannis, despre desființarea Secției speciale: Prea ușor poate fi transformată în ceva ce poate deveni un control neconstituțional asupra magistraților / Sper ca până în februarie să fie numiți șefii parchetelor</h1>
      <address><time datetime="2019-11-19T21:25:00+00:00">19 Nov 2019, 21:25</time> by <a rel="author">MH</a></address>
      <p><b>Președintele Klaus Iohannis a spus, răspunzând unei întrebări la dezbaterea cu jurnaliștii, că își menține opinia că Secția de anchetare a magistraților ar trebui desființată. El a spus că această secție nu trebuia înființată și că "prea ușor poate fi transformată în ceva ce poate deveni un control neconstituțional asupra magistraților".<br/></b><br/>Iohannis a fost întrebat de către jurnalistul Silviu Mânăstire despre abuzurile din Justiție și dacă își menține opinia că Secția Specială ar trebuie desființată.<br/><br/>"Da. Personal, nu sunt specialist în domeniu, dar opinia mea de simplu președinte a fost că Secția nu trebuia înființată. Am solicitat și primit opiniile unor recunoscuți specialiști în materie. Dacă toți spun că așa nu, sunt de părere că așa nu. Înseamnă că ne bazăm pe ceva. Eu sunt de părere că această secție nu trebuie să existe, prea ușor poate fi transformată în ceva ce poate deveni un control neconstituțional asupra magistraților", a afirmat Iohannis.<br/><br/><b>Despre numirea șefilor de parchete: Se lucrează la o metodologie<br/></b><br/>Întrebat despre numire a procurorilor șefi, în contextul în care toate marile parchete sunt conduse de interimari, Iohannis a spus că i-a cerut ministrului Justiției, Cătălin Predoiu, să lucreze la o metodologie, deoarece acum legislația nu satisface opiniile Comisiei Europene din rapoartele MCV.<br/><br/>"Încep să expire și aceste interimate. Chestiunea e una care trebuie rezolvată, dar nu fără a găsi soluția bună. În rapoartele MCV s-a cerut o metodologie robustă, transparentă. L-am rugat deja pe dl Predoiu să trateze prioritar chestiunea și lucrează la o metodologie. După alegeri voi continua discuția pentru a vedea cât de repede este pregătit ministerul pentru a discuta public metodologia pentru ca în câteva săptămâni, sper până în februarie, să fie ocupate prin concurs aceste posturi. Trebuie să avem o descriere mai clară, cine evaluează, cine selectează. Cred că vom găsi soluții chiar foarte bune", a declarat Klaus Iohannis.<br/><br/>Întrebat care vor fi criteriile de selecție pentru șefii de parchete, Iohannis a răspus: "Eu nu am de gând să fac rabat de la integritate. Integritate, profesionalism, meritocrație și în acest domeniu".</p>
    </article>
  </body>
</html>