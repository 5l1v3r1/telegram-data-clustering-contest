<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/rakovina-ztrata-nohy-a-financni-krize-s-janou-z-mise-novy-domov-se-zivot-nemazlil"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T21:54:00+00:00"/>
    <meta property="og:title" content="Rakovina, ztráta nohy a finanční krize: S Janou z Mise nový domov se život nemazlil"/>
    <meta property="og:description" content="Mise nový domov bude ve středu obzvláště smutná. Jana je dlouhodobě zkoušená osudem i vlastní naivitou. Životem putuje na vozíku se dvěma igelitkami a čtyřmi dětmi. V současnosti se stará již jen o dvě mladší dcery a naštěstí má střechu nad hlavou. Často však sama nejí, aby měla pro své děti jídlo. Zatím „líp“ nepřichází."/>
  </head>
  <body>
    <article>
      <h6 class="kicker">mise</h6>
      <h1>Rakovina, ztráta nohy a finanční krize: S Janou z Mise nový domov se život nemazlil</h1>
      <address><time datetime="2019-11-19T21:54:00+00:00">19 Nov 2019, 21:54</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/f1/c7/f1c7038-247214-2019-08-22-misend-tma-3781-0d0000000-0d1561562-1d0000000-1d0000000-sector_2560x0-shrink.jpg"/>
          <figcaption>Jana to má v životě těžké.<cite>TV Nova</cite></figcaption>
        </figure>
        <figure>
          <img src="https://www.extra.cz/images/thumbs/b8/fe/b8febb9-247215-2019-08-22-misend-tma-3634-2560x0-shrink.jpg"/>
          <figcaption>Jana to v životě neměla jednoduché.<cite>TV Nova</cite></figcaption>
        </figure>
        <figure>
          <img src="https://www.extra.cz/images/thumbs/23/91/23916b2-247213-2019-08-16-misend-tma-1432-2560x0-shrink.jpg"/>
          <figcaption>Moderátorka Tereza Pergnerová pomůže další smutné rodině.<cite>TV Nova</cite></figcaption>
        </figure>
        <figure>
          <img src="https://www.extra.cz/images/thumbs/bb/49/bb496e9-247212-2019-08-16-misend-tma-1416-2560x0-shrink.jpg"/>
          <figcaption>Na pomoc Janě přispěchal tým Mise nový domov.<cite>TV Nova</cite></figcaption>
        </figure>
        <figcaption>
          <a href="https://www.extra.cz/rakovina-ztrata-nohy-a-financni-krize-s-janou-z-mise-novy-domov-se-zivot-nemazlil/galerie/4">+ Dalších 6 fotografií</a>
        </figcaption>
      </slideshow>
      <p>
        <b>Mise nový domov bude ve středu obzvláště smutná. Jana je dlouhodobě zkoušená osudem i vlastní naivitou. Životem putuje na vozíku se dvěma igelitkami a čtyřmi dětmi. V současnosti se stará již jen o dvě mladší dcery a naštěstí má střechu nad hlavou. Často však sama nejí, aby měla pro své děti jídlo. Zatím „líp“ nepřichází.</b>
      </p>
      <p>Osud Jany z <a href="https://www.extra.cz/tema/mise-novy-domov">Mise nový domov</a> je velmi těžký. Ve třech dnech po narození absolvovala operaci míchy. Odmalička kulhala. Během učňovských let onemocněla osteomyelitidou (akutním zánětem kosti). Pro své handicapy, a z nich pramenící nízké sebevědomí, nevěřila v možnost vztahu, ale chtěla mít aspoň jedno dítě. Přání je otcem myšlenky: narodil se syn Marek.</p>
      <p>I druhorozený syn Míla a dvě další holčičky jí přinesly do života naplnění a radost. Na partnery však štěstí neměla a zdraví se postupně zhoršovalo. Po narození Kristýnky dostala Jana celkovou otravu krve a musela učinit nejtěžší rozhodnutí svého života: <b>„Musela jsem si nechat amputovat nohu, jinak hrozilo, že zemřu. Představa, že by tady děti zůstaly samy byla pro mě hrozná, a tak jsem se rozhodla to podstoupit.“</b></p>
      <related>
        <a href="https://www.extra.cz/zakerna-nemoc-ji-dostala-na-dno-jak-zije-katerina-a-dvojcata-z-mise-novy-domov-dnes"/>
      </related>
      <p>Když našla sílu opustit partnera, který byl na děti zlý, zdálo se, že bude konečně lépe. Našla si za pomoci syna byt a snažila se začít znovu. Byt byl sice starý a zničený, ale Jana byla rozhodnutá ho dát do pořádku. Její plány však zhatila rakovina. Tato diagnóza dosud silnou ženu poprvé opravdu zlomila. Přemýšlela nad sebevraždou. V poslední minutě si však naštěstí skok pod auto kvůli dětem rozmyslela.</p>
      <p>Z časů, kdy nebyla střecha nad hlavou či peníze na rohlíky pro děti, si Jana odnesla spousty dluhů, z nichž jsou dnes exekuce. A tak i dnes spí děti na matracích, nábytek od hodných lidí se pomalu rozpadá, a jít do kina, o tom se nikomu ani nezdá. Jana žije v bídě, v níž často nechává jídlo jen dětem. Jak této ženě, se kterou se život nemazlil, pomůže tým Mise nový domov, uvidíte už ve středu večer.</p>
    </article>
  </body>
</html>