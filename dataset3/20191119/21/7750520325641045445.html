<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/slugy-narodu-hochut-dozvolyty-ukrayintsyam-zminyuvaty-im-ya-ta-po-batkovi.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T21:10:30+00:00"/>
    <meta property="og:title" content="“Слуги народу” хочуть дозволити українцям змінювати ім’я та по-батькові"/>
    <meta property="og:description" content="&quot;Слуги народу&quot; хочуть дозволити українцям змінювати ім'я та по-батькові"/>
  </head>
  <body>
    <article>
      <h1>“Слуги народу” хочуть дозволити українцям змінювати ім’я та по-батькові</h1>
      <h2>Нардепи пропонують внести зміни до Цивільного та Сімейного кодексів і передбачити право особи на власний розсуд змінювати своє по батькові так само, як і своє прізвище та ім’я</h2>
      <address>
        <time datetime="2019-11-19T21:10:30+00:00">19 Nov 2019, 21:10</time>
      </address>
      <figure>
        <img src="https://1news.com.ua/wp-content/uploads/2019/11/15.jpeg"/>
      </figure>
      <p>Народні депутати від “Слуги народу” зареєстрували законопроєкт №2450, яким пропонують дозволити громадянам змінювати ім’я по батькові.</p>
      <p>Про це повідомляє 1NEWS.</p>
      <p>Згідно з пояснювальною запискою, сьогодні законодавство відносно вільно дозволяє фізичній особі змінювати ім’я або прізвище, але в ньому не передбачено права зміни по батькові.</p>
      <p>Це, на думку законотворців, порушує Конституцію. Тому нардепи пропонують внести зміни до Цивільного та Сімейного кодексів і передбачити право особи на власний розсуд змінювати своє по батькові так само, як і своє прізвище та ім’я.</p>
      <p>Законопроєктом пропонується затвердити, що особа, яка досягла 16 років, має право на власний розсуд змінити своє прізвище та (або) власне ім’я та (або) по батькові.</p>
      <p>А особа, яка досягла 14 років, має право змінити своє прізвище, ім’я та по батькові за згодою батьків (або одного з батьків, якщо інший помер, визнаний обмежено дієздатним, недієздатним, позбавлений батьківських прав щодо цієї дитини тощо).</p>
      <p>У разі якщо над фізичною особою, яка досягла 14 років, встановлено піклування, зміна прізвища, імені або по батькові такої особи здійснюється за згодою піклувальника.</p>
      <p>У разі заперечення одним із батьків щодо зміни по батькові дитини спір між ними щодо такої зміни може вирішуватися органом опіки та піклування або судом.</p>
      <p>Зазначається, що прийняття цього проєкту закону дозволить виконати рішення Європейського суду з прав людини у справі “Гарнага проти України” та усунути відповідні недоліки чинного законодавства.</p>
      <p>Джерело: <a href="https://www.pravda.com.ua/news/2019/11/19/7232407/">Українська правда</a></p>
    </article>
  </body>
</html>