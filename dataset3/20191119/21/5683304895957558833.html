<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/football/2019/11/19/191119-football-world-cup-india-winners.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T21:36:00+00:00"/>
    <meta property="og:title" content="ഗോളടിച്ച് മുഹ്സിൻ; ലോകകപ്പ് യോഗ്യതാ മത്സരത്തിൽ ഒമാനോട് തോറ്റ് ഇന്ത്യ (1–0)"/>
    <meta property="og:description" content="മസ്കത്ത് ∙ ഭാഗ്യം ഒരു വട്ടം കാത്തു; എന്നിട്ടും സ്വയം രക്ഷപ്പെടാനുള്ള ആവേശം ഇന്ത്യയ്ക്കുണ്ടായില്ല. കളിയുടെ തുടക്കത്തിൽ തന്നെ ഒമാൻ പെനൽറ്റി കിക്ക്.ഇന്ത്യൻ ഫുട്ബോൾ ടീം. ഇന്ത്യ– ഒമാൻ. India- Oman . Football . Manorama Online.Football News. Malayalam Football News. Sports Magazine. Manorama Online"/>
  </head>
  <body>
    <article>
      <h1>ഗോളടിച്ച് മുഹ്സിൻ; ലോകകപ്പ് യോഗ്യതാ മത്സരത്തിൽ ഒമാനോട് തോറ്റ് ഇന്ത്യ (1–0)</h1>
      <address><time datetime="2019-11-19T21:36:00+00:00">19 Nov 2019, 21:36</time> by <a rel="author">മനോരമ ലേഖകൻ</a></address>
      <p>മസ്കത്ത് ∙ ഭാഗ്യം ഒരു വട്ടം കാത്തു; എന്നിട്ടും സ്വയം രക്ഷപ്പെടാനുള്ള ആവേശം ഇന്ത്യയ്ക്കുണ്ടായില്ല. കളിയുടെ തുടക്കത്തിൽ തന്നെ ഒമാൻ പെനൽറ്റി കിക്ക് പാഴാക്കിയിട്ടും ലോകകപ്പ് ഫുട്ബോൾ യോഗ്യതാ മത്സരത്തിൽ ഇന്ത്യയ്ക്ക് തോൽവി (1–0). ആറാം മിനിറ്റിൽ കിട്ടിയ പെനൽറ്റി കിക്ക് പാഴാക്കിയ അൽ ഗസ്സാനി തന്നെ 33–ാം മിനിറ്റിൽ ഗോൾ നേടി ഒമാന്റെ വിജയശിൽപിയായി. തോൽവിയോടെ ഇന്ത്യയുടെ 2022 ലോകകപ്പ് യോഗ്യതാ സാധ്യതകൾ അവസാനിച്ചു. 5 കളിയിൽ 3 പോയിന്റുമായി  ഗ്രൂപ്പ് ഇയിൽ നാലാം സ്ഥാനത്താണ് ഇന്ത്യ. 12 പോയിന്റുമായി ഒമാൻ രണ്ടാം സ്ഥാനത്ത്. ഖത്തറാണ് ഗ്രൂപ്പിൽ ഒന്നാമത്.</p>
      <p>ടീമിൽ മടങ്ങിയെത്തിയ മലയാളി താരം അനസ് എടത്തൊടികയെ റിസർവ് ബെഞ്ചിലിരുത്തിയാണ് കോച്ച് ഇഗോർ സ്റ്റിമാച്ച് ടീമിനെ പ്രഖ്യാപിച്ചത്. എന്നാൽ ആദിൽ ഖാന് പരുക്കേറ്റതിനാൽ 37–ാം മിനിറ്റിൽ അനസ് ഇറങ്ങി. മറ്റൊരു മലയാളി താരം ആഷിഖ് കുരുണിയൻ പ്ലേയിങ് ഇലവനിലുണ്ടായിരുന്നു. കഴിഞ്ഞ മത്സരത്തിൽ അഫ്ഗാനെതിരെ കളിച്ച സഹൽ അബ്ദുൽ സമദ് ഇത്തവണ പുറത്തിരുന്നു. ആറാം മിനിറ്റിൽ അൽ ഗസ്സാനിയെ രാഹുൽ ഭെകെ വീഴ്ത്തിയതിനാണ് ഒമാനു പെനൽറ്റി കിട്ടിയത്. എന്നാൽ ഗസ്സാനിയുടെ അലക്ഷ്യമായ കിക്ക് ഗോൾബാറിനു മുകളിലൂടെ പറന്നു.</p>
      <p>ഇന്ത്യ ആശ്വസിച്ചെങ്കിലും എപ്പോൾ വേണമെങ്കിലും ഗോൾ നേടാം എന്ന ആത്മവിശ്വാസത്തോടെയാണ് ഒമാൻ കളിച്ചത്. 33–ാം മിനിറ്റിൽ അവർ ലക്ഷ്യം കണ്ടു. അയഞ്ഞു നിന്ന ഇന്ത്യൻ പ്രതിരോധ നിരയ്ക്കിടയിലൂടെ ഓടിക്കയറിയ ഗസ്സാനി ഇത്തവണ ഗുർപ്രീത് സിങ് സന്ധുവിനെ അനായാസം കീഴടക്കി. ഇന്ത്യയുടെ അപൂർ‍വമായ ശ്രമങ്ങൾ ആഷിഖിന്റെ ക്രോസുകളിലും ബ്രണ്ടന്റെ സെറ്റ്പീസുകളിലും ഉദാന്തയുടെ ഓട്ടങ്ങളിലുമൊതുങ്ങി.</p>
    </article>
  </body>
</html>