<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/viorica-dancila-la-conferinta-de-la-parlament-a-refuzat-sa-spuna-daca-dragnea-a-fost-toxic-pentru-tara-si-s-a-dat-de-gol-ca-nu-stie-cum-se-calculeaza-aria-unui-cerc-video-152919.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T21:25:00+00:00"/>
    <meta property="og:title" content="Viorica Dăncilă, la conferinţa de la Parlament: A refuzat să spună dacă Dragnea a fost &quot;toxic&quot; pentru ţară şi s-a dat de gol că nu ştie cum se calculează aria unui cerc (VIDEO)"/>
    <meta property="og:description" content="În conferinţa de presă susţinută, marţi seara, la Parlament, Viorica Dăncilă i-a invitat pe toţi jurnaliştii prezenţi să-i pună întrebări, însă a evitat să spună dacă Liviu Dragnea a fost toxic pentru ţară, nu i-a criticat pe cei care fac afirmaţii xenofobe la adresa lui Klaus Iohannis, a refuzat să răspundă în engleză la o întrebare şi s-a dat de gol că nu ştie cum se calculează aria cercului, deşi se mândrise că a dat meditaţii gratuite la matematică."/>
  </head>
  <body>
    <article>
      <h1>Viorica Dăncilă, la conferinţa de la Parlament: A refuzat să spună dacă Dragnea a fost "toxic" pentru ţară şi s-a dat de gol că nu ştie cum se calculează aria unui cerc (VIDEO)</h1>
      <address>
        <time datetime="2019-11-19T21:25:00+00:00">19 Nov 2019, 21:25</time>
      </address>
      <figure>
        <img src="https://www.ebihoreanul.ro/modules/news/files/vioricadancila19112019.jpg"/>
      </figure>
      <p>
        <b>În conferinţa de presă susţinută, marţi seara, la Parlament, care a durat circa două ore şi jumătate, Viorica Dăncilă i-a invitat pe toţi jurnaliştii prezenţi să-i pună întrebări, însă a evitat să spună dacă Liviu Dragnea a fost toxic pentru ţară, nu i-a criticat pe cei care fac afirmaţii xenofobe la adresa lui Klaus Iohannis, a refuzat să răspundă în engleză la o întrebare şi s-a dat de gol că nu ştie cum se calculează aria cercului, deşi se mândrise că a dat meditaţii gratuite la matematică. </b>
      </p>
      <p>
        <b>Legile Justiţiei, vina parlamentarilor</b>
      </p>
      <p>În conferinţă, Viorica Dăncilă l-a făcut pe Iohannis "laş şi arogant" fiindcă refuză să participe la o dezbatere şi a susţinut că luni ea va deveni preşedintele României.</p>
      <p>Ea a continuat prin a înşirui un "bilanţ" al guvernării PSD, amintind de creşterile de salarii şi construcţia de grădiniţe şi şcoli.</p>
      <p>În schimb, candidata PSD, care tocmai se mândrise cu realizările guvernului social-democrat, a încercat să se delimiteze de măsurile luate în domeniul justiţiei. </p>
      <p>"Nu aţi văzut premierul Dăncilă făcând un asalt asupra justiţiei. Întrebarea trebuie să i-o adresaţi preşedintelui Iohannis. Eu nu am intervenit niciodată în justiţie, iar când ministrul justiţiei a încercat să intervină, eu am intervenit", a spus Dăncilă, adăugând că întrebările despre modificările legilor justiţiei ar trebui adresate "parlamentarilor". </p>
      <p>
        <b>A fost Dragnea toxic? "Nu pot eu să fac această apreciere"</b>
      </p>
      <p>Întrebată în două rânduri de jurnalişti diferiţi dacă Liviu Dragnea a fost "bun sau rău", respectiv "toxic" pentru România, Viorica Dăncilă s-a eschivat.</p>
      <p>"Care consideraţi că a fost mai bun, Băsescu sau Iohannis? (…) Noi ne asumăm istoria acestui partid şi ne asumăm fiecare lider şi cu bune şi cu rele, învăţăm să nu mai repetăm greşelile. Liviu Dragnea a avut şi lucruri rele, şi lucruri bune. Lucru bun – programul de guvernare şi câştigarea alegerilor din 2016", a răspuns Viorica Dăncilă.</p>
      <p>Spre finalul conferinţei, când s-a pus întrebarea dacă Dragnea a fost "toxic", Dăncilă a răspuns: "Nu pot eu să fac această apreciere. Pentru România, Klaus Iohannis a fost un preşedinte toxic? Nu pot eu să fac această apreciere. Românii sunt cei care pot face această apreciere". </p>
      <p>Una dintre jurnalistele prezente a întrebat-o în limba rusă dacă susţine unirea Republcii Moldova cu România. Dăncilă a spus că nu ştie limba rusă şi a cerut ca întrebarea să-I fie adresată în limba română. Răspunsul ex-premierului a fost că susţine această iniţiativă. </p>
      <p>
        <b>În încurcătură</b>
      </p>
      <p>Întrebată despre ceasul de mii de euro cu care s-a afişat, dar şi câte broşe deţine, Viorica Dăncilă n-a dat un răspuns clar, însă s-a folosit de moment pentru a-l ataca din nou pe Iohannis. "O să fac un inventar şi o să vă spun, dar să ştiţi că nu încalc legea. Dar pentru o abordare imparţială, întrebaţi-l pe domnul Iohannis câte meditaţii a dat într-un an pentru a cumpăra cinci case", a spus candidata PSD.</p>
      <p>Spre finalul conferinţei, Viorica Dăncilă s-a dat de gol că – în ciuda faptului că declarase cu o zi înainte că a dat meditaţii gratuite la matematică în Videle – nu ştie cum se calculează aria unui cerc. </p>
      <p>"Raza la pătrat", a răspuns Viorica Dăncilă întrebării unuia dintre jurnaliştii prezenţi. Acesta a corectat-o, spunându-i că formula corectă este πR² (Pi ori raza la pătrat). </p>
      <p>"Da, Pi ori raza la pătrat. Am putea, dacă aveţi timpul liber, să mergem alături şi să vedem cine ştie matematică. Eu sunt inginer şi 3 ani am făcut matematică şi am terminat cu media 9. Dacă vreţi să vorbim despre matematică, vă stau la dispoziţie după această conferinţă", a continuat Viorica Dăncilă.</p>
      <p>
        <b>
          <i>CONFERINŢA SUSŢINUTĂ DE VIORICA DĂNCILĂ:</i>
        </b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F2185908781712345%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>