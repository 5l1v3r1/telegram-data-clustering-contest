<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ya-bi-pishla-v-ataku-zerkal-vvazhaje-shcho-ukrajina-maje-vidpovidati-na-zayavi-putina-641039.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T21:48:20+00:00"/>
    <meta property="og:title" content="Я би пішла в атаку: Зеркаль вважає, що Україна має відповідати на заяви Путіна"/>
    <meta property="og:description" content="Зеркаль вважає, що між МЗС та ОП слід налагодити комунікацію, щоб відбивати атаки Росії"/>
  </head>
  <body>
    <article>
      <h1>Я би пішла в атаку: Зеркаль вважає, що Україна має відповідати на заяви Путіна</h1>
      <address>
        <time datetime="2019-11-19T21:48:20+00:00">19 Nov 2019, 21:48</time>
      </address>
      <h4>Зеркаль вважає, що між МЗС та ОП слід налагодити комунікацію, щоб відбивати атаки Росії</h4>
      <p>Заступниця міністра закордонних справ Олена Зеркаль вважає, що між МЗС та Офісом президента необхідно налагодити комунікацію, аби влучно реагувати на скандальні заяви Росії про газовий конфлікт.</p>
      <p>Про це вона заявила в інтерв'ю <a href="https://www.youtube.com/channel/UCkUe2e1YuRtBRRaP2XTupwg">Bihus. info</a>.</p>
      <p>«Я вважаю, що є необхідність в покращенні нашої комунікації. В тому, яка буде реакція на якісь події, до прикладу, у питанні з тим же газом», – пояснила вона.</p>
      <p>«Що означає для нас цей контракт? Що ми будемо робити, якщо його не буде? Як ми будемо реагувати на комунікацію, яку веде «Газпром» і Путін, який сказав у Бразилії, що українці взагалі не беруть газ по реверсу, а беруть наш газ і видають це все за реверс, не роблять нічого, щоб укласти контракт і взагалі створюють додаткові перешкоди для будь-яких комунікацій», – пригадала Зеркаль.</p>
      <p>За її словами, Україна мала б офіційно відреагувати на це, але вона ще цього не зробила. </p>
      <p>«Ми маємо вирішити, як ми реагуємо і на якому рівні ми реагуємо. Бо чим ближче до 1 січня, тим вищий буде градус. Погода буде ставати все холоднішою, а градус пропаганди і комунікація з російського боку буде зростати. Бо криза ж, треба українців примусити простити 3 мільярди. А без цього буде криза в Європі і всі замерзнуть. Хоча не замерзнуть, тому що російського газу в сховищах Європи більш ніж достатньо і вони будуть продавати його дорожче, ніж зараз, і тому їм ця криза потрібна», – пояснила заступниця голови МЗС.</p>
      <p>На запитання журналіста, хто має готувати відповідь Путіну і вирішувати, чи потрібна вона взагалі, Зеркаль відповіла: «Зазвичай, раніше, це відбувалось в комунікації між нашими пресслужбами. А зараз не знаю як».</p>
      <p>Окрім цього, вона сумнівається в тому, що Офіс президента відповість на заяву Путіна.</p>
      <p>«Тому що я б пішла в атаку і відразу підняла на декілька градусів дискусію вгору. Зважаючи на наближення 1 січня. Але я не думаю, що зараз це буде зроблено, оскільки попереду Нормандія, а там треба розмовляти і всі мають бути «френдлі». Тому я кажу, що моя думка зараз не притаманна», – наголосила вона.</p>
    </article>
  </body>
</html>