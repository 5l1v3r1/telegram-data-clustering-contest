<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640829/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D9%85%DB%8C%D8%A7%D9%86%D8%AC%DB%8C%DA%AF%D8%B1%DB%8C-%D8%B3%D9%88%D8%A6%D8%AF-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:49:00+00:00"/>
    <meta property="og:title" content="کره شمالی میانجیگری سوئد برای مذاکره با آمریکا را رد کرد"/>
    <meta property="og:description" content="یک مقام ارشد کره شمالی می‎گوید که پیونگ‌ یانگ پیشنهاد مذاکره با آمریکا را که از طریق سوئد برای این کشور فرستاده شده، رد کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/640829/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D9%85%DB%8C%D8%A7%D9%86%D8%AC%DB%8C%DA%AF%D8%B1%DB%8C-%D8%B3%D9%88%D8%A6%D8%AF-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%B1%D8%AF-%DA%A9%D8%B1%D8%AF">کره شمالی میانجیگری سوئد برای مذاکره با آمریکا را رد کرد</a>
      </h1>
      <h2>یک مقام ارشد کره شمالی می‎گوید که پیونگ‌ یانگ پیشنهاد مذاکره با آمریکا را که از طریق سوئد برای این کشور فرستاده شده، رد کرده است.</h2>
      <address><time datetime="2019-11-19T21:49:00+00:00">19 Nov 2019, 21:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک مقام ارشد <b>کره شمالی</b> از مخالفت پیونگ‌ یانگ با پیشنهاد <b>مذاکره</b> با آمریکا از طریق میانجیگری سوئد خبر می‎دهد.</p>
      <p>مذاکره کننده ارشد کره شمالی می‌گوید: آمریکا پیشنهادی برای مذاکره از طرق سوئد برای ما ارسال کرده است.</p>
      <p>این مقام ارشد کره شمالی در بیانیه خود گفته است: در حال حاضر کره شمالی و آمریکا شناخت خوبی از یکدیگر دارند و نیازی به تلاش سوئد برای مذاکره میان پیونگ‌یانگ و واشنگتن نیست.</p>
      <p>«کیم میونگ گیل» این اظهارات را در مصاحبه با رسانه دولتی کره شمالی مطرح کرده و می‌افزاید: همانگونه که پیش از این نیز بار‌ها تاکید کرده‌ایم مذاکرات میان کره شمالی و آمریکا غیر ممکن است مگر اینکه واشنگتن تصمیمی در راستای تغییر موضع خصمانه خود اتخاذ کند.</p>
      <p>کیم میونگ گیل سومین مقام کره شمالی است که در طول شبانه‌روز گذشته درباره تغییر موضع آمریکا هشدار داده است.</p>
      <p>میونگ گیل می‌گوید: تا پیش از تغییر موضع خصمانه، آمریکا حتی باید رویای خلع سلاح هسته‌ای را نیز در ذهن نداشته باشد.</p>
      <p>این در حالی است که «کیم یونگ چول»، سرپرست سابق تیم مذاکره کننده کره شمالی با آمریکا، نیز روز سه شنبه گفت ک کره شمالی تمایلی به مذاکره با آمریکا درباره خلع سلاح هسته‌ای ندارد مگر اینکه واشنگتن از سیاست خصمانه خود عقب نشینی کند.</p>
      <p>دونالد ترامپ و کیم جونگ اون تاکنون ۳ بار با یکدیگر دیدار کرده و به توافق‌هایی در دیدار نخست رسیدند، اما اکنون مذاکرات میان واشنگتن و پیونگ یانگ متوقف شده است.</p>
      <p>پس از شکست مذاکرات میان آمریکا و کره شمالی، پیونگ یانگ آزمایش‌های موشکی خود را از سر گرفته و تاکنون چندین فروند موشک آزمایش کرده است.</p>
      <p>مذاکرات اخیر ۲ کشور در سوئد نیز تنها ۸ ساعت دوام داشت و نماینده کره شمالی این مذاکرات را به دلیل رویکرد آمریکا متوقف کرد.</p>
      <p>کره شمالی بار‌ها هشدار داده که آمریکا باید دست از اعمال فشار بر این کشور برداشته و رویکرد خصمانه خود را تغییر بدهد.</p>
    </article>
  </body>
</html>