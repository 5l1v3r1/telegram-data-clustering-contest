<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/19/kallmyr-fengsling-av-unge-kriminelle-vurderes-for-sjeldent/"/>
    <meta property="og:site_name" content="Document"/>
    <meta property="article:published_time" content="2019-11-19T21:37:27+00:00"/>
    <meta property="og:title" content="Kallmyr: – Fengsling av unge kriminelle vurderes for sjeldent"/>
    <meta property="og:description" content="­"/>
  </head>
  <body>
    <article>
      <h1>Kallmyr: – Fengsling av unge kriminelle vurderes for sjeldent</h1>
      <address><time datetime="2019-11-19T21:37:27+00:00">19 Nov 2019, 21:37</time> by <a rel="author">NTB- Synne Lykkebø Hafsaas</a></address>
      <figure>
        <img src="https://www.document.no/wp-content/uploads/2019/11/mlrpna-mgy.jpg"/>
        <figcaption>
          <i>Foto: Håkon Mosvold Larsen / NTB scanpix</i>
        </figcaption>
      </figure>
      <p>Økningen i ungdomskriminalitet begått av unge gjengangere i Oslo, skyldes mangel på straffereaksjon, mener justisminister Jøran Kallmyr (Frp)</p>
      <p>Tirsdag diskuterte statsråden ungdomskriminalitet med ledelsen i Oslo politidistrikt for andre gang på én måned.</p>
      <p>– Den viktigste forebyggingen er at ungdomskriminaliteten blir oppklart og at den som har begått kriminaliteten, får en reaksjon, sier justisminister Jøran Kallmyr (Frp) til NTB.</p>
      <p>– Hvis ikke ungdomsstraff fungerer, så må man dessverre ty til fengselsstraff, sier Kallmyr.</p>
      <p>
        <b>– Vurderer fengsling for sjeldent</b>
      </p>
      <p>Justisministeren har allerede åpnet for ytterligere tre fengselsplasser for ungdom på Eidsberg fengsel i Østfold. Det finnes allerede åtte slike fengslingsplasser for barn under 18 år i Norge.</p>
      <p>Andelen under 18 år som ikke er registrert med lovbrudd i Oslo, har ligget jevnt på 97 prosent i flere år. Samtidig har andelen unge gjengangere i hovedstaden økt fra 88 i 2015 til 182 i fjor.</p>
      <p>Justisministeren har en klar mening om hvorfor andelen unge gjengangere har økt.</p>
      <p>– Det som ofte har vært utfordringen er at vi ikke har vært rask nok til å gi en reaksjon, og at jeg tror at man for sjeldent har vurdert fengsling, sier Kallmyr.</p>
      <p>
        <b>– Komplekst</b>
      </p>
      <p>Personer under 18 år begikk i fjor 2.951 straffbare forhold, opp fra 2.116 i 2014.</p>
      <p>– Denne ungdomskriminaliteten er kompleks. Vi opplever alt fra økt grad av naskeri fra kjøpesentre til gjentatt, grov vold i den andre enden, sier politimester Beate Gangås i Oslo politidistrikt til NTB.</p>
      <p>Politimesteren er enig er med Kallmyr om at reaksjoner tilpasset ungdommene er en viktig del av det forebyggende arbeidet mot ungdomskriminaliteten i Oslo.</p>
      <p>Politiet og Justisdepartementet diskuterer nå om en lovendring bør vurderes for å kunne åpne for en tilpasset straff til barn under 18.</p>
      <p>– Dersom man begår kriminalitet, skal det vurderes straff, og helst en straff som bidrar til vedkommende ikke begår ny kriminalitet, sier Gangås.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill Sammenstøt mellom sivilisasjoner? her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/10/21/kallmyr-om-oslo-volden-fattigdom-er-ingen-unnskyldning/"/>
        <a href="https://www.document.no/2019/10/21/justisministeren-frykter-at-voldsbolgen-sprer-seg-til-andre-byer/"/>
        <a href="https://www.document.no/2019/07/31/politiet-matte-bruke-17-patruljer-og-et-helikopter-for-a-fa-kontroll-pa-en-gjeng-ungdommer/"/>
        <a href="https://www.document.no/2019/10/20/oslo-politikere-reagerer-pa-volden-i-oslo-raymond-roper-pa-mer-penger-fra-regjeringen/"/>
        <a href="https://www.document.no/2019/04/17/faktisk-no-i-oslo-politidistrikt-har-det-vaert-en-dobling-i-antall-loggforte-knivstikkinger-sammenlignet-med-samme-periode-i-fjor/"/>
        <a href="https://www.document.no/2019/05/14/oslo-skole-barn-ned-i-ti-ars-alderen-har-kriminelle-som-forbilder/"/>
        <a href="https://www.document.no/2019/05/13/oslo-politiet-vil-gi-unge-kriminelle-portforbud-og-oppholdsforbud/"/>
        <a href="https://www.document.no/2019/10/21/justisminister-kallmyrs-onkel-overfalt-og-banket-opp/"/>
        <a href="https://www.document.no/2019/10/21/16-pagrepet-etter-bolge-av-vold-i-oslo/"/>
        <a href="https://www.document.no/2019/06/14/vil-hindre-tvangsekteskap-og-koranskoler-i-utlandet-ved-a-frata-barna-pass/"/>
      </related>
    </article>
  </body>
</html>