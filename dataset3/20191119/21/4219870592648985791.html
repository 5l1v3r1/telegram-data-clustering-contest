<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831250-Trazili-utociste-a-stigla-ih-je-smrt-Zemunac-je-samo-jedan-u-nizu-kriminalaca-ubijenih-u-Juznoafrickoj-Republici"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T21:27:00+00:00"/>
    <meta property="og:title" content="Tražili utočište, a stigla ih je smrt: Zemunac je samo jedan u nizu kriminalaca ubijenih u Južnoafričkoj Republici"/>
    <meta property="og:description" content="U Južnoafričkoj Republici ubijen Goran Relić, za kojim je Srbija tragala 10 godina zbog zločina. U ovoj zemlji ove i prošle godine likvidirana su još petorica pripadnika srpskog podzemlja"/>
  </head>
  <body>
    <article>
      <h1>Tražili utočište, a stigla ih je smrt: Zemunac je samo jedan u nizu kriminalaca ubijenih u Južnoafričkoj Republici</h1>
      <address><time datetime="2019-11-19T21:27:00+00:00">19 Nov 2019, 21:27</time> by <a rel="author">Z. U.</a></address>
      <p>
        <b>U Južnoafričkoj Republici ubijen Goran Relić, za kojim je Srbija tragala 10 godina zbog zločina. U ovoj zemlji ove i prošle godine likvidirana su još petorica pripadnika srpskog podzemlja</b>
      </p>
      <p>Južnoafrička policija istražuje okolnosti pod kojima je likvidiran Zemunac Goran Relić Trta (50), za kojim je Srbija raspisala poternicu zbog sumnje da je počinio zločin. On se poslednjih nekoliko godina skrivao od pravde na jugu Afrike.</p>
      <p>Relić je koristio falsifikovana dokumenta, a, prema nezvaničnim saznanjima, on se u JAR i oženio. Vest o njegovoj smrti najpre je stigla do najbližih. U ovom trenutku se očekuje da porodica bude i zvanično obaveštena o rezultatima istrage, koju vodi policija ove zemlje.</p>
      <p>On je samo jedan u nizu pripadnika srpskog podzemlja koji je, tražeći utočište i sklonište od ruke pravde, likvidiran u Južnoafričkoj Republici. Pre njega, u ovoj zemlji ubijeni su: Milan Miki Đuričić u aprilu 2018. godine, Darko Kulić u julu 2018, Đorđe Mihaljević u septembru 2018, Jugoslav Smiljkić u martu 2019. i Ivan Đorđević u aprilu 2019. godine.</p>
      <p>Za ovim Zemuncem srpska policija je tragala više od 10 godina. On je bio osumnjičen da je sa Nikolom Bulatovićem (45), zvanim Pidža, nasmrt pretukao vlasnika menjačnice "Zvonce" Zvonka Pilčevića (37). Ubistvo se, prema policijskom saopštenju, dogodilo u noći između 15. i 16. avgusta 2009. godine u Zemunu.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831168-%D0%97%D0%B5%D0%BC%D1%83%D0%BD%D0%B0%D1%86-%D0%BF%D0%BE%D0%B7%D0%BD%D0%B0%D1%82-%D0%BF%D0%BE-%D0%B1%D1%80%D1%83%D1%82%D0%B0%D0%BB%D0%BD%D0%BE%D0%BC-%D1%83%D0%B1%D0%B8%D1%81%D1%82%D0%B2%D1%83-%D0%B2%D0%BB%D0%B0%D1%81%D0%BD%D0%B8%D0%BA%D0%B0-%D0%BC%D0%B5%D1%9A%D0%B0%D1%87%D0%BD%D0%B8%D1%86%D0%B5-%D0%B8%D0%BC%D0%B0-%D0%B4%D0%B5%D0%B1%D0%B5%D0%BE-%D0%B4%D0%BE%D1%81%D0%B8%D1%98%D0%B5-%D0%9E%D0%B2%D0%BE-%D1%98%D0%B5-%D0%93%D0%BE%D1%80%D0%B0%D0%BD-%D0%A0%D0%B5%D0%BB%D0%B8%D1%9B-%D0%A2%D1%80%D1%82%D0%B0-%D0%BA%D0%BE%D1%98%D0%B8-%D1%98%D0%B5-%D0%BB%D0%B8%D0%BA%D0%B2%D0%B8%D0%B4%D0%B8%D1%80%D0%B0%D0%BD-%D1%83-%D0%88%D1%83%D0%B6%D0%BD%D0%BE%D0%B0%D1%84%D1%80%D0%B8%D1%87%D0%BA%D0%BE%D1%98-%D0%A0%D0%B5%D0%BF%D1%83%D0%B1%D0%BB%D0%B8%D1%86%D0%B8"/>
      </related>
      <p>Pilčevićevo telo, gotovo neprepoznatljivo od udaraca, pronađeno je u Ulici Stevana Jovanovića, na trotoaru. Tokom uviđaja, i kasnije u istrazi, došlo se do dokaza da je vlasnik menjačnice brutalno pretučen nasmrt na nekom drugom mestu, a da je potom dovezen i izbačen na ulicu gde je i pronađen.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831154-%D0%9D%D0%9E%D0%92%D0%9E%D0%A1%D0%A2%D0%98-%D0%A1%D0%90%D0%97%D0%9D%D0%90%D0%88%D0%A3-%D0%9B%D0%B8%D0%BA%D0%B2%D0%B8%D0%B4%D0%B8%D1%80%D0%B0%D0%BD-%D0%B7%D0%BB%D0%BE%D1%87%D0%B8%D0%BD%D0%B0%D1%86-%D0%B7%D0%B0-%D0%BA%D0%BE%D1%98%D0%B8%D0%BC-%D1%98%D0%B5-%D0%A1%D1%80%D0%B1%D0%B8%D1%98%D0%B0-%D1%82%D1%80%D0%B0%D0%B3%D0%B0%D0%BB%D0%B0-%D0%A2%D1%80%D1%82%D0%B0-%D1%98%D1%83%D1%82%D1%80%D0%BE%D1%81-%D1%83%D0%B1%D0%B8%D1%98%D0%B5%D0%BD-%D1%83-%D0%88%D0%90%D0%A0-%D1%83"/>
      </related>
      <p>Kada je raspisana poternica za Relićem i Bulatovićem, nekoliko dana kasnije, policija je navela da je utvrđeno da su njih dvojica Pilčevića posle batinanja, okrvavljenog, ubacili u gepek, a potom izbacili na trotoar. Pobegli su i od tada im se gubio svaki trag.</p>
      <figure>
        <img src="http://www.novosti.rs/upload/images/2019b//11/19n/00%20(2).jpg"/>
      </figure>
      <p>U martu prošle godine, skoro deceniju posle zločina, u Kolašinu u Crnoj Gori je po poternici i zamolnici Ministarstva pravde Srbije, lociran i uhapšen Bulatović. Utvrđeno je da je on sve vreme mirno živeo u ovom gradu, a posle hapšenja prebačen je u Podgoricu u ekstradicioni pritvor. Ubrzo potom predat je Srbiji.</p>
      <p>Policija je tokom istrage imala operativne podatke koji su ukazivali da je motiv za brutalno premlaćivanje Pilčevića bio njegov dug, koji je sa zelenaškim kamatama premašio sumu od milion evra. Njegovi najbliži su tad pričali da nesrećni Pilčević, koji nije bio poznat policiji i nije imao dosije, ne duguje novac samo jednom čoveku, već je u tom lancu bilo više njih.</p>
      <p>Pored toga, on je na sebe preuzeo i dugovanja bivšeg poslovnog saradnika, što je dovelo do toga da nikad nije mogao da izmiri dug. Nagađalo se da su zelenaši angažovali "dripce da odrade posao", ali dosad nije utvrđeno da li su zatražili i da ga ubiju, ili su plaćenici preterali u pretnjama i batinjanju.</p>
      <figure>
        <img src="http://www.novosti.rs/upload/images/2019b//11/19n/00.jpg"/>
      </figure>
      <p>
        <b>CRVENA POTERNICA</b>
      </p>
      <p>ZA Goranom Relićem je bila raspisana crvena Interpolova poternica. On je, inače, bio dobro poznat beogradskoj policiji i pre nego što je osumnjičen za najteži zločin. Nekoliko puta je hapšen i privođen. I Nikola Bulatović Pidža je, i pre ovog slučaja, imao "bliske" kontakte sa srpskom policijom.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831168-Zemunac-poznat-po-brutalnom-ubistvu-vlasnika-menjacnice-ima-debeo-dosije-Ovo-je-Goran-Relic-Trta-koji-je-likvidiran-u-Juznoafrickoj-Republici"/>
        <a href="http://www.novosti.rs/vesti/planeta.299.html:819116-UBIJEN-MMA-BORAC-Srpski-ratnik-izboden-nozem-u-Americi"/>
        <a href="http://www.novosti.rs/vesti/naslovna/hronika/aktuelno.291.html:776520-GORANOVO-TELO-RASKOMADANO-U-KADI-Srbin-pronadjen-mrtav-odsecenih-udova-policajci-potrazili-strucnu-pomoc-zbog-jezivih-prizora"/>
        <a href="http://www.novosti.rs/vesti/planeta.299.html:774839-NESRECA-U-SKOLI-Srusila-se-pasarela-najmanje-tri-ucenika-poginula-VIDEO"/>
        <a href="http://www.novosti.rs/vesti/naslovna/hronika/aktuelno.291.html:770664-BEC-Treci-covek-nije-vise-osumnjicen-za-ubistvo-Roganovica"/>
      </related>
    </article>
  </body>
</html>