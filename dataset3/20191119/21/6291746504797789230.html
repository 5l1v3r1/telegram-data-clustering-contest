<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/ezio-greggio-liliana-segre-biella/"/>
    <meta property="og:site_name" content="Il Post"/>
    <meta property="article:published_time" content="2019-11-19T21:55:33+00:00"/>
    <meta property="og:title" content="Ezio Greggio ha rifiutato la cittadinanza onoraria di Biella dopo che la giunta leghista locale aveva bocciato la proposta di conferirla a Liliana Segre"/>
    <meta property="og:description" content="Il conduttore televisivo e attore Ezio Greggio ha rifiutato la cittadinanza onoraria del comune di Biella dopo che la giunta leghista locale aveva bocciato la proposta di conferirla alla senatrice a vita Liliana Segre, sopravvissuta all'Olocausto. «Il mio rispetto nei confronti della senatrice Liliana Segre» ha"/>
  </head>
  <body>
    <article>
      <h1>Ezio Greggio ha rifiutato la cittadinanza onoraria di Biella dopo che la giunta leghista locale aveva bocciato la proposta di conferirla a Liliana Segre</h1>
      <address>
        <time datetime="2019-11-19T21:55:33+00:00">19 Nov 2019, 21:55</time>
      </address>
      <p>Il conduttore televisivo e attore Ezio Greggio <a href="https://torino.repubblica.it/cronaca/2019/11/19/news/dopo_il_no_a_liliana_segre_biella_da_la_cittadinanza_a_ezio_greggio-241429664/">ha rifiutato</a> la cittadinanza onoraria del comune di Biella dopo che la giunta leghista locale aveva bocciato la proposta di conferirla alla senatrice a vita Liliana Segre, sopravvissuta all’Olocausto. «Il mio rispetto nei confronti della senatrice Liliana Segre» ha spiegato Greggio motivando la sua decisione, «mi spinge a fare un passo indietro e a non poter accettare questa onorificenza».</p>
      <p>Il sindaco Claudio Corradino aveva respinto una proposta arrivata dalle opposizioni, sostenendo che Segre non avesse «fatto nulla per Biella e per il Biellese». Nelle ultime settimane proposte simili erano state avanzate in diversi comuni italiani, da politici locali che volevano esprimere solidarietà a Segre per le minacce e gli insulti ricevuti, per i quali <a href="https://www.ilpost.it/2019/11/07/senatrice-liliana-segre-scorta/">è stata recentemente messa sotto scorta</a>. Tra gli altri hanno conferito la cittadinanza onoraria a Segre Genova e Bologna, mentre la proposta era stata bocciata a Pescara.</p>
      <p>Greggio, che è originario della provincia di Biella, ha spiegato anche che la sua «non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento».</p>
      <p> </p>
    </article>
  </body>
</html>