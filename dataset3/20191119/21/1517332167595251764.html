<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/venticinque-migranti-trovati-chiusi-in-frigo-su-un-traghetto-dallolanda-al-regno-unito/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T21:01:25+00:00"/>
    <meta property="og:title" content="Venticinque migranti trovati chiusi in frigo su un traghetto dall’Olanda al Regno Unito"/>
    <meta property="og:description" content="Almeno 25 persone sono state trovate chiuse in un container-frigorifero a bordo di una nave cargo salpata dall’Olanda e diretta nel Regno Unito. Le condizioni dei migranti non sono ancora note. Poco meno di un mese fa 39 persone sono state trovate morte nel rimorchio di un camion nei pressi di Londra."/>
  </head>
  <body>
    <article>
      <h1>Venticinque migranti trovati chiusi in frigo su un traghetto dall’Olanda al Regno Unito</h1>
      <h2>Almeno 25 persone sono state trovate chiuse in un container-frigorifero a bordo di una nave cargo salpata dall’Olanda e diretta nel Regno Unito. Le condizioni dei migranti non sono ancora note. Poco meno di un mese fa 39 persone sono state trovate morte nel rimorchio di un camion nei pressi di Londra.</h2>
      <address><time datetime="2019-11-19T21:01:25+00:00">19 Nov 2019, 21:01</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Almeno 25 persone sono state trovate chiuse in un container-frigorifero a bordo di una nave cargo salpata dall’Olanda e diretta nel Regno Unito. A renderlo noto i media britannici ed olandesi, che citano come fonte la polizia dei Paesi Bassi. Al momento non si hanno dettagli sulle condizioni in cui versano i 25, né si conosce la loro nazionalità. Il quotidiano olandese De Telegraaf spiega che il ritrovamento è stato effettuato dall'equipaggio poco dopo la partenza dell’imbarcazione.</p>
      <p><b>La scoperta di decine di migranti chiusi in un container frigorifero avviene a meno</b> di un mese dal ritrovamento di 39 persone morte all’interno del rimorchio di un tir a Grays, località del Regno Unito a est di Londra. Era la notte tra il 22 e 23 ottobre quando la polizia effettuò un normale controllo su un tir scoprendo decine di cadaveri: si trattava di cittadini vietnamiti, e la tragedia riaccese i riflettori sui rischi del traffico di esseri umani via terra. La polizia vietnamita ha arrestato nelle scorse settimane i presunti responsabili. Stando alle autorità del Paese asiatico sono "presunti trafficanti di essere umani".</p>
      <p><b>Il 4 novembre quarantuno migranti irregolari sono stati trovati rinchiusi all'interno</b> di un camion container in condizioni al limite della sopravvivenza:<a href="https://www.fanpage.it/esteri/grecia-41-migranti-stipati-nel-cassone-di-un-camion-rischiavano-di-morire-soffocati/"> è avvenuto in Grecia</a> e la scoperta è stata fatta dalle autorità elleniche nella città di Xanthi. Molti degli stranieri, tutti uomini dai 20 ai 30 anni di provenienza afgana, hanno accusato problemi respiratori e sono stati accompagnati in ospedale.</p>
      <p>Sono migliaia ogni anno le persone in fuga da guerre, carestie e povertà che scelgono di raggiungere il nord Europa attraverso la rotta balcanica, molto spesso viaggiando in condizioni ai limiti della sopravvivenza all'interno di camion che partono dalla Grecia e dalla Turchia.</p>
    </article>
  </body>
</html>