<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/bolivyada-bu-kez-morales-yanlilari-protesto-gosterisi-duzenledi-olu-sayisi-25-e-yukseldi"/>
    <meta property="og:site_name" content="euronews"/>
    <meta property="article:published_time" content="2019-11-19T21:29:51+00:00"/>
    <meta property="og:title" content="Bolivya'da 'Anez istifa' sesleri: Olaylarda ölü sayısı 25'e çıktı"/>
    <meta property="og:description" content="Bolivya'da Evo Morales'in istifası sonrası geçici devlet başkanlığına seçilen Jeanine Anez aleyhine yapılan gösterilere polis göz yaşartıcı gazla müdahale etti, olaylarda 2 kişi hayatını kaybetti."/>
  </head>
  <body>
    <article>
      <h1>Bolivya'da 'Anez istifa' sesleri: Olaylarda ölü sayısı 25'e çıktı</h1>
      <address><time datetime="2019-11-19T21:29:51+00:00">19 Nov 2019, 21:29</time> by <a rel="author">Kerem Congar</a></address>
      <p>Bolivya'da Evo Morales'in istifası sonrası geçici devlet başkanlığına seçilen Jeanine Anez aleyhine yapılan gösterilere polis göz yaşartıcı gazla müdahale etti, olaylarda 2 kişi hayatını kaybetti.</p>
      <p>Bu gelişmeyle 20 Ekim'deki seçimlerden bu yana süregelen şiddet olaylarında ölü sayısı 25'e yükseldi.</p>
      <p>Ülkenin idari kenti La Paz yakınlarındaki Hükümet Sarayı'nın da bulunduğu Murillo Meydanı'nda bu kez Morales taraftarları protesto gösterisi düzenledi. Eylemciler yeni göreve gelen Anez'i 'ırkçı ve darbeci' olmakla suçlayarak istifasını istedi.</p>
      <p>Bolivya'da 20 Ekim'de yapılan seçimleri sosyalist lider Evo Morales kazanmış, ancak muhalifler seçimlerde hile yapıldığını gerekçe göstererek haftalar süren protesto gösterilerine başlamıştı. Çıkan olaylarda bugüne kadar 8'i gazeteci, 56'sı polis, 715 kişi yaralanırken, bini aşkın kişi gözaltına alındı, en az 50 kişi de tutuklandı.</p>
      <p>Protestolar sonrası ordunun baskısıyla Bolivya Devlet Başkanı Evo Morales istifa ederek Meksika'ya sığındı. Çok uluslu Yasama Meclisi'nin (ALP) üst kanadı Senatörler Meclisi Başkan Yardımcısı Jeanine Anez, Morales'in liderliğini yaptığı parti Sosyalizm Hareketi (MAS) mensuplarının yer almadığı oturumda geçici devlet başkanı seçildi.</p>
      <p>2006'da göreve gelen Evo Morales 14 sene boyunca Bolivya Devlet Başkanlığı görevini yürütmüştü.</p>
      <ul>
        <li>
          <b>
            <a href="https://tr.euronews.com/2019/11/15/morales-abd-ucak-teklif-etti-guantanamo-ya-gotureceklerinden-emindim">Morales: ABD uçak teklif etti, Guantanamo'ya götüreceklerinden emindim</a>
          </b>
        </li>
        <li>
          <a href="https://tr.euronews.com/2019/11/14/bolivyanin-yeni-devlet-baskani-anez-incil-saray-a-geri-dondu">
            <b>Bolivya'nın yeni Devlet Başkanı Anez: İncil, Saray'a geri döndü</b>
          </a>
        </li>
      </ul>
    </article>
  </body>
</html>