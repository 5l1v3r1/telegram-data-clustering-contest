<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/sports/mporouse-ti-niki-o-olympiakos-sti-germania-85-82/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T21:46:06+00:00"/>
    <meta property="og:title" content="Μπορούσε τη νίκη ο Ολυμπιακός στη Γερμανία 85-82"/>
    <meta property="og:description" content="Διπρόσωπος. Δεν γίνεται να χαρακτηριστεί διαφορετικά μετά την εμφάνιση στην Audi Dome το βράδυ της Τρίτης 19 Νοεμβρίου. Ιδανικός αυτόχειρας ο Ολυμπιακός"/>
  </head>
  <body>
    <article>
      <h6 class="kicker">Εχασε 85-82 από την Μπάγερν</h6>
      <h1>Μπορούσε τη νίκη ο Ολυμπιακός στη Γερμανία 85-82</h1>
      <h2>Διπρόσωπος. Δεν γίνεται να χαρακτηριστεί διαφορετικά μετά την εμφάνιση στην Audi Dome το βράδυ της Τρίτης 19 Νοεμβρίου. Ιδανικός αυτόχειρας ο Ολυμπιακός</h2>
      <address><time datetime="2019-11-19T21:46:06+00:00">19 Nov 2019, 21:46</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ένα δικό του παιχνίδι μέσα από τα χέρια του έχασε ο Ολυμπιακός, ο οποίος ηττήθηκε στο Μόναχο με 85-82 από την Μπάγερν, παρότι βρέθηκε να προηγείται μέχρι και με 12 πόντους (55-67) εννιά λεπτά πριν το τέλος.</p>
      <p>Οι Ερυθρόλευκοι ήταν αυτοκαταστροφικοί στο τέλος, είδαν τον Λο να τιμωρεί την αδυναμία τους στην περιφερειακή άμυνα, ο Μπάρτελ εξέθεσε τα τεσσάρια της μάδας του Πειραιά και ουσιαστικά πήγε… στράφι η εξαιρετική «επανεμφάνιση» του Ουέιντ Μπόλντγουιν (19π), ο οποίος ήταν το μόνο κέρδος για τον Κεμζούρα.</p>
      <p>
        <a href="https://www.in.gr/2019/11/19/economy/oikonomikes-eidiseis/epidoma-thermansis-ta-kritiria-oi-dikaiouxoi-kai-ta-posa-oli-apofasi/">Διαβάστε ακόμη: Επίδομα θέρμανσης : Τα κριτήρια, οι δικαιούχοι και τα ποσά – Όλη η απόφαση</a>
      </p>
      <p>Ο Ολυμπιακός δέχθηκε 30 πόντους στο τελευταίο δεκάλεπτο, σε ένα ματς που ο Σπανούλης δεν μπόρεσε να είναι αποδοτικός για τους Πειραιώτες, ο Πάντερ δεν έπαιξε ούτε δευτερόλεπτο και είχε 16 λάθη (10 στο πρώτο μισό)! Οι Ερυθρόλευκοι πρέπει να διαγράψουν από την μνήμα τους αυτό το παιχνίδι καθώς ακολουθεί το δευτερο ματς στην Γερμανία με την Άλμπα, την ώρα που έχουν 3-6 ρεκόρ στην Ευρωλίγκα.</p>
      <p>ΜΕΤΑ ΤΟ 10’ ΕΠΑΙΞΕ ΑΜΥΝΑ</p>
      <p>Με την κλασική του πεντάδα πέρασε ο Ολυμπιακός στο Μόναχο, με τους Πρίντεζη και Παπανικολάου να πετυχαίνουν τους 4 πρώτους πόντους της ομάδας τους. Οι γηπεδούχοι με παιχνίδι στο… ζωγραφιστό ισοφάρισαν και ο Μπάρτελ από τις βολές πραγματοποίησε το 6-4 στο Μόναχο. Ο Μονρό δεν σκόραρε, αλλά ήταν εξαιρετικός στην άμυνα, για να περάσει στο 13-6 η Μπάγερν έπειτα από κάρφωμα του Λούτσιτς!</p>
      <p>Οι Ερυθρόλευκοι είχαν εκτός πνεύματος τους Σπανούλη και Μιλουτίνοφ, ο σταρ των Βαυαρών εκμεταλλεύτηκε κάθε πρόβλημα των Πειραιωτών και έδωσε αέρα 11 πόντων στην ομάδα του (17-6). Ο Παπανικολάου ήταν ο μοναδικός παίκτης του Ολυμπιακού που είχε λύσεις για τον Κεμζούρα, έκανε το 17-9, ενώ τον ακολούθησε ο Μπόλντγουιν για το -6 (17-11). Το θέμα ήταν πως οι Ερυθρόλευκοι θυμήθηκαν τον παλιό τους εαυτό, ήταν άνευροι στην άμυνα (2 ομαδικά μόλις), με τον Λεσόρτ να καρφώνει για το 19-11.</p>
      <p>Ο Μπάλντγουιν πραγματοποίησε και το 19-16 με εξαιρετική προσπάθεια, όμως στη επόμενη αμυντική του ενέργεια, έδωσε στην Μπάγερν το δικαίωμα για το 23-16 με τετράποντο του Λούτσιτς. Ο Αμερικανός όμως πρωταγωνίστησε και την τελευταία φάση του δεκαλέπτου, καθώς κέρδισε φάουλ σε τρίποντο και με τις βολές του διαμόρφωσε το 23-17 με 1/3.</p>
      <p>Επιστρέφοντας στο ματς ο Πολ «χτύπησε» από την περιφέρεια για το 23-20, ο Μονρό απάντησε με γκολ φάουλ και ο Λο με κλέψιμο και λέι απ έδωσε αέρα 6 πόντων στην Μπάγερν. Ο Ρότσεστι πήρε ό,τι του έδωσαν οι γηπεδούχοι και το τρίποντο του έκανε το 28-25.</p>
      <p>Και πάλι ο Μπόλντγουιν σκόραρε, ο Μονρό είχε στήσει πάρτι στην ρακέτα του Ολυμπιακού, ο Ρότσεστι έφτασε τους 9 πόντους (33-29), ενώ πρώτα αυτός και μετά ο Πολ, τροφοδότησαν τον Μιλουτίνοφ για το 35-33.</p>
      <p>Ο Μονρό; Τον… χαβά του και με τον 11ο πόντο του κράτησε μπροστά με τέσσερις την Μπάγερν, σε ένα ματς πάντως που η ομάδα του απλά εκμεταλλευόταν τα 10 λάθη των Πειραιωτών σε 17 λεπτά! Ο Σπανούλης μείωσε με τρίποντο στον πόντο (39-38) και μετά από αντιαθλητικό φάουλ του Φλακαντόρι με δύο βολές έδωσε προβάδισμα στον Ολυμπιακό.</p>
      <p>Ο Πρίντεζης έγραψε το 39-42 και το 41-44, για να κλείσει το ημίχρονο στο 43-44 και τους Ερυθρόλευκους μπροστά με βραχεία κεφαλή.</p>
      <p>ΑΥΤΟΚΑΤΑΣΤΡΟΦΙΚΟΣ ΣΤΟ ΤΕΛΟΣ</p>
      <p>Οι Πειραιώτες έκαναν ιδανική αρχή στην δεύτερη περίοδο, ο Μπόλντγουιν και ο Πρίντεζης σκόραραν για το 43-48 και ο Παπανικολάου από τα 6,75μ έκανε το 45-51. Ο Κεμζούρα από ότι πρέπει είχε κερδίσει για τα καλά έναν παίκτη του.</p>
      <p>Ο Μπόλντγουιν ήταν ο κορυφαίος του παρκέ, πέτυχε ένα τρίποντο, έκλεψε μία μπάλα και κάρφωσε και έδωσε ανάσα 8 πόντων στην ομάδα του Πειραιά σε ένα εξαιρετικό δίλεπτο! Η ασίστ του Ρότσεστι και το κάρφωμα του Μιλουτίνοφ έφεραν το 49-59, με τον Σέρβο να κάνει στη συνέχεια και το 49-61.</p>
      <p>Η Μπάγερν έτρεξε ένα 5-0 σερί και οι βολές του Ριντ ήταν η αιτία του 55-63, με τους Ερυθρόλευκους να έχουν βελτιώσει αισθητά την απόδοσή τους και να έχουν όλους ενεργούς στο ροτέισόν τους. Παράλληλα είχε «σκληρύνει» την άμυνά του, έβρισκε λύσεις από όποιον περνούσε στο ματς, την ώρα που ο Κεμζούρα είχε στον… πάγο τους Πάντερ και Βεζένκοφ!</p>
      <p>Σε ένα παιχνίδι που η επίθεσή του ήταν εξαιρετική, ο Πάντερ δεν είχε παίξει ούτε δευτερόλεπτο και ο Ολυμπιακός μπήκε στην τελευταία περίοδο όντας μπροστά με οχτώ.</p>
      <p>Πρίντεζης και Ρούμπιτ πρόσφεραν διαφορά 12 πόντων στον Ολυμπιακό με την αρχή του τέταρτου δεκαλέπτου (55-67), αλλά οι γηπεδούχοι με Λο και Λούτσιτς έκαναν το 60-67. Ο Ρούμπιτ και πάλι σκόραρε, όμως η ομάδα του από νωρίς χρεώθηκε με 5 φάουλ και αυτό ήταν υπέρ της Μπάγερν που μπορούσε να είναι πιεστική και στις δύο πλευρές του παρκέ.</p>
      <p>Η παρουσία του Σπανούλη δεν ωφέλησε, ο Μπάρτελ μείωσε κι άλλο το σκορ (65-69) και η Μπάγερν ήταν για τα καλά στο κυνήγι της νίκης πλέον. Ο Πρίντεζης χάρισε το +6 στην ομάδα του, ο Μπάρτελ πέτυχε τρίποντο και ο Ζίπσερ έφερ στον πόντο την αναμέτρηση με κάρφωμα (70-71).</p>
      <p>Η Μπάγερν και πάλι με τον Γερμανο φόργουορντ, πήρε το προβάδισμα, με το ματς να είναι στο 72-72 (βολή Σπανούλη) με 3 λεπτά για τη λήξη. Ο Ολυμπιακός ήταν αυτοκαταστροφικός. Ο Λο με δυο βολές έπειτα από αντιαθλητικό φάουλ του Πρίντεζη έκανε το 74-72, ενώ με τρίποντο έστειλε το ματς στο +5, για να απαντήσει ο Μιλουτίνοφ με γκολ φάουλ για το 77-75 με 1:39 για το τέλος.</p>
      <p>Ο Λο και πάλι τον… πλήγωσε με νέο τρίποντο (οχτώ σερί πόντοι) και σαν να μην έφτανε αυτό, ο Πολ σε μία χαμένη επίθεση, πάτησε την πλάγια γραμμή και έδωσε την κατοχή στους Βαυαρούς. Ο Μονρό και ο Πολ ήταν οι επόμενοι που σκόραραν όμως το παιχνίδι δεν είχε γυρισμό.</p>
      <p>Η Μπάγερν πήρε μία ανέλπιστη νίκη στην Audi Dome, ο Ολυμπιακός έπεσε το 3-6 στην Ευρωλίγκα και καλείται την Πέμπτη να περάσει από το Βερολίνο, με την Άλμπα να προέρχεται από την ξεκούραστη νίκη επί του Ερυθρού Αστέρα.</p>
      <p>Τα δεκάλεπτα: 23-17, 43-44, 55-63, 85-82.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>