<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vykonkom_shvalyv_miskyy_byudzhet_lvova_na_2020_rik_ta_prognoz_byudzhetu_na_20212022_roky_331161.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T21:19:00+00:00"/>
    <meta property="og:title" content="Виконком схвалив міський бюджет Львова на 2020 рік та прогноз бюджету на 2021−2022 роки"/>
    <meta property="og:description" content="Сьогодні виконавчий комітет прийняв рішення «Про міський бюджет м. Львова на 2020 рік» та прогноз бюджету на 2021−2022 роки. За пропозиціями членів виконавчого комітету, у бюджеті Львова на 2020 рік буде передбачено додатково ще 20 млн. грн на утримання парків і 500 тис. грн — на поточний ремонт у будинку на пл. Ринок, 21, де буде облаштовано міську комунальну галерею. Про це інформує прес-служба ЛМР."/>
  </head>
  <body>
    <article>
      <h1>Виконком схвалив міський бюджет Львова на 2020 рік та прогноз бюджету на 2021−2022 роки</h1>
      <h2>Сьогодні виконавчий комітет прийняв рішення «Про міський бюджет м. Львова на 2020 рік» та прогноз бюджету на 2021−2022 роки. За пропозиціями членів виконавчого комітету, у бюджеті Львова на 2020 рік буде передбачено додатково ще 20 млн. грн на утримання парків і 500 тис. грн — на поточний ремонт у будинку на пл. Ринок, 21, де буде облаштовано міську комунальну галерею. Про це інформує прес-служба ЛМР.</h2>
      <address>
        <time datetime="2019-11-19T21:19:00+00:00">19 Nov 2019, 21:19</time>
      </address>
      <p>Рішення «Про міський бюджет м. Львова на 2020 рік» передбачає:</p>
      <p>1. Схвалення на 2020 рік:</p>
      <p>1.1. Доходів міського бюджету у сумі 8845987000 грн., зокрема — доходів загального фонду міського бюджету — 8454707100 грн., та доходів спеціального фонду міського бюджету — 391279900 грн., у тому числі бюджету розвитку — 260000000 грн.</p>
      <p>1.2. Видатків міського бюджету у сумі 9732287000 грн., у тому числі видатків загального фонду міського бюджету — 7055346100 грн., та видатків спеціального фонду міського бюджету — 2676940900 грн.</p>
      <p>1.3. Повернення кредитів до міського бюджету у сумі 16683848 грн., у тому числі повернення кредитів до спеціального фонду міського бюджету — 16683848 грн.</p>
      <p>1.4. Надання кредитів з міського бюджету у сумі 30383848 грн., у тому числі надання кредитів із загального фонду міського бюджету — 13700000 грн. та надання кредитів із спеціального фонду міського бюджету — 16683848 грн.</p>
      <p>1.5. Профіциту за загальним фондом міського бюджету у сумі 1385661000 грн.</p>
      <p>1.6. Дефіциту за спеціальним фондом міського бюджету у сумі 2285661000 грн.</p>
      <p>1.7. Оборотного залишку бюджетних коштів міського бюджету у розмірі 15000000 грн.</p>
      <p>1.8. Резервного фонду міського бюджету у розмірі 70000000 грн.</p>
      <p>2. Схвалення бюджетних призначень головним розпорядникам коштів міського бюджету на 2020 рік у розрізі відповідальних виконавців за бюджетними програмами.</p>
      <p>3. Схвалення на 2020 рік міжбюджетних трансфертів.</p>
      <p>4. Схвалення на 2020 рік розподілу коштів бюджету розвитку на здійснення заходів з будівництва, реконструкції і реставрації об’єктів виробничої, комунікаційної та соціальної інфраструктури.</p>
      <p>5. Схвалення розподілу витрат міського бюджету на реалізацію місцевих регіональних програм.</p>
      <p>6. Схвалення на 31 грудня 2020 року граничного обсягу місцевого боргу у сумі 1640000000 грн. та граничного обсягу гарантованого місцевого боргу у сумі 2853500000 грн.</p>
      <p>7. Схвалення того, що в 2020 році місцеві гарантії у сумі 726000000 грн. можуть надаватись:</p>
      <p>— згідно з ухвалами міської ради для реалізації інвестиційних, інноваційних та інших проектів розвитку міста;</p>
      <p>— без надання майнового або іншого забезпечення комунальним підприємствам, майно яких є комунальною власністю громади м. Львова.</p>
      <p>Під час обговорення проекту рішення «Про міський бюджет м. Львова на 2020 рік» Любомир Зубач, заступник міського голови Львова з містобудування, акцентував увагу на тому, що в бюджеті на 2020 рік передбачено лише 24 млн. грн на утримання львівських парків.</p>
      <p>«У нас є 25 парків, тому сума, яка передбачається, є недостатньою. Повний обсяг потрібного фінансування становить 80 млн. грн. Тому прошу додати ще 20 млн. грн на цю стрічку видатків», — наголосив Любомир Зубач.</p>
      <p>Своєю чергою, заступник міського голови Львова з питань розвитку Андрій Москаленко зауважив, що необхідно також передбачити 500 тис. грн на поточний ремонт у будинку на пл. Ринок, 21.</p>
      <p>«Нагадаю, що 2020 рік в нас буде роком культури. На пл. Ринок, 21 плануємо облаштувати міську комунальну мистецьку галерею. Для проведення там поточного ремонту, необхідно передбачити 500 тис. грн», — повідомив Андрій Москаленко.</p>
      <p>Ці пропозиції були внесені додатково до прийнятого рішення.</p>
      <p>«Парки сьогодні потребують надзвичайно серйозної уваги. Також кожен новий мистецький простір ми вітаємо. Тому ці пропозиції треба підтримати, а на ту суму, яка необхідна, ми зменшимо бюджет розвитку. Треба попрацюємо над управлінням майном і земельним блоком, щоб знайти внутрішній ресурс», — відзначив міський голова Львова Андрій Садовий.</p>
      <p>Також виконавчий комітет прийняв рішення «Про прогноз міського бюджету м. Львова на середньостроковий період 2021−2022 років».</p>
      <p>«Україна перейшла на середньострокове планування бюджету і, згідно з чинним законодавством, не сесія, а виконком затверджує ці показники доходів і видатків на наступні три роки. На 2020 рік їх затвердили попереднім рішенням, також необхідно передбачити показники на 2021−2022 роки», — доповів директор департаменту фінансової політики Олег Іщук.</p>
      <p>Детальніше про рішення «Про основні показники загального та спеціального фондів міського бюджету м. Львова на 2020 рік» — <a href="https://city-adm.lviv.ua/news/economy/272419-vykonavchyi-komitet-skhvalyv-osnovni-pokaznyky-zahalnoho-ta-spetsialnoho-fondiv-miskoho-biudzhetu-m-lvova-na-2020-rik">за посиланням</a>.</p>
    </article>
  </body>
</html>