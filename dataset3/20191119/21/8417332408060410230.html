<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondelag/2019/11/19/Vogntog-med-radioaktivt-materiale-veltet-p%C3%A5-E6-20432805.ece"/>
    <meta property="og:site_name" content="adressa.no"/>
    <meta property="article:published_time" content="2019-11-19T21:55:15+00:00"/>
    <meta property="og:title" content="Vogntog med radioaktivt materiale veltet på E6"/>
    <meta property="og:description" content="Onsdag morgen ble E6 ved Følling åpnet etter at et vogntog hadde blitt berget."/>
  </head>
  <body>
    <article>
      <h1>Vogntog med radioaktivt materiale veltet på E6</h1>
      <address><time datetime="2019-11-19T21:55:15+00:00">19 Nov 2019, 21:55</time> by <a rel="author">Camilla Kilnes,Ståle Langørgen,Aagot Opheim</a></address>
      <p>Onsdag morgen ble E6 ved Følling åpnet etter at et vogntog hadde blitt berget.</p>
      <aside><a href="https://www.adressa.no/nyheter/trondelag/2019/11/19/javascript:void(0);">Del denne artikkelen på Facebook</a> <a href="https://www.adressa.no/nyheter/trondelag/2019/11/19/javascript:void(0);">Del denne artikkelen på Twitter</a> <a href="https://www.adressa.no/nyheter/trondelag/2019/11/19/javascript:void(0);">Del denne artikkelen på e-post</a></aside>
      <p>Onsdag morgen foregikk det berging av last etter at vogntoget med radiooaktivt materiale veltet tirsdag kveld. Like etter klokken 10 onsdag formiddag meldte Vegtrafikksentralen at veien var åpnet for normal trafikk.</p>
      <p>I forbindelse med bergingen ble ett felt stengt for trafikk.</p>
      <p>- Det kommer til å foregå noen timer framover, sa trafikkoperatør Erlend Nilsen hos Vegtrafikksentralen klokka 8.20 onsdag. Han fortalte at det var manuell dirigering forbi stedet.</p>
      <p>Politiet opprettet en sikkerhetsone på 50 meter, etter at et vogntog med radioaktivt materiale i lasten kjørte av veien på E6 nord for Steinkjer.</p>
      <p>- Det er ikke noen stor dramatikk rundt dette, sa operasjonsleder Ebbe Kimo hos Trøndelag politidistrikt til Adresseavisen klokken 23.27.</p>
      <p>Vogntoget kjørte av veien og veltet i 22-tiden tirsdag, noe som medførte at E6 ble stengt.</p>
      <h3>- Ikke lekkasje</h3>
      <p>Kimo kan ikke si nøyaktig hva som er i lasten, men sier at det skal være snakk om et radioaktivt stoff. Det er det internasjonale oljeserviceselskapet Schlumberger som har bestilt stoffet, opplyser han.</p>
      <p>Kimo sier at det er ikke er tegn på lekkasje fra lasten, og at de venter på en ny bil som lasten kan bli flyttet over på.</p>
      <p>- Vi regner med at E6 blir åpnet så fort godset er lastet om, sier han.</p>
      <p>Utforkjøringen skjedde ved innsjøen Lømsen, som ligger sørvest for Snåsavatnet.</p>
      <h3>Omkjøring</h3>
      <p>Vegtrafikksentralen opplyser at E6 var stengt ved Følling tirsdag kveld. Det var omkjøring for personbiler om Sunnan, via fylkesvei 763, 6976 og 6978, men det er en høydebegrensning på tre meter.</p>
      <p>Kimo sier at politiet også har fått meldinger om andre biler som har snurret rundt på stedet, og at det trolig er glatt der.</p>
      <p>Sjåføren skal ikke ha blitt skadet da vogntoget veltet.</p>
      <h4>Tips oss! Har du bilder, video eller opplysninger?</h4>
      <p>Telefon: <b>464 07 200</b> E-post: <a href="mailto:webred@adresseavisen.no"><b>webred@adresseavisen.no</b></a></p>
    </article>
  </body>
</html>