<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562325/exallos-o-ntonalnt-tramp-exetaseis-roytinas-to-tsek-ap-epikindynos-o-typos-einai-arrwstoi-"/>
    <meta property="og:site_name" content="NOOZ."/>
    <meta property="article:published_time" content="2019-11-19T21:14:00+00:00"/>
    <meta property="og:title" content="Έξαλλος ο Ντόναλντ Τραμπ: Εξετάσεις ρουτίνας το τσεκ απ- Επικίνδυνος ο Τύπος, είναι άρρωστοι!"/>
    <meta property="og:description" content="Με επίθεση κατά του Τύπου, τον οποίο χαρακτήρισε ως &quot;επικίνδυνο&quot;, ο Ντόναλντ Τραμπ εξέφρασε την οργή του για τις εικασίες με επίκεντρο την κατάσταση της υγείας του έπειτα από την απρόοπτη επίσκεψή του αυτό το Σαββατοκύριακο σε ένα στρατιωτικό νοσοκομείο κοντά στην Ουάσινγκτον."/>
  </head>
  <body>
    <article>
      <h1>Έξαλλος ο Ντόναλντ Τραμπ: Εξετάσεις ρουτίνας το τσεκ απ- Επικίνδυνος ο Τύπος, είναι άρρωστοι!</h1>
      <address>
        <time datetime="2019-11-19T21:14:00+00:00">19 Nov 2019, 21:14</time>
      </address>
      <p>
        <b>Με επίθεση κατά του Τύπου, τον οποίο χαρακτήρισε ως "επικίνδυνο", ο Ντόναλντ Τραμπ εξέφρασε την οργή του για τις εικασίες με επίκεντρο την κατάσταση της υγείας του έπειτα από την απρόοπτη επίσκεψή του αυτό το Σαββατοκύριακο σε ένα στρατιωτικό νοσοκομείο κοντά στην Ουάσινγκτον.</b>
      </p>
      <p>Ο πρόεδρος των ΗΠΑ, ηλικίας 73 ετών, επισκέφθηκε το Σάββατο το νοσοκομείο Walter Reed προκειμένου, σύμφωνα με τα όσα λέει ο Λευκός Οίκος, να "κάνει το ετήσιο ιατρικό του τσεκ απ". Η επίσκεψη, που δεν είχε ανακοινωθεί προηγουμένως και που πραγματοποιείται εννέα μήνες μονάχα μετά την προηγούμενη, ήγειρε ερωτήματα.</p>
      <p>"Βγήκα από εκεί πολύ σύντομα", είπε ο Τραμπ σε δημοσιογράφους στον Λευκό Οίκο, λίγο πριν την έναρξη της συνεδρίασης του υπουργικού συμβουλίου, στην πρώτη δημόσια εκδήλωση στην οποία συμμετείχε μετά τις ιατρικές εξετάσεις του Σαββάτου, προσθέτοντας "ήταν ρουτίνας".</p>
      <p>"Πήγα για μια ιατρική επίσκεψη. Επιστρέφω και η σύζυγός μου, μού λέει: "Αγάπη μου, καλά; Τι συνέβη; Λένε ότι ενδεχομένως έπαθες καρδιακή κρίση", αφηγήθηκε ο Τραμπ κατά τη διάρκεια μιας συνάντησης με υπουργούς του στον Λευκό Οίκο.</p>
      <p>"Παρέμεινα εκεί για λίγο, ρουτίνα. Έκανα ένα μέρος των ιατρικών εξετάσεων, τις υπόλοιπες τον Ιανουάριο" συνέχισε, προτού καταφερθεί εναντίον των ΜΜΕ.</p>
      <p>"Αυτοί οι άνθρωποι είναι άρρωστοι! Ο Τύπος σε αυτήν τη χώρα είναι επικίνδυνος! Δεν έχουμε ελευθερία του Τύπου σε αυτήν τη χώρα, έχουμε το αντίθετο! Έχουμε διεφθαρμένα ΜΜΕ και ελπίζω ότι θα συνέλθουν, διότι είναι πολύ πολύ άσχημο και πολύ πολύ επικίνδυνο για τη χώρα μας".</p>
    </article>
  </body>
</html>