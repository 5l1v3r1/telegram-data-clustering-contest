<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/environment/1562341/energeiaki-koinotita-1750-sto-agrinio-tha-paragoyn-168-mw"/>
    <meta property="og:site_name" content="NOOZ."/>
    <meta property="article:published_time" content="2019-11-19T21:57:00+00:00"/>
    <meta property="og:title" content="Ενεργειακή κοινότητα: 1750 στο Αγρίνιο θα παράγουν 168 Mw"/>
    <meta property="og:description" content="1.750 οικογένειες από όλη την Αιτωλοακαρνανία συμμετέχουν στις 10 ενεργειακές κοινότητες που ενέκρινε η Ρυθμιστική Αρχή Ενέργειας. Μία επένδυση στις ανανεώσιμες πηγές ενέργειας που αγγίζει τα 220 εκατομμύρια"/>
  </head>
  <body>
    <article>
      <h1>Ενεργειακή κοινότητα: 1750 στο Αγρίνιο θα παράγουν 168 Mw</h1>
      <address>
        <time datetime="2019-11-19T21:57:00+00:00">19 Nov 2019, 21:57</time>
      </address>
      <p>
        <b>1.750 οικογένειες από όλη την Αιτωλοακαρνανία συμμετέχουν στις 10 ενεργειακές κοινότητες που ενέκρινε η Ρυθμιστική Αρχή Ενέργειας. Μία επένδυση στις ανανεώσιμες πηγές ενέργειας που αγγίζει τα 220 εκατομμύρια</b>
      </p>
      <p>Εγκρίθηκαν και οι 33 άδειες παραγωγής των 10 Ενεργειακών Κοινοτήτων που έχει δρομολογήσει ο Αγροτικός Συνεταιρισμός Ένωση Αγρινίου, συνολικής ισχύος 168MW από τη Ρυθμιστική Αρχή Ενέργειας, επένδυση 220 εκατ. ευρώ.  Όπως ανέφερε ο πρόεδρος του Α.Σ. Ένωση Αγρινίου Θωμάς Κουτσουπιάς, «η έγκριση των αδειών παραγωγής για το σύνολο των ενεργειακών έργων που έχει δρομολογήσει η Ένωση Αγρινίου και οι δέκα Ενεργειακές Κοινότητες που έχει συγκροτήσει, με τη συμμετοχή 1.750 οικογενειών από ολόκληρη την Αιτωλοακαρνανία, συνιστά ίσως την πιο αισιόδοξη είδηση στη μακροχρόνια ιστορία του Συνεταιρισμού. Και τούτο διότι η συνολική επένδυση είναι τόσο μεγάλη, που δύσκολα θα εντοπίσει κανείς ιστορικό προηγούμενο, όσο κι αν ψάξει.</p>
      <p>Πρόκειται για επένδυση της τάξης των 220 εκατ., με ετήσιο όφελος για την τοπική κοινωνία 45 εκατ.». Σε τελικό στάδιο βρίσκονται και οι διαδικασίες για τα νέα φωτοβολταϊκά έργα ισχύος 126 MW για τα οποία έχουν ιδρυθεί 7 Ενεργειακές Κοινότητες. Πρόκειται για μια επένδυση 93 εκατ. με ετήσιο όφελος για την τοπική κοινωνία 14 εκατ. Το όλο εγχείρημα του Α.Σ. υπηρετεί τριπλή στόχευση: την ουσιαστική συμβολή στην προσπάθεια απεξάρτησης από τα ρυπογόνα ορυκτά καύσιμα, τη μετουσίωση σε έργο της ίδιας της έννοιας του «συνεταιρίζεσθαι», την ουσιαστική οικονομική ανάπτυξη του τόπου, με πραγματικό όφελος για την τοπική κοινωνία.</p>
      <p>«Τα Αιολικά Πάρκα, έρχονται ταυτόχρονα να απαντήσουν και στη μεγάλη πρόκληση της εποχής, που είναι η προσπάθεια που ως κοινωνία και ως παγκόσμια κοινότητα οφείλουμε όλοι να κάνουμε για τον μετριασμό των επιπτώσεων της κλιματικής αλλαγής. Και είναι, μάλιστα, η συγκυρία αυτή που θέλει τη διεθνή κοινότητα, την Ε.Ε. και την ελληνική πολιτεία να έχουν λάβει τις αποφάσεις εκείνες που διασφαλίζουν το μέλλον του πλανήτη, τις οποίες αποφάσεις τα ενεργειακά έργα της Ένωσης Αγρινίου έρχονται να υπηρετήσουν κατά τον πλέον ενδεδειγμένο τρόπο, αφού η τοπική κοινωνία γίνεται η ίδια συμμέτοχος και επενδυτής» ανέφερε χαρακτηριστικά ο κ. Κουτσουπιάς.</p>
      <related>
        <a href="https://www.nooz.gr/economy/1555959/paiat-i-ellada-eggyitis-tis-energeiakis-asfaleias-kai-diaforopoiisis"/>
      </related>
    </article>
  </body>
</html>