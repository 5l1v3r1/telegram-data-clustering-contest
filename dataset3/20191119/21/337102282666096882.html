<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%A8%DA%AF%D9%81%D8%AA%DB%80-%D8%AE%D9%88%D8%AF-%C2%AB%D8%A8%D8%B5%D9%88%D8%B1%D8%AA-%D8%AC%D8%AF%DB%8C%C2%BB-%D8%AF%D8%B1-%D9%86%D8%B8%D8%B1-%D8%AF%D8%A7%D8%B1%D8%AF-%D8%AF%D8%B1-%D8%A8%D8%B1%D8%A7%D8%A8%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%AA%D8%AD%D9%82%DB%8C%D9%82-%D9%85%D8%AC%D9%84%D8%B3-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AD%D8%A7%D8%B6%D8%B1-%D8%B4%D9%88%D8%AF-20191119/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-19T21:39:54+00:00"/>
    <meta property="og:title" content="دونالد ترامپ بگفتۀ خود «بصورت جدی» در نظر دارد در برابر کمیسیون تحقیق مجلس نمایندگان حاضر شود"/>
    <meta property="og:description" content="دونالد ترامپ، رئیس جمهوری آمریکا، با ارسال یک توئیت اعلام کرد که «بصورت بسیار جدی» در نظر دارد در برابر کمیسیون تحقیقات مجلس نمایندگان که با هدف برکناری او تشکیل شده، حضور یابد. موضع جدید دونالد ترامپ اگر بصورت جدی تائید شود با رفتار گذشتۀ او در قبال..."/>
  </head>
  <body>
    <article>
      <h1>دونالد ترامپ بگفتۀ خود «بصورت جدی» در نظر دارد در برابر کمیسیون تحقیق مجلس نمایندگان حاضر شود</h1>
      <address>
        <time datetime="2019-11-19T21:39:54+00:00">19 Nov 2019, 21:39</time>
      </address>
      <p>
        <b>دونالد ترامپ، رئیس جمهوری آمریکا، با ارسال یک توئیت اعلام کرد که «بصورت بسیار جدی» در نظر دارد در برابر کمیسیون تحقیقات مجلس نمایندگان که با هدف برکناری او تشکیل شده، حضور یابد. موضع جدید دونالد ترامپ اگر بصورت جدی تائید شود با رفتار گذشتۀ او در قبال این کمیسیون تضاد کامل خواهد داشت. رئیس جمهوری آمریکا، در هفته‌های اخیر همواره از این کمیسیون با انتقادات تند و تیز و گاه تحقیرآمیز یاد کرده و تشکیل آن را غیرقانونی خوانده بود.</b>
      </p>
      <p>توئیت تازۀ دونالد ترامپ برای همه غافلگیر کننده بود. او که در هفته‌های اخیر همواره کمیسیون تحقیقات مجلس و بویژه رئیس دموکرات آن را با کلمات درشت مورد خطاب قرار داده بود، این بار به آمادگی خود برای حضور در برابر آن اشاره می‌کرد. بسیاری هشدار می‌دهند که این سخن تازۀ او را نباید «چندان جدی» گرفت و یا حداقل باید در برابر آن «احتیاط» فراوان به خرج داد.</p>
      <p>رئیس جمهوری آمریکا، در این پیام نیز رئیس مجلس را از انتقاد برکنار نمی‌دارد و می‌نویسد «نانسی پلوسیِ عصبی مزاج پیشنها می‌کند که من برای این تحقیق بی پایۀ استیضاح ادای شهادت کنم. هر چند من هیچ اقدام نادرستی انجام نداده‌ام، بصورت جدی انجام آن را در نظر دارم».</p>
      <p>نانسی پلوسی،، رئیس مجلس نمایندگان آمریکا، یکشنبه گذشته با اشاره به انتقادات پیاپی دونالد ترامپ، در یک در یک برنامۀ تلویریونی، گفته بود «اگر او با آنچه [در برابر این کمیسیون] گفته می‌شود، موافق نیست، پس از یاد کردن سوگند برای ادای شهاد‌ت حاضر شود». پیش از این نیز یک عضو کمیسیون اعلام کرده بود که اگر رئیس جمهوری مایل است داوطلبانه در برابر کمیسیون حاضر شود و روایت خود را بازگو کند، آنان از این کار استقبال خواهند کرد.</p>
      <p>با این حال چنین به نظر می‌رسد که در این زمینه بخت بسیاری وجود ندارد و دونالد ترامپ، با آنکه چنین پیامی ارسال داشته، قصد حضور در برابر کمیسیون ندارد. او در گذشته حاضر به ادای شهادت شفاهی در برابر دادستان مامور تحقیق در بارۀ نفوذ روسیه در آخرین کارزار انتخاباتی ریاست جمهوری نشد.</p>
      <p>بگفتۀ کورانتن سِلَن، پژوهشگر متخصص آمریکا، اگر دونالد ترامپ به واقع دست به چنین اقدامی زند، خود را با دو خطر جدی روبرو خواهد کرد. او می‌گوید «اگر این توئیت رئیس جمهوری آمریکا را چنانکه هست بپذیریم، یک تغییر نظر کلی در موضع او نسبت به این موضوع بحساب می‌آید. دونالد ترامپ در شش هفتۀ گذشته همواره تکرار کرده بود که تحقیقات مجلس نمایندگان با هدف برکناری او غیرقانونی است و بنابراین غیرقابل انتظار بود که وی ناگهان حضور خود در برابر کمیسیون تحقیق را ممکن بداند».</p>
      <p>کورانتن سِلَن می‌گوید «چنین چیزی در تاریخ نهادهای سیاسی آمریکا نیز نقطۀ عطفی محسوب می‌شود، زیرا هر چند ادای شهادت داوطلبانۀ روسای جمهوری آمریکا در برابر کنگره ممنوع نیست، اما در عمل بسیار بسیار نادر است و این اظهار نظر او نشان می‌دهد که وی در برابر پیشرفت تحقیقات نگران است».</p>
      <p>چنین اقدامی، بگفتۀ کورانتن سِلَن، «رئیس جمهوری را با دو خطر جدی رویارو می‌کند: نخست اینکه اظهارات وی راه ایراد اتهام بر او را هموارتر سازد و دیگر اینکه با حضور در برابر کمیسیون و پشت کردن به امتیازی که قوۀ مجریه در این زمینه دارد، ناگزیر راه را بر کلیۀ همکاران کنونی و پیشین خود که تا کنون مانع حضور آنان در برابر کمیسیون می‌شد، بگشاید».</p>
      <p>کمیسیون تحقیقات سه شنبه با استماع سخنان دو تن دیگر از شاهدان پرداخت و فردا چهارشنبه سفیر آمریکا در اتحادیۀ اروپا، گوردن ساندلند، را به پرسش خواهد گرفت.</p>
    </article>
  </body>
</html>