<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/basket/euroleague/1560795/euroleague-o-panathinaikos-me-eduposiako-kalathi-efuge-me-niki-apo-to-kanounas/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T21:45:00+00:00"/>
    <meta property="og:title" content="Euroleague: Ο Παναθηναϊκός με εντυπωσιακό Καλάθη έφυγε με νίκη από το Κάνουνας"/>
    <meta property="og:description" content="Νίκησε 85-85 την Ζαλγκίρης για την 9η αγωνιστική της Euroleague…"/>
  </head>
  <body>
    <article>
      <h1>Euroleague: Ο Παναθηναϊκός με εντυπωσιακό Καλάθη έφυγε με νίκη από το Κάνουνας</h1>
      <address><time datetime="2019-11-19T21:45:00+00:00">19 Nov 2019, 21:45</time> by <a rel="author">Πετρούτσου Μαρία</a></address>
      <p>
        <b>Νίκησε 85-85 την Ζαλγκίρης για την 9η αγωνιστική της Euroleague…</b>
      </p>
      <p>Με τον Νικ Καλάθη να κάνει πράγματα και θαύματα, ο Παναθηναϊκός πέρασε από το Κάουνας επικρατώντας της Ζαλγκίρις με 85-86 για την 9η αγωνιστική της Euroleague και ρέφαρε την εντός έδρας ήττα της προηγούμενης εβδομάδας από την Άλμπα.</p>
      <p>Οι «πράσινοι» πήραν τον έλεγχο στο δεύτερο δεκάλεπτο, προηγήθηκαν ακόμα και με 16 πόντους (35-51) στα μέσα της τρίτης περιόδου και δεν έχασαν το προβάδισμα μέχρι το τέλος, παρά την αντεπίθεση των γηπεδούχων στο τέλος.</p>
      <p>Ο Νικ Καλάθης ήταν εξαιρετικός με 19 πόντους με 5/7 τρίποντα (ρεκόρ καριέρας στην Euroleague), 12 ασίστ (κάποιες από αυτές… μαγικές) και 5 ριμπάουντ σε 27:28 συμμετοχής, απολογισμός που εκτίναξε το ranking στο 32!</p>
      <figure>
        <img src="https://www.neakriti.gr/files/2019-11-19/pao2.jpg"/>
      </figure>
      <p>Πολύ καλός για τον Παναθηναϊκό ήταν και ο ΝτεΣόν Τόμας με 13 πόντους και 4 ριμπάουντ, ενώ ο Ιωάννης Παπαπέτρου είχε 12 πόντους και 5 ριμπάουντ. Από την πλευρά της Ζαλγκίρις, η οποία ήταν κακή για ακόμα ένα παιχνίδι, ο Ζακ Λεντέι είχε 15 πόντους, αλλά τους πέτυχε όλους στο πρώτο ημίχρονο, ενώ ο Λούκας Λεκάβιτσους είχε 14 πόντους και 5 ασίστ.</p>
      <p>Η Ζαλγκίρις άρχισε πολύ καλά το παιχνίδι και προηγήθηκε με 13-7, με τον Ζακ Λεντέι να πετυχαίνει τους 11 από τους πρώτους 13 πόντους της ομάδας του. Οι «πράσινοι», όμως, είχαν τον Νικ Καλάθη σε εξαιρετική κατάσταση και αφού γύρισαν το παιχνίδι πριν τελειώσει το πρώτο δεκάλεπτο (16-19), πήραν και διαφορά στο δεύτερο δεκάλεπτο, κλείνοντας το πρώτο μέρος στο +8 (33-41). Στο δεύτερο μέρος, το σόου του Καλάθη συνεχίστηκε και η διαφορά έφτασε στους 16 πόντους (35-51), αλλά όπως ήταν λογικό κάποια στιγμή θα ερχόταν και η αντίδραση της ομάδας του Σαρούνας Γιασικεβίτσιους. Οι Λιθουανοί μείωναν σταδιακά τη διαφορά φτάνοντας μέχρι και το -3 (81-84) στο 39΄. Ο Παναθηναϊκός είχε την μπάλα στα 34΄΄ και πέρασε μπροστά με 5 (81-86) μετά από κάρφωμα του Ιωάννη Παπαπέτρου. Ο Αρτούρας Μιλάκνις πέτυχε τρίποντο και φάουλ στην επόμενη επίθεση (85-86), ευστοχώντας άθελά του στη βολή και παρά το γεγονός ότι ο Ράις έχασε και τις δύο βολές με 1.6΄΄ για τη λήξη (την δεύτερη επίτηδες), ο Παναθηναϊκός έφυγε από το Κάουνας με τη νικη…</p>
      <figure>
        <img src="https://www.neakriti.gr/files/2019-11-19/pao.jpg"/>
      </figure>
      <p><b>Τα δεκάλεπτα :</b> 16-19, 33-41, 53-64, 85-86.</p>
      <p><b>ΖΑΛΓΚΙΡΙΣ (Γιασικεβίτσιους)</b>: Γουόκαπ 6 (2), Λεκαβίτσιους 14 (1), Χέιζ 2, Γιανκούνας 5, Μιλάκνις 11 (2), Γιοκουμπάιτις, ΛεΝτέι 15 (1), Λαντέιλ 12 (4), Γκριγκόνις 9 (1), Ουλανόβας 11 .<br/><b>ΠΑΝΑΘΗΝΑΪΚΟΣ(Βόβορας):</b> Τόμας 13 (, 3), Ράις 7 (1), Παπαγιάννης 8, Παπαπέτρου 12 (2), Παππάς 5, Βουγιούκας 1, Τζόνσον 2, Φρεντέτ 11 (3), Καλάθης 19 (5), Γουάιλι 4, Μήτογλου, Μπεντίλ 4 .</p>
      <p>Πηγή: <a href="http://www.superbasket.gr/">superbasket.gr</a></p>
    </article>
  </body>
</html>