<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/egnatia-odos-meioseis-sta-diodia-poioi-apalassontai-pliros/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-19T21:09:00+00:00"/>
    <meta property="og:title" content="Εγνατία Οδός: Μειώσεις στα διόδια – Ποιοί απαλάσσονται πλήρως"/>
    <meta property="og:description" content="Μειώσεις στην τιμή των διοδίων στους σταθμούς Ανάληψης και Προμαχώνα προβλέπει η Κοινή Υπουργική Απόφαση που υπογράφουν οι υπουργοί Οικονομικών, Χρήστος"/>
  </head>
  <body>
    <article>
      <h1>Εγνατία Οδός: Μειώσεις στα διόδια – Ποιοί απαλάσσονται πλήρως</h1>
      <address><time datetime="2019-11-19T21:09:00+00:00">19 Nov 2019, 21:09</time> by <a rel="author">Παναγιώτης Θεoδωρόπουλος</a></address>
      <p>Μειώσεις στην τιμή των διοδίων στους σταθμούς Ανάληψης και Προμαχώνα προβλέπει η Κοινή Υπουργική Απόφαση που υπογράφουν οι υπουργοί Οικονομικών, Χρήστος Σταικούρας και Υποδομών, Κώστας Καραμανλής, με την οποία ορίζεται η έναρξη και του σταθμού διοδίων στο Ωραιόκαστρο με αντίτιμο 0,50 ευρώ για τα ΙΧ..</p>
      <p>Επιπλέον, σύμφωνα με την ΚΥΑ, στις 4 Δεκεμβρίου θα ξεκινήσει η λειτουργία του σταθμού διοδίων και στην Ασπροβάλτα το κόστος των οποίων για τα ΙΧ θα είναι 0,90 ευρώ, ενώ στα μέσα Ιανουαρίου θα λειτουργήσει ο σταθμός του Στρυμονικού με κόστος για τα ΙΧ 1 ευρώ. Όπως επισημαίνεται στην απόφαση, οι χρεώσεις θα ισχύουν μέχρι να τεθούν σε λειτουργία όλοι οι μετωπικοί και πλευρικοί σταθμοί που έχουν χωροθετηθεί επί της Εγνατίας Οδού. Όσο για τη χιλιομετρική χρέωση, όπως έχει επισημάνει και ο υπουργός Υποδομών, αποφασίστηκε να διατηρηθεί στον αυτοκινητόδρομο στα 0,03 ευρώ ανά χιλιόμετρο αντί για 0,05 όπως προέβλεπε προηγούμενη απόφαση.</p>
      <p>Απαλλαγή από την καταβολή τέλους διοδίου έχουν πλην των οχημάτων της Εγνατίας Οδού, της Πυροσβεστικής, της Αστυνομίας, του Λιμενικού Σώματος και τον ενόπλων δυνάμεων, τα ασθενοφόρα του ΕΚΑΒ και τα επιβατικά οχήματα ιδιωτικής χρήσης που ανήκουν κατά πλήρη κυριότητα σε άτομα με αναπηρία και χρησιμοποιούνται αποκλειστικά και μόνο απ΄αυτά ή για τη μεταφορά τους αλλά και επιβατικά οχήματα Ι.Χ. που ανήκουν κατά κυριότητα σε ανέργους και χρησιμοποιούνται απ΄αυτούς με επίδειξη κάρτας ανεργίας σε ισχύ.</p>
      <p>Υπενθυμίζεται ότι στην Εγνατία και στους κάθετους άξονες λειτουργούν σήμερα δώδεκα μετωπικοί σταθμοί διοδίων και συγκεκριμένα οι σταθμοί Τύριας (τιμή διοδίου για Ι.Χ. 2,10 ευρώ), Παμβώτιδας (1,20 ευρώ), Μαλακασίου (2,10 ευρώ), Πολυμύλου (2,40 ευρώ), Μαλγάρων (1,20 ευρώ), Ανάληψης (το κόστος για Ι.Χ. μειώνεται σε 1,80 ευρώ από 2,40 ευρώ), Μουσθένης (2,40 ευρώ), Ιάσμου (1,90 ευρώ), Μέστης (1,70 ευρώ), Ιεροπηγής (2,10 ευρώ), Ευζώνων (1,80 ευρώ) και Προμαχώνα (μειώνεται στα 2 ευρώ από 2,40 ευρώ).</p>
      <p>Ως χρόνος έναρξης της είσπραξης των διοδίων για το τμήμα Α/Κ Καλοχωρίου – Α/Κ Ευκαρπίας, Μετωπικός Σταθμός Θεσσαλονίκης, ορίζεται το νωρίτερο η 18/11/2019. Η ίδια ημερομηνία ισχύει για την είσπραξη του αναπροσαρμοσμένου τιμήματος στα τμήματα Α/Κ Δυτ. Σιάτιστας – Α/Κ Βέροιας, Μετωπικός Σταθμός Πολυμύλου και Α/Κ Βέροιας – Α/Κ Καλοχωρίου, Μετωπικός Σταθμός Διοδίων Μαλγάρων.</p>
      <p>Ως χρόνος έναρξης της είσπραξης των διοδίων για το τμήμα Α/Κ Ρεντίνας – Α/Κ Στρυμόνα, Μετωπικός Σταθμός Ασπροβάλτας, ορίζεται η 4/12/2019. Η ίδια ημερομηνία ισχύει για την είσπραξη του αναπροσαρμοσμένου τιμήματος στο τμήμα Α/Κ Ευκαρπίας – Α/Κ Ρεντίνας, Μετωπικός Σταθμός Ανάληψης.</p>
      <p>Ως χρόνος έναρξης της είσπραξης των διοδίων για το τμήμα Α/Κ Λαγκαδά – Α/Κ Στρυμονικού, Μετωπικός Σταθμός Στρυμονικού, ορίζεται η 15/1/2020, ενώ η ίδια ημερομηνία ισχύει για το αναπροσαρμοσμένο τίμημα στο τμήμα Α/Κ Στρυμονικού -Μεθοριακός Σταθμός Προμαχώνας, Μετωπικός Σταθμός Προμαχώνα.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ota/theodorikakos-tha-metakinithoyn-dimosioi-ypalliloi-stin-aytodioikisi/"/>
        <a href="https://www.aftodioikisi.gr/asfalistika/dimosioi-ypalliloi-teleytaia-eykairia-gia-plasmatika-eti-poio-einai-to-kostos-exagoras-amp-poioys-afora/"/>
        <a href="https://www.aftodioikisi.gr/koinonia/egdysan-to-voyro-stin-plateia-viktorias-deite-ti-epathe/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/oikonomia/epidoma-petrelaioy-thermansis-vgike-to-fek-poioi-tha-paroyn-eos-350-eyro/"/>
        <a href="https://www.aftodioikisi.gr/oikonomia/ayto-einai-to-koinoniko-merisma-toy-dekemvrioy-i-katanomi-ton-400-ek-eyro/"/>
        <a href="https://www.aftodioikisi.gr/asfalistika/anadromika-dikastiki-apofasi-gia-epistrofes-os-kai-33-mines/"/>
      </related>
    </article>
  </body>
</html>