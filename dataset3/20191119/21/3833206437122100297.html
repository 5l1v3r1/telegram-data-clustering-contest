<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Osudiha-bulgarka-s-chetiri-deca-za-mnogobrachie-915196"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T21:33:00+00:00"/>
    <meta property="og:title" content="Осъдиха българка с четири деца за многобрачие"/>
    <meta property="og:description" content="Жена от кочериновското село Стоб беше осъдена на 1000 лв. глоба за многобрачие. В рамките на по-малк..."/>
  </head>
  <body>
    <article>
      <h1>Осъдиха българка с четири деца за многобрачие</h1>
      <address>
        <time datetime="2019-11-19T21:33:00+00:00">19 Nov 2019, 21:33</time>
      </address>
      <p>Жена от кочериновското село Стоб беше осъдена на 1000 лв. глоба за многобрачие. В рамките на по-малко от три месеца Валя С. сключила срещу заплащане два фиктивни граждански брака в Кипър и в Северна Македония.</p>
      <p>На 3.11.2016 г. тя се е омъжила официално в Никозия за пакистанския гражданин Шахид Фареед, за което е получила 700 евро от чужденеца.</p>
      <p>На 20.01.2017 година в Радиовце, Тетово, Република Северна Македония, Валя се “омъжва" още веднъж за гражданина на Северна Македония Харун Весели. В същото време тя живее на семейни начала с мъж от село Стоб, от когото има четири деца. </p>
      <p>Пред съда в Дупница Валя заявила, че е пътувала с други жени до Солун, Гърция. Билетът за отиване и връщане й бил платен от жена, която й уредила фиктивния брак, като й е обещала да получи 700 евро, след като се подпишат в Никозия. Валя не познавала мъжа, с когото сключила граждански брак. Получила обещаната и сума и се върнала в Стоб. Два месеца по-късно сключила и фиктивния брак в Северна Македония срещу заплащане. Наясно с деянията й бил и съпругът й. С парите, изкарани по този начин, многодетното семейството се издържало.</p>
      <p>Съдия Страхил Гошев взел предвид чистото съдебно минало на подсъдимата и това, че е съдействала на съда, и я освободи от наказателна отговорност, като й наложи административно наказание глоба от 1000 лв.</p>
      <p>Решението подлежи на обжалване и протест пред Кюстендилски  окръжен съд в 15-дневен срок от датата на произнасянето.</p>
      <p>Валя С. сама пожелала да съдейства на съда, тъй като не могла да получава социалните надбавки за четирите си деца. Тя не можела да представи доходи на съпрузите си в чужбина, което е едно от изискванията на службата за социално подпомагане.</p>
      <p>Валя не е единствената жена от района, съдена за многобрачие. Преди време това се случи и с три млади ромки от град Рила. Тогава за случая се разбра, след като не им отпуснаха социални помощи за децата.</p>
      <p>Една от тях тогава заяви пред репортер на “Струма", че жена от Петрич ги зарибява да получат лесни пари, като сключат граждански брак. В ромските махали в Рила и Кочериново идват съгледвачи, които одобряват и увещават угледни ромки. След това жената от Петрич ги взима от домовете им и ги кара на летището в София. С полет до Солун, а след това до Никозия жените пристигат на място. В Никозия ги настаняват в добри квартири, дават им храна, но не им позволяват да излизат сами навън. Те виждат мъжете, за които се омъжват, в деня на подписа и след това се разделят.</p>
      <p>Целта на тези бракове е лица извън Европа да може по-лесно да се придвижват свободно на Стария континент с брачното свидетелство в джоба.</p>
      <p>Преди около 2 месеца Жана от град Рила получи официален развод с индиец, за когото се беше омъжила фиктивно. Скандалът с фиктивните бракове в Рила и Кочериново се разрази преди около 2 години. Тогава кметът на Рила Георги Кабзималски се ангажира чрез Външно министерство да бъдат анулирани бракове на три млади ромки от малкото градче, за да може да получават социални помощи.</p>
    </article>
  </body>
</html>