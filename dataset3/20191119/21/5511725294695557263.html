<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/cibulska-un-kenina-parstavetas-komandas-ieklust-iihf-cempionu-ligas-ceturtdalfinala.d?id=51651627"/>
    <meta property="og:site_name" content="DELFI"/>
    <meta property="article:published_time" content="2019-11-19T21:49:58+00:00"/>
    <meta property="og:title" content="Cibuļska un Ķēniņa pārstāvētās komandas iekļūst IIHF Čempionu līgas ceturtdaļfinālā "/>
    <meta property="og:description" content="Latvijas hokeja izlases aizsarga Oskara Cibuļska pārstāvētā Čehijas komanda Hradeckrālovas &quot;Mountfield&quot; un Ronalda Ķēniņa pārstāvētā Šveices komanda &quot;Lausanne&quot; otrdien divu spēļu summā iekļuva Starptautiskās Ledus hokeja federācijas (IIHF) Čempionu līgas ceturtdaļfinālā."/>
  </head>
  <body>
    <article>
      <h1>Cibuļska un Ķēniņa pārstāvētās komandas iekļūst IIHF Čempionu līgas ceturtdaļfinālā </h1>
      <address><time datetime="2019-11-19T21:49:58+00:00">19 Nov 2019, 21:49</time> by <a rel="author">LETA</a></address>
      <p>
        <b>Latvijas hokeja izlases aizsarga <a href="https://www.delfi.lv/temas/oskars-cibulskis">Oskara Cibuļska</a> pārstāvētā Čehijas komanda Hradeckrālovas "Mountfield" un <a href="https://www.delfi.lv/temas/ronalds-kenins">Ronalda Ķēniņa</a> pārstāvētā Šveices komanda "Lausanne" otrdien divu spēļu summā iekļuva Starptautiskās Ledus hokeja federācijas (IIHF) Čempionu līgas ceturtdaļfinālā.</b>
      </p>
      <p>Hradeckrālovas "Mountfield" viesos spēlēja 1:1 (0:0, 1:0, 0:1) ar Vācijas klubu Manheimas "Adler". Divu spēļu summā ar 2:1 pārāki bija "Mountfield" hokejisti.</p>
      <p>Cibuļskis laukumā pabija 19 minūtes un 34 sekundes, kas bija lielākais spēles laiks komandā. Aizsargs sev atvēlētajā laikā izdarīja vienu metienu pa vārtiem, nopelnīja divas soda minūtes un maču noslēdza ar neitrālu lietderības koeficientu.</p>
      <p>Uz Mateja Halupas vārtiem 40.minūtē manheimieši atbildēja ar Fila Hungerekera precīzu raidījumu desmit minūtes vēlāk, taču vairāk panākt nespēja.</p>
      <p>Čehijas kluba pretinieki būs Šveices "Zug", kas pēc 3:3 viesos pret Tamperes "Tappara" savā laukumā uzvarēja ar 3:1.</p>
      <p>Ronalda Ķēniņa pārstāvētā Šveices komanda "Lausanne" savā laukumā pagarinājumā spēlēja 4:4 (3:2, 0:0, 0:2, 1:0) ar Čehijas klubu Plzeņas "Škoda". Divu spēļu summā ar 6:5 uzvarēja Lozannas klubs.</p>
      <p>Ķēniņš laukumā pabija 17 minūtes un 46 sekundes. Uzbrucējs šajā laikā izdarīja izcēlās ar rezultatīvu piespēli mača pirmajos vārtos, kurus guva Dastins Džefrijs. Viņa kontā arī viens metiens pa vārtiem, viens bloķēts metiens, kā arī +/- rādītājs -1.</p>
      <p>Līdzīgā spēlē ilgu laiku notikumus šajā pārī kontrolēja Šveices hokejisti, taču divi zaudēti vārti pēdējā periodā lika spēlēt papildlaiku. Tajā jau 58.sekundē laimīgus izšķirīgos vārtus guva Korijs Emertons.</p>
      <p>Šī pāra uzvarētāji tiksies ar Zviedrijas "Lulea", kas pēc panākuma viesos pār "Bern" ar 3:0 uzvarēja arī savā laukumā ar 4:2.</p>
      <p>Abas latviešu pārstāvētās komandas atrodas atšķirīgos izslēgšanas turnīra zaros, tāpēc savā starpā var spēkoties vien finālā.</p>
      <p>Vēl ceturtdaļfinālā iekļuva Zviedrijas komanda Gēteburgas "Frolunda Indians", kas pēc 3:6 zaudējuma pirmajā mačā Kārlstades "Farjestad" savā laukumā revanšējās ar 8:2, divu maču summā uzvarot ar 11:8.</p>
      <p>"Frolunda" tiksies ar Šveices "Biel-Bienne", kas pēc 2:2 viesos pret Augsburgas "Panther" savā laukumā pagarinājumā uzvarēja ar 2:1.</p>
      <p>Septītajā pārī Stokholmas "Djurgarden" pēc 3:3 pirmajā mačā viesos neilgi pirms mača beigām ir vadībā ar 4:1 pret citu zviedru klubu Šellefteo AIK". Šī pāra uzvarētāju pretinieki noskaidrosies vien trešdien.</p>
      <p>No Latviju pārstāvošajiem hokejistiem apakšgrupu turnīrā piedalījās arī aizsargs Guntis Galviņš, taču viņa pārstāvētā Tršinecas "Ocelārži" komanda "play-off" nesasniedza.</p>
      <p>Grupu kārtā 32 klubi tika salozēti astoņās apakšgrupās, no kurām katras divas labākās vienības iekļuva "play-off". Pirmajās trijās izslēgšanas turnīra kārtās labākos nosaka divu maču summā, bet finālā tiek aizvadīta viena izšķirošā spēle.</p>
      <p>Iepriekšējā sezonā par čempioni trešo reizi vēsturē tika kronēts Zviedrijas klubs Gēteborgas "Frolunda Indians", kas finālā ar 3:1 uzvarēja Vācijas vienību Minhenes "Red Bull".</p>
      <p>Turnīrā līdz šim nekad nav spēlējušas Kontinentālās hokeja līgas (KHL) vienības.</p>
      <p>IIHF Čempionu līgas astotdaļfināla pāri:</p>
      <p>Šellefteo AIK (Zviedrija) - Stokholmas "Djurgarden" (Zviedrija)</p>
      <p>"Biel-Bienne" (Šveice) - Augsburgas "Panther" (Vācija)</p>
      <p>Minhenes "Red Bull" (Vācija) - Minskas "Junostj" (Baltkrievija)</p>
      <p>Gēteborgas "Frolunda Indians" (Zviedrija) - Kārlstades "Farjestad" (Zviedrija)</p>
      <p>"Zug" (Šveice) - Tamperes "Tappara" (Somija)</p>
      <p>"Lulea" (Zviedrija) - "Bern" (Šveice)</p>
      <p>Manheimas "Adler" (Vācija) - Hradeckrālovas "Mountfield" (Čehija)</p>
      <p>"Lausanne" (Šveice) - Plzeņas "Škoda" (Čehija)</p>
      <related>
        <h4>Lasi vēl</h4>
        <a href="https://www.delfi.lv/sports/news/3-puslaiks/kalninam-19-atvairiti-metieni-jokerit-partrauc-divu-zaudejumu-serija.d?id=51651203"/>
        <a href="https://www.delfi.lv/sports/news/hokejs/abols-atgriezies-amerikas-hokeja-liga.d?id=51649697"/>
        <a href="https://www.delfi.lv/sports/news/hokejs/indrasim-piespele-jau-ceturto-speli-pec-kartas.d?id=51648359"/>
      </related>
    </article>
  </body>
</html>