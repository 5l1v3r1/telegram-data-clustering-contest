<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/djurgarden-klart-for-kvartsfinal-i-chl/"/>
    <meta property="og:site_name" content="DN.SE"/>
    <meta property="article:published_time" content="2019-11-19T21:27:08+00:00"/>
    <meta property="og:title" content="Djurgården klart för kvartsfinal i CHL"/>
    <meta property="og:description" content="Djurgården är klart för kvartsfinal i CHL. I en sen kvällsföreställning på Hovet vann man mot Skellefteå med 4–1, totalt 7–4."/>
  </head>
  <body>
    <article>
      <h1>Djurgården klart för kvartsfinal i CHL</h1>
      <address><time datetime="2019-11-19T21:27:08+00:00">19 Nov 2019, 21:27</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Djurgården är klart för kvartsfinal i CHL. I en sen kvällsföreställning på Hovet vann man mot Skellefteå med 4–1, totalt 7–4.<br/>Segervapnet var den nya förstafemman med Dick Axelsson, Patrik Berglund och Niclas Bergfors som gjorde tre av målen. </b>
      </p>
      <p>Mängder av skador, dessutom avstängningar och fem raka förluster i SHL. Djurgården har haft det tungt en period.</p>
      <p>I CHL-slutspelet lyckades man få oavgjort, 3–3 i första mötet i åttondelen borta mot Skellefteå, mest tack vare ett konstigt självmål signerat Jonathan Pudas (<a href="https://www.dn.se/sport/ishockey/malvakten-svedberg-malskytt-mot-skelleftea/">ett mål som tilldelades Djurgårdens målvakt Niklas Svedberg</a>).</p>
      <p>Returmötet på Hovet på tisdagskvällen försenades med två timmar sedan Skellefteås plan inte kunnat lyfta på grund av halka. Laget tvingades åka buss upp till Luleå och flyga därifrån vilket försenade matchstarten med två timmar.</p>
      <p><b>Djurgårdens tränare</b> Robert Ohlsson satsade på en förstafemma med Dick Axelsson, Patrik Berglund och Niclas Bergfors som det tunga anfallsvapnet. Trion tycktes spela mest hela tiden och lyckades också skapa tryck mot Skellefteå.</p>
      <p>Nu blev man också hemmalagets segervapen.</p>
      <p>Dick Axelsson fick göra sitt första mål sedan återkomsten när han vallade in 1–0 till hemmalaget via en Skellefteåspelare efter 14,43 av den första perioden. Målet gjordes i spel fem mot tre.</p>
      <p><b>I den andra </b>perioden fortsatte Djurgården att trycka på, mycket tack vare att Skellefteå drog på sig utvisningar. Skellefteås målvakt Gustaf Lindvall tvingades till flera kvalificerade räddningar, men med en och en halv minut av perioden fick han ge sig sedan Djurgårdens Kalle Östman snott åt sig pucken bakom Skellefteås mål och frispelade Gustav Possler framför mål som satte pucken i nättaket.</p>
      <p>Efter tre minuter av den tredje perioden fick Skellefteå chansen i spel fem mot tre. Och just när Djurgården fick in en spelare på isen, reducerade Joakim Lindström till 2–1.</p>
      <p><b>Men sedan</b> var det samme Lindström som efter åtta minuter blev utvisad. Det tog bara fem sekunder så hade Niclas Bergfors gjort 3–1 till hemmalaget. När sedan Skellefteå åkte på en dubbelutvisning med åtta och en halv minut kvar av matchen så gjorde Patrik Berglund 4–1 till hemmalaget.</p>
      <p>Det här var en efterlängtad seger för Djurgården efter fem raka förluster i SHL. Frågan är om det också tänder laget inför bortamötet med HV 71 på torsdag.</p>
      <p>Även Luleå och Frölunda är klara för kvartsfinalspel i CHL. Mest imponerade de regerande CHL-mästarna Frölunda som i Karlstad förlorat mot Färjestad med 3–6. Nu <a href="https://www.dn.se/sport/ishockey/frolunda-till-kvartsfinal-efter-hattrick-av-lasu/">krossade man Färjestad hemma med 8–2</a>.</p>
    </article>
  </body>
</html>