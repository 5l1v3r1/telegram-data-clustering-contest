<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/matovicov-poslanec-ma-problem-naka-ho-obvinila-z-vynasania-utajovanych-informacii.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T21:00:00+00:00"/>
    <meta property="og:title" content="Matovičov poslanec má problém. NAKA ho obvinila z vynášania utajovaných informácií"/>
    <meta property="og:description" content="Podľa denníka Sme má ísť o poslanca Jaroslava Naďa z hnutia OĽaNO"/>
  </head>
  <body>
    <article>
      <h1>Matovičov poslanec má problém. NAKA ho obvinila z vynášania utajovaných informácií</h1>
      <address><time datetime="2019-11-19T21:00:00+00:00">19 Nov 2019, 21:00</time> by <a rel="author">TASR</a></address>
      <p>
        <b>Vyšetrovateľ Národnej kriminálnej agentúry (NAKA) obvinil z trestného činu ohrozovania utajenej skutočnosti J. N. Informuje o tom Polícia SR na sociálnej sieti. Podľa denníka Sme má ísť o poslanca Jaroslava Naďa z hnutia OĽaNO.</b>
      </p>
      <p>„Podľa vyšetrovateľa mal J. N. žiadať utajované skutočnosti na ochranu záujmov Slovenskej republiky a následne ich vyzradiť ďalším osobám. Dôvody tejto jeho aktivity sú predmetom ďalšieho vyšetrovania,“ uviedla polícia.</p>
      <related>
        <a href="https://www.etrend.sk/ekonomika/matovic-ps-spolu-otravuju-s-debilinami-na-registrovane-partnerstva-musia-zabudnut.html"/>
      </related>
      <p>Líder hnutia OĽaNO Igor Matovič si myslí, že v prípade vypočúvania poslanca J. Naďa (OĽaNO) vyšetrovateľom NAKA ide o pomstu. Uviedol to v reakcii pre TASR.</p>
      <p>„Obávam sa že ide o primitívnu pomstu zo strany šéfa Vojenského spravodajstva Jána Balciara, o ktorom J. Naď zverejnil informácie, že záhadne vlastní desiatky nehnuteľností a nevie hodnoverne vysvetliť ich nadobudnutie,“ povedal. Keďže sa blížia voľby, I. Matovič mieni, že „takéto podlé útoky“ budú pribúdať.</p>
    </article>
  </body>
</html>