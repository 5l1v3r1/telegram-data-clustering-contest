<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Baxi-Manresa-mante-invicte-casa_0_2346965489.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T21:29:20+00:00"/>
    <meta property="og:title" content="El Baxi Manresa es manté invicte a casa (85-58)"/>
    <meta property="og:description" content="El club del Bages supera el Filou Oostende en la sisena jornada de la Basketball Champions League"/>
  </head>
  <body>
    <article>
      <h1>El Baxi Manresa es manté invicte a casa (85-58)</h1>
      <h2>El club del Bages supera el Filou Oostende en la sisena jornada de la Basketball Champions League</h2>
      <address>
        <time datetime="2019-11-19T21:29:20+00:00">19 Nov 2019, 21:29</time>
      </address>
      <p>El Baxi Manresa continua comptant tots els partits europeus per victòries al Nou Congost. Aquest dimarts ha passat per sobre del Filou Oostende (85-58) en la sisena jornada de la fase de grups de la Basketball Champions League. Amb un balanç de 4 triomfs i 2 derrotes, els del Bages ocupen la tercera posició del grup A.</p>
      <p>El conjunt belga només ha pogut oferir resistència al primer quart, que ha acabat amb un mínim avantatge per als catalans (17-16). Però en els deu minuts següents el Manresa ha deixat clara la seva superioritat i ha marxat al descans amb 33-22 en l'electrònic. De fet, els locals s'han imposat en tots els parcials.</p>
      <p>Si la primera part ha estat molt defensiva i amb anotacions baixes, el partit ha agafat ritme després del descans. Això sí, el Baxi Manresa sempre ha tingut la iniciativa i no ha deixat que l'Oostende tingués cap opció d'endur-se la victòria del Nou Congost.</p>
    </article>
  </body>
</html>