<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/nadzorni-svet-odlocil-o-usodi-vinjenega-direktorja-nimamo-podlage-da-bi-ga-razresili-251836"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T21:13:00+00:00"/>
    <meta property="og:title" content="Nadzorni svet odločil o usodi vinjenega direktorja: Nimamo podlage, da bi ga razrešili"/>
    <meta property="og:description" content="Potem ko smo v sobotni izdaji Slovenskih novic razkrili, da je direktor Javnega stanovanjskega sklada Mestne občine Koper Goran Malenić 8. novembra od Portoroža do spodnjih Šmarij vozil pod vpliv..."/>
  </head>
  <body>
    <article>
      <h1>Nadzorni svet odločil o usodi vinjenega direktorja: Nimamo podlage, da bi ga razrešili</h1>
      <h2>Malenić še vedno ni prišel v službo in je bil tudi danes na bolniški.</h2>
      <address><time datetime="2019-11-19T21:13:00+00:00">19 Nov 2019, 21:13</time> by <a rel="author">Moni Černe</a></address>
      <slideshow>
        <figure>
          <img src="https://www.slovenskenovice.si/images/slike/2019/11/19/1663594.jpg"/>
          <figcaption>Nadzorni svet ga ne bo razrešil. FOTO: NK Koper</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1692671.jpg"/>
          <figcaption>Predsednica nadzornega sveta MOK, Mojca Hilj Trivić. FOTO: arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1692672.jpg"/>
          <figcaption>Aleš Bržan in Robert Šuc. FOTO: Facebook</figcaption>
        </figure>
      </slideshow>
      <p><a href="https://www.slovenskenovice.si/novice/slovenija/clanek/koprski-direktor-ni-hotel-poravnati-racuna-za-500-evrov-pobegnil-in-se-napihal-249378">Potem ko smo v sobotni izdaji Slovenskih novic razkrili, da je direktor Javnega stanovanjskega sklada Mestne občine Koper <b>Goran</b> <b>Malenić</b> 8. novembra od Portoroža do spodnjih Šmarij vozil pod vplivom alkohola</a> – ustavili so ga policisti in je napihal 1,21 promila, zato je do nadaljnjega ostal brez vozniškega izpita, kar je Malenić obžaloval in se opravičil –, pa je luč sveta ugledal še videoposnetek, na katerem v nekdanji pisarni zaprtega tajkuna <b>Igorja Bavčarja</b> v središču Kopru v Zelenem parku na Ulici Zore Perello Godine 2 škropi s šampanjcem in je nasploh prešerne volje. Tam je zdaj sedež JSS MOK. </p>
      <figure>
        <iframe src="https://www.youtube.com/embed/i0hJnPkOa28" width="640" height="360" data-service="Youtube" scrolling="no"/>
      </figure>
      <p>Potem ko Malenić še vedno ni prišel v službo in je bil tudi danes na bolniški, po neuradnih informacijah odstopne izjave ne misli podati, saj meni, da gre za konstrukt, so se danes ob 18. uri sestali člani nadzornega sveta MOKK. Kaj so sklenili, je za Slovenske novice povedala predsednica nadzornega sveta MOK <b>Mojca</b> <b>Hilj Trivić</b>: »Jutri, v sredo, bo šlo vabilo na sklic redne seje nadzornega sveta za naslednji teden, kjer bo obravnavana tematika trenutnega poslovanja sklada, direktor bo pozvan, da se o tem opredeli. Na podlagi tega pa bo nadzorni svet sprejel sklep, ki bo posredovan občinskemu svetu v obravnavo.« Pogovarjali so se tudi o vožnji v vinjenem stanju in videoposnetku: »Dogodek obsojamo. Vsi člani nadzornega sveta se strinjamo, da je ravnanje neprimerno in da je s tem bil okrnjen ogled JSS, a to ne more biti podlaga za razrešitev direktorja, naša zakonodaja tega namreč ne predvideva.«</p>
      <figure>
        <img src="https://www.slovenskenovice.si/images/slike/2019/11/19/1692671.jpg"/>
        <figcaption>Predsednica nadzornega sveta MOK, Mojca Hilj Trivić. FOTO: arhiv</figcaption>
      </figure>
      <p>Ker so se v današnjih večernih poročilih pojavila namigovanja, da naj bi <b>Robert Šuc</b>, svetovalec koprskega župana, ki je zaposlen na MOK, prek podjemne pogodbe pa sodeluje tudi z javnim komunalnim podjetjem Marjetica Koper, prišel na dom Malenića, smo poklicali nekdanjega župana <b>Borisa Popovića</b>, ki je za Novice povedal: »V nedeljo zjutraj naj bi Robert Šuc prišel na dom Malenića in njegove družine ter bojda zahteval, da direktor iz prostora odnese mobilni telefon, rekoč 'ti vse posnameš', ob tem pa je, kot mi je poznano, svoje zahteve Šuc pisal na list, « pravi Popovič. »Posnetek o obisku svetovalca župana in vsebini je nastal z drugim mobilnim telefonom Malenića, ki sem ga slišal na svoja ušesa, saj ga direktor ni odnesel iz prostora. Tam se razločno sliši, da mu Šuc govori 'ne beri', vendar je Malenić bral na glas, kar naj bi mu pisal na liste, in sicer, da zahteva odstop s funkcije direktorja JSS. Če tega ne bo naredil, naj bi bili zoper njega podani dve kazenski ovadbi, prav tako pa so Maleniču bojda predlagali še, če namoči mene, torej <b>Borisa</b> <b>Popoviča</b>, naj bi dobil še odpravnino.« Popovič je še povedal, da naj bi Malenić zaradi tega nameraval podati kazensko ovadbo.</p>
      <figure>
        <img src="https://www.slovenskenovice.si/images/slike/2019/11/19/1692672.jpg"/>
        <figcaption>Aleš Bržan in Robert Šuc. FOTO: Facebook</figcaption>
      </figure>
      <p>Malenić se po neuradnih informacijah na telefon ne javlja praktično nikomur, od domnevnega obiska Šuca na domu pa je menda v šoku. Medtem ko se Šuc na naš klic ni odzval, je <b>Aleš</b> <b>Bržan</b>, koprski župan, za Novice povedal: »Vse, kar vem o tem, je, da sta se res dobila, da se pogovorita o tem, ali bo odstopil, in rezultat je bil, da naj bi svojo odločitev sporočil do ponedeljka, česar pa ni storil.«</p>
    </article>
  </body>
</html>