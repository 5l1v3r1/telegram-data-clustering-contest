<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640823/%D8%A7%D9%87%D8%A7%D9%86%D8%AA-%D8%A8%D9%87-%D8%B3%D8%A7%D8%AD%D8%AA-%D9%85%D9%82%D8%AF%D8%B3-%D9%82%D8%B1%D8%A2%D9%86-%DA%A9%D8%B1%DB%8C%D9%85-%D8%AF%D8%B1-%D9%86%D8%B1%D9%88%DA%98"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:41:00+00:00"/>
    <meta property="og:title" content="اهانت به ساحت مقدس قرآن کریم در «نروژ»"/>
    <meta property="og:description" content="یک گروه ضد اسلامی در یکی از شهرهای نروژ در جریان تجمعی که با موافقت مقامات شهری برگزار شد، به ساحت مقدس قرآن کریم اهانت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640823/%D8%A7%D9%87%D8%A7%D9%86%D8%AA-%D8%A8%D9%87-%D8%B3%D8%A7%D8%AD%D8%AA-%D9%85%D9%82%D8%AF%D8%B3-%D9%82%D8%B1%D8%A2%D9%86-%DA%A9%D8%B1%DB%8C%D9%85-%D8%AF%D8%B1-%D9%86%D8%B1%D9%88%DA%98">اهانت به ساحت مقدس قرآن کریم در «نروژ»</a>
      </h1>
      <h2>یک گروه ضد اسلامی در یکی از شهرهای نروژ در جریان تجمعی که با موافقت مقامات شهری برگزار شد، به ساحت مقدس قرآن کریم اهانت کرد.</h2>
      <address><time datetime="2019-11-19T21:41:00+00:00">19 Nov 2019, 21:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، تجمع یک گروه ضد اسلامی در یکی از شهرهای نروژ در روزهای گذشته و سوزاندن قرآن کریم از سوی سرکرده این گروه، واکنش جامعه مسلمانان این کشور را به همراه داشت.</p>
      <p>به نوشته وبگاه شبکه خبری «راشاتودی» این تجمع توسط یک گروه ضد اسلامی به نام «سیان» در شهر «کریستیناسند» برگزار شد و بعد از بی‌توجهی این گروه به توصیه‌های پلیس و سوزاندن یک جلد قرآن مجید، این تجمع به خشونت کشیده شد.</p>
      <p>این اهانت به اسلام و مسلمانان در حالی صورت گرفت که مقامات شهر کریستیناسند با برگزاری این تجمع موافقت کرده بودند، اما پلیس نسبت به پیامدهای اهانت به کتاب مسلمانان هشدار داده بود.</p>
      <p>«لارس تورسن» سرکرده این گروه در این تجمع برخی از صفحات قرآن کریم را داخل سطل زباله انداخت. به دنبال این اقدام، یکی از افراد شاهد این اهانت با این شخص درگیر شد. پس از شدت گرفتن درگیری و دخالت افراد دیگر، نیروهای پلیس به این غائله خاتمه دادند.</p>
      <p>به گزارش راشاتودی، پلیس در حالی سرکرده این گروه ضد اسلامی و افراد مهاجم به وی را بازداشت کرد که این شخص پیش‌تر نیز به جامعه مسلمانان نروژ در «اسلو» اهانت‌هایی کرده بود. رهبران جامعه مسلمان نروژ اعلام کرده‌اند که قصد دارند به دنبال اهانت به ساحت مقدس قرآن کریم، به پلیس شکایت کنند.</p>
      <p>این حادثه در حالی رخ داد که کشورهای دیگر اروپا از جمله آلمان و فرانسه نیز هر چند وقت تجمعات ضد اسلامی برگزار می‌شود. در تداوم اقدام‌های اسلام‌ ستیزانه در آلمان چندی قبل یک فرد خسارت قابل توجهی را به مسجدی در «هاگن» از شهرهای ایالت نورث راین-وستفالن وارد آورد</p>
    </article>
  </body>
</html>