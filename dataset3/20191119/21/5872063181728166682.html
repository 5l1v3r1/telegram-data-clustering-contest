<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1560796/i-elme-lasithiou-zita-na-parameinei-o-gunaikologos-sto-nosokomeio-siteias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T21:58:00+00:00"/>
    <meta property="og:title" content="Η ΕΛΜΕ Λασιθίου ζητά να παραμείνει ο γυναικολόγος στο Νοσοκομείο Σητείας"/>
    <meta property="og:description" content="Ορατός πλέον ο κίνδυνος στη γυναικολογική - μαιευτική κλινική του Νοσοκομείου - Κέντρου Υγείας Σητείας"/>
  </head>
  <body>
    <article>
      <h1>Η ΕΛΜΕ Λασιθίου ζητά να παραμείνει ο γυναικολόγος στο Νοσοκομείο Σητείας</h1>
      <h2>Ψήφισμα συμπαράστασης ΕΛΜΕ Λασιθίου</h2>
      <address>
        <time datetime="2019-11-19T21:58:00+00:00">19 Nov 2019, 21:58</time>
      </address>
      <p>
        <b>Ορατός πλέον ο κίνδυνος στη γυναικολογική - μαιευτική κλινική του Νοσοκομείου - Κέντρου Υγείας Σητείας</b>
      </p>
      <p>Την ανανέωση του επικουρικού του γυναικολόγου της Γυναικολογικής - Μαιευτικής Κλινικής του Γενικού Νοσοκομείου - Κέντρου Υγείας Σητείας κ. Δ.Κ., ζητά με ανακοίνωσή της η ΕΛΜΕ Λασιθίου, «πράγμα που επιθυμεί και ο ίδιος», όπως αναφέρεται στην ανακοίνωση.</p>
      <p>Σύμφωνα πάντα με την ανακοίνωση «μιας και αποτελεί γιατρό εγνωσμένης αξίας, που εμπιστεύονται εκατοντάδες γυναίκες στον Δήμο Σητείας και όχι μόνο, καθώς εξυπηρετεί κόσμο και από τα νησιά Κάσο και Κάρπαθο», ζητούν να παραμείνει ο γιατρός στη θέση αυτή, με αφορμή τη λήξη της σύμβασης, η οποία είχε τριετή διάρκεια.</p>
      <p>Πιο αναλυτικά, η ανακοίνωση αναφέρει τα εξής:</p>
      <p>
        <i>«Όπως πολύ καλά γνωρίζετε επίκειται σύντομα η λήξη της σύμβασης τριετούς διάρκειας του μαιευτήρα - γυναικολόγου ως επικουρικού ιατρού της γυναικολογικής - μαιευτικής κλινικής του Νοσοκομείου - Κέντρου Υγείας Σητείας.</i>
      </p>
      <p>
        <i>Σε συνδυασμό με την επικείμενη συνταξιοδότηση του ιατρού κ. Ε.Α. είναι ορατός πλέον ο κίνδυνος στη γυναικολογική - μαιευτική κλινική του Νοσοκομείου - Κέντρου Υγείας Σητείας να υπάρχει ένας μοναδικός ιατρός γυναικολόγος και αυτός υπό την ιδιότητα του επικουρικού ιατρού, πράγμα το οποίο θα οδηγήσει σε αδυναμία της κλινικής να λειτουργήσει και σε περαιτέρω υποβάθμιση του Νοσοκομείου - Κέντρου Υγείας Σητείας.</i>
      </p>
      <p>
        <i>Επειδή ο νομός μας, χαρακτηρίζεται τόσο από γεωγραφικές όσο και από πληθυσμιακές ιδιαιτερότητες και το Νοσοκομείο Σητείας εξυπηρετεί περίπου 25.000 κατοίκους, ολόκληρο τον δήμο Σητείας καθώς επίσης και τον πληθυσμό των νησιών της Κάσου και της Καρπάθου, είναι απαραίτητο να ανανεωθεί η σύμβαση του εν λόγω γυναικολόγου για την ομαλή συνέχιση της λειτουργίας της Γυναικολογικής - Μαιευτικής Κλινικής του Νοσοκομείου Σητείας που έχει εξυπηρετήσει όλο το γυναικείο πληθυσμό του δήμου Σητείας και των νησιών της Κάσου και της Καρπάθου, τα τελευταία χρόνια  χάρις στην μεγάλη προσπάθεια του γιατρού και του νοσηλευτικού προσωπικού της κλινικής.</i>
      </p>
      <p>
        <i>Επίσης σας αναφέρουμε ότι είχε σταλεί στο Υπουργείο σας για μονιμότητα της θέσης αυτής και άλλων πράγμα το οποίο δεν έλαβε χώρα λόγο εκλογών.</i>
      </p>
      <p>
        <i>Γνωρίζουμε ότι για την μονιμότητα της θέσης αυτής και των άλλων βάση προκήρυξης που έχει ήδη αποσταλεί από το νοσοκομείο Σητείας η διαδικασία είναι χρονοβόρα για το λόγο αυτό επιθυμούμε την ανανέωση του επικουρικού του εν λόγο ιατρού έως η προκήρυξη απ' το νοσοκομείο Σητείας να λάβει χώρα.</i>
      </p>
      <p>
        <i>Στο σημείο αυτό να διευκρινιστεί ότι γνωρίζουμε τα επικουρικά για τους ιατρούς είναι πανελλαδικά. Μπορεί στο σημείο αυτό να διευκρινιστεί εάν κάποια νοσοκομεία της Ελλάδος έχουν ήδη καλύψει το επικουρικό με μόνιμο προσωπικό να ρωτηθούν αν θέλουν ή όχι.</i>
      </p>
      <p>
        <i>Συνεκτιμημένων όσων προαναφέραμε καθώς επίσης και του επικίνδυνου οδικού δικτύου που καλούνται οι κάτοικοι του δήμου Σητείας να χρησιμοποιήσουν για την μετάβασή τους προς μεγαλύτερες πόλεις όπως π.χ. το Ηράκλειο για τους λόγους αυτούς:</i>
      </p>
      <p>
        <b>
          <i>Ζητούμε</i>
        </b>
      </p>
      <p>
        <i>Την ανανέωση του επικουρικού του γυναικολόγου της Γυναικολογικής - Μαιευτικής κλινικής του Γενικού Νοσοκομείου – Κέντρου Υγείας Σητείας, Κου Δ. Κ. πράγμα που επιθυμεί και ο ίδιος, μιας και αποτελεί γιατρό εγνωσμένης αξίας που εμπιστεύονται εκατοντάδες γυναίκες του δήμου Σητείας αλλά και των νήσων της Κάσου και Καρπάθου.</i>
      </p>
      <p>
        <i>Με εκτίμηση η Ομάδα Στήριξης Μαιευτικής/Γυναικολογικής Κλινικής Σητείας».</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/lasithi/1556784/edose-zoi-stin-kleisti-gunaikologiki-kliniki-zitoun-tin-paramoni-tou-maieutira-stin-ierapetra/"/>
        <a href="https://www.neakriti.gr/article/kriti/lasithi/1540446/mahodai-oi-ierapetritisses-gia-ti-gunaikologiki-kliniki-tis-polis/"/>
        <a href="https://www.neakriti.gr/article/kriti/lasithi/1538382/xesikonodai-oi-ierapetritisses-gia-to-gunaikologo-sokrati-megoula/"/>
      </related>
    </article>
  </body>
</html>