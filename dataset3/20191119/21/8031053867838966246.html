<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%84%ce%b1-%cf%85%ce%bb%ce%b9%ce%ba%ce%ac-%ce%b1%ce%b3%ce%b1%ce%b8%ce%ac-%ce%b4%ce%b5%ce%bd-%cf%85%cf%80%ce%ac%cf%81%cf%87%ce%b5%ce%b9-%ce%b7-%ce%b5%cf%85%cf%84%cf%85%cf%87%ce%af%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T21:51:46+00:00"/>
    <meta property="og:title" content="Στα υλικά αγαθά δεν υπάρχει η ευτυχία – Μία διδακτική ιστορία"/>
    <meta property="og:description" content="Ο αληθινός παράδεισος δεν βρίσκεται στα υλικά αγαθά, αλλά μπορεί κανείς να τον αποκτήσει όταν είναι κοντά στον Χριστό."/>
  </head>
  <body>
    <article>
      <h1>Στα υλικά αγαθά δεν υπάρχει η ευτυχία – Μία διδακτική ιστορία</h1>
      <address>
        <time datetime="2019-11-19T21:51:46+00:00">19 Nov 2019, 21:51</time>
      </address>
      <p>
        <b>Ο αληθινός παράδεισος δεν βρίσκεται στα υλικά αγαθά, αλλά μπορεί κανείς να τον αποκτήσει όταν είναι κοντά στον Χριστό.</b>
      </p>
      <p>Κάποτε ένας Ιεραπόστολος βρήκε έναν πλούσιο, που κατοικούσε στην εξοχική του βίλα, σε μια τοποθεσία που ήταν πραγματικός «παράδεισος».</p>
      <p>Θέλησε ο Ιεραπόστολος να μιλήσει μαζί του και να του πει, ότι αυτό καθ’ αυτό το κτήμα με όλα τα κομφόρ και την άνεση, δεν είναι η πραγματική ζωή…</p>
      <p>Του λέει λοιπόν:</p>
      <p>– Αδερφέ, είναι αλλιώς ο παράδεισος. Αν ήθελες να σου έλεγα δύο λόγια για αυτόν τον παράδεισο, που ετοίμασε για εμάς ο Χριστός.</p>
      <p>– Όχι αγαπητέ μου, μην κάνεις τον κόπο, απάντησε ο πλούσιος. Δεν είμαι διατεθειμένος να ακούσω για κανέναν παράδεισο. Για μένα, αυτός είναι ο παράδεισος και δεν πιστεύω σε κανέναν άλλον παράδεισο!</p>
      <p>Του μίλησε κατά τέτοια έννοια ο πλούσιος, που απέκλεισε κάθε συζήτηση. Έτσι ο Ιεραπόστολος έφυγε.</p>
      <p>Έπειτα από πολλά χρόνια ήρθαν τα πράγματα έτσι, ώστε αυτός ο Ιεροκήρυκας να περάσει ξανά από εκείνο το μέρος.</p>
      <p>Πήγε σε εκείνο το ωραίο κτήμα, προχώρησε μέσα και είδε από μακριά αυτόν τον πλούσιο να αναπαύεται στην βεράντα, ο τότε ευτυχισμένος… Τον είδε μαραμένο, στενοχωρημένο, θλιμμένο, ήταν αγνώριστος!</p>
      <p>Τί είχε συμβεί; Το παιδί του είχε πνιγεί στην πισίνα του κτήματος, μπροστά στα μάτια του! Ένα άλλο του παιδί, είχε αυτοκτονήσει! Έτσι σιγά-σιγά ο παράδεισός του, μετατρέπονταν σε κόλαση, αλλά δεν το καταλάβαινε… Εκείνη την στιγμή που ήταν έτοιμος ο Ιεραπόστολος να τον καλημερίσει, έφευγε μια του κόρη και πήγαινε στην πόλη.</p>
      <p>Και ρώτησε:</p>
      <p>– Μπαμπά, τί θα ήθελες να σου φέρω από την πόλη που θα πάω;</p>
      <p>– Ένα πιστόλι παιδί μου, να πετάξω τα μυαλά μου, ήταν η απάντησή του!</p>
      <p>Μακάρι οι άνθρωποι να μπορούσαν να καταλάβουν, ότι στα χρήματα και στα υλικά αγαθά δεν υπάρχει η ευτυχία και προσηλωμένοι σ’ αυτά, έρχεται ξαφνικά ο θάνατος ως ένας κλέφτης εν νυχτί και τα χάνουν όλα! Χάνουν και την ψυχή τους…</p>
      <p>+ Δημήτριος Παναγόπουλος Ιεροκήρυκας</p>
    </article>
  </body>
</html>