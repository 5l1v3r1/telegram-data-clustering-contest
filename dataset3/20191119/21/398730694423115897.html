<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/frislappte-frode-berg-jag-ar-ingen-spion/"/>
    <meta property="og:site_name" content="DN.SE"/>
    <meta property="article:published_time" content="2019-11-19T21:00:16+00:00"/>
    <meta property="og:title" content="Frisläppte Frode Berg: Jag är ingen spion"/>
    <meta property="og:description" content="Spiondömde norrmannen Frode Berg är djupt besviken på den norska underrättelsetjänsten för att ha dömts för spionage i Ryssland."/>
  </head>
  <body>
    <article>
      <h1>Frisläppte Frode Berg: Jag är ingen spion</h1>
      <address><time datetime="2019-11-19T21:00:16+00:00">19 Nov 2019, 21:00</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Spiondömde norrmannen Frode Berg är djupt besviken på den norska underrättelsetjänsten för att ha dömts för spionage i Ryssland.<br/>– Jag känner mig förd bakom ljuset, säger han.</b>
      </p>
      <p>Den pensionerade gränsvakten släpptes fri förra veckan efter att ha suttit fängslad i Ryssland. Tillbaka i Oslo mötte Frode Berg under tisdagskvällen pressen för första gången sedan han greps och fängslades i Moskva för nästan två år sedan.</p>
      <p>– Jag känner mig hedrad över allt stöd jag har fått. Tack till alla som har arbetat för att få mig fri, sade han synbart rörd och lättad.</p>
      <p><b>Frode Berg dömdes</b> i april till 14 års fängelse vid en rättegång i Moskva, men benådades av president Vladimir Putin förra helgen. Han överlämnades till den norska ambassaden i Vilnius i fredags som en del av ett fångväxlingsavtal mellan Ryssland och Litauen.</p>
      <p>– Jag är dömd för spionage, men jag är ingen spion. Jag är oskyldig och jag är ingen agent, sade Frode Berg under presskonferensen.</p>
      <p><b>Han berättade </b>att han känner sig lurad av den norska underrättelsetjänsten och att han pressades att utföra uppdrag i Ryssland. Frode Berg ska ha levererat fem försändelser till kontakter i Ryssland på uppdrag av den norska underrättelsetjänsten.</p>
      <p>– Det är lätt att vara efterklok, kalla mig naiv, men jag känner mig förd bakom ljuset av underrättelsetjänstens representant, sade han.</p>
      <p><b>De ryska myndigheterna</b> ska enligt honom ha haft full koll hela tiden. Under rättegången i Moskva framkom det att den ryska underättelsetjänsten FSB har haft en mapp på Frode Berg sedan början av 1990-talet.</p>
      <p>Den norska nyhetsbyrån NTB har förgäves sökt den norska underrättelsetjänsten för en kommentar till Frode Bergs anklagelser.</p>
    </article>
  </body>
</html>