<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/tavaszra-elkeszulhet-a-gyermekvedelmi-strategia-2041455/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T21:30:00+00:00"/>
    <meta property="og:title" content="Tavaszra elkészülhet a gyermekvédelmi stratégia"/>
    <meta property="og:description" content="A digitális veszélyekkel szembeni védelem mellett kiterjed majd az örökbefogadás hatékonyabbá tételére, valamint a nevelőszülői hálózat további erősítésére."/>
  </head>
  <body>
    <article>
      <h6 class="kicker">GYERMEKJOGI VILÁGNAP</h6>
      <h1>Tavaszra elkészülhet a gyermekvédelmi stratégia</h1>
      <address>
        <time datetime="2019-11-19T21:30:00+00:00">19 Nov 2019, 21:30</time>
      </address>
      <h4>A digitális veszélyekkel szembeni védelem mellett kiterjed majd az örökbefogadás hatékonyabbá tételére, valamint a nevelőszülői hálózat további erősítésére.</h4>
      <p>Várhatóan tavaszra elkészíti a kormány a gyermekvédelmi stratégiát – mondta az Emmi család- és ifjúságügyért felelős államtitkára egy, a gyermekjogi világnap alkalmából tartott keddi budapesti rendezvényen.</p>
      <p>Novák Katalin az új dokumentum kidolgozásának szükségességét azzal indokolta, hogy</p>
      <blockquote>számos új veszélynek vannak kitéve a gyermekek, olyanoknak, amelyek tíz-húsz éve még vagy nem voltak, vagy nem voltak ennyire intenzívek, mint napjainkban,</blockquote>
      <p>vagy korábban jobban meg tudta a gyermekeket védeni tőlük a család, a helyi közösség.</p>
      <p>Az államtitkár elmondta,</p>
      <blockquote>a stratégia a digitális veszélyekkel szembeni védelem mellett kiterjed majd egyebek mellett az örökbefogadás hatékonyabbá tételére, valamint a nevelőszülői hálózat további erősítésére, hogy minden gyermek családban nőhessen fel.</blockquote>
      <p>Utalt arra, hogy a tavalyi családvédelmi konzultáción is arra kapott a kormány megerősítést, hogy még dolgozzon ezen a területen.</p>
      <p>Novák Katalin az Egyszülős Központban a gyermekjogok érvényesítéséről rendezett kerekasztal-beszélgetésen vett részt, amelyet annak alkalmából tartottak, hogy</p>
      <blockquote>az ENSZ harminc éve, 1989. november 20-án fogadta el gyermekjogi egyezményt.</blockquote>
      <p>Az államtitkár az azóta eltelt idő egyik legnagyobb eredményének azt mondta, hogy ma már nemcsak beszélnek a gyermekek jogairól, hanem általános érték és elvárás a társadalomban, hogy a gyermek méltóságát nem szabad megsérteni, valamint az, hogy a gyermekekkel szembeni bármilyen fizikai vagy lelki erőszak bűncselekmény.</p>
      <blockquote>„A gyerekek jogai a felnőtteknek és a döntéshozóknak kötelezettséget jelentenek, elsősorban arra, hogy fizikai, anyagi és szellemi biztonságban, szeretetben neveljék fel őket”</blockquote>
      <p>– mondta.</p>
      <p>„A gyermeknek joga van ahhoz, hogy szerető családban, közösségben nőjön fel, ha pedig ez a joga sérül, akkor arra megoldást kell találni” – hangsúlyozta az államtitkár.</p>
      <p>Szerinte ebben az anyagi támogatásoknak is és a helyi civil vagy egyházi közösségeknek fontos szerepük lehet. A gyermekszegénységről szólva arra hívta fel a figyelmet, hogy olyankor az őket nevelő család van nehéz helyzetben, ezért a családon keresztül kell segíteni.</p>
      <p>Novák Katalin elmondta azt is, hogy</p>
      <blockquote>az otthonteremtési program a gyermeküket egyedül nevelő szülők számára is elérhető; a csok igénybevevőinek 11 százaléka ilyen család, 2017-től pedig a bölcsődei, mini bölcsődei felvétel során az egyedülálló szülők gyermekei előnyt élveznek.</blockquote>
      <p>Sulyok Tamás, az Alkotmánybíróság elnöke is arról beszélt, hogy a gyermeknek mindkét szülőhöz joga van, az erkölcsi felfogás és a társadalmi tapasztalat is ezt támasztja alá.</p>
      <p>„A jogászoknak mindig figyelemmel kell lenniük a gyerekek érzelmi helyzetére” – mondta. A gyermek érdeklődő, mindenkit szeret, vagy ha nem, azt megmondja, mert őszinte. „Fontos, hogy a gyermekek jogai úgy érvényesüljenek, hogy ezeket az értékeket meg tudják őrizni felnőttkorukra” – fogalmazott.</p>
      <p>Nem szabad elfeledkezni arról sem – mondta -, hogy „a jog általában magától érvényesül a családi asztal mellett”, mert ha jó a családi légkör, az azzal jár, hogy a szabályokat követjük, a gyermeki jogokat pedig betartjuk. Ha pedig mégsem – folytatta -, akkor az államnak kell beavatkoznia a gyermeki jogok védelmében. Ezt garantálja az alaptörvény, az egész jogrendszer és a nemzetközi egyezmények.</p>
      <p>Hozzátette: az Ab-hez gyermekjogi kérdésekben igen ritkán fordulnak, ami valószínűleg azt is jelenti, hogy alapvető rendszerbeli problémák nincsenek.</p>
      <p>Koltay András, a Nemzeti Közszolgálati Egyetem rektora is arra hívta fel a figyelmet, hogy</p>
      <blockquote>nem azért vannak jogok, mert az ENSZ vagy az alkotmány listába szedte őket, hanem azért, mert az emberi méltóságból fakadnak, a jogi dokumentumok csak elismerik mindezt.</blockquote>
      <p>„Ezért nem a listát kell megtanítani a gyerekeknek, hanem olyan életet kell biztosítani nekik, ahol ezek a demokratikus reflexek automatikusan ivódnak beléjük” – fogalmazott.</p>
      <p>Beszterczey András, a Református Egyház Szeretetszolgálati Irodájának vezetője szerint</p>
      <blockquote>„a gyereknek jogában áll szeretve lenni”, és a természetes szülő-gyerek kapcsolat határozza meg, hogyan nő fel.</blockquote>
      <p>„Az egyházaknak nem az ítélkezés a dolguk, ha sérül valami a családban, hanem az a küldetésük és feladatuk, hogy ezekben a helyzetekben segítőként lépjenek melléjük, ezért működtet a református egyház például gyermekvédelmi szakellátást is” – emelte ki.</p>
      <p>
        <i>Borítókép: illusztráció</i>
      </p>
    </article>
  </body>
</html>