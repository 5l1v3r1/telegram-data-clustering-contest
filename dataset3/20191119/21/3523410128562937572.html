<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640826/%DA%A9%D8%A7%D9%87%D8%B4-%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A8%D8%A7-%D8%AD%D8%B0%D9%81-%D8%AE%D8%A7%D9%85-%D9%81%D8%B1%D9%88%D8%B4%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:44:00+00:00"/>
    <meta property="og:title" content="کاهش نرخ بیکاری با حذف خام فروشی"/>
    <meta property="og:description" content="صادق زاده گفت: یکی از موثرترین راهکار‌ها برای رونق تولید و ایجاد اشتغال در کشور، جلوگیری از خام فروشی است."/>
  </head>
  <body>
    <article>
      <h1>
        <a href="https://www.bultannews.com/fa/news/640826/%DA%A9%D8%A7%D9%87%D8%B4-%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A8%D8%A7-%D8%AD%D8%B0%D9%81-%D8%AE%D8%A7%D9%85-%D9%81%D8%B1%D9%88%D8%B4%DB%8C">کاهش نرخ بیکاری با حذف خام فروشی</a>
      </h1>
      <h2>صادق زاده گفت: یکی از موثرترین راهکار‌ها برای رونق تولید و ایجاد اشتغال در کشور، جلوگیری از خام فروشی است.</h2>
      <address><time datetime="2019-11-19T21:44:00+00:00">19 Nov 2019, 21:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مهدی صادق زاده کارشناس اقتصادی درخصوص<b> خام فروشی</b> در کشور اظهار کرد: در کشور به دلیل نداشتن برخی <b>ظرفیت‌های تولیدی</b> شاهد این هستیم که بعضی محصولات به اصطلاح خام فروشی می‌شوند و محصول نهایی مجدد به کشور وارد می‌شود.</p>
      <p>وی افزود: هم اکنون محصولاتی همچون نفت و سنگ آهن به شکل خام به دیگر کشور‌ها صادر می‌شوند تا محصول خام در این کشور‌ها به محصول نهایی تبدیل شود و به ایران باز گردد.</p>
      <p>این کارشناس اقتصادی بیان کرد: فروش محصول خام و واردات محصول نهایی به کشور، هزینه‌های زیادی را روی دست دولت می‌گذارد که بهتر است این هزینه‌ها در راستای رونق تولید در داخل سرمایه گذاری شوند.</p>
      <p>صادق زاده در مورد رابطه اشتغال زایی با خام فروشی بیان کرد: جلوگیری از خام فروشی و تبدیل این محصولات به مواد اولیه صنایع تولیدی، تاثیر بسیار زیادی در اشتغال زایی دارد و موجب می‌شود تا زمینه‌های شغلی متنوعی در کشور ایجاد شود.</p>
      <p>وی با اشاره به تاثیر جلوگیری از خام فروشی بر اشتغال زایی گفت: با کاهش و جلوگیری از خام فروشی علاوه بر ذخیره ارز در کشور، تعداد زیادی فرصت شغلی در کشور ایجاد می‌شود همچنین بسیاری از تولیدی‌های تعطیل شده، فعالیت خود را آغاز خواهند کرد.</p>
      <p>صادق زاده مطرح کرد: با افزایش ارزش تولیدات داخلی و جلوگیری از خروج ارز، طبیعی است که اقتصاد کشور رونق یافته و نرخ تورم کاهش می‌یابد.</p>
      <p>وی ادامه داد: به جهت اینکه تمام محصولات خام در داخل فرآوری می‎شوند باید ظرفیت واحد‌های تولیدی افزایش پیدا کند و طبق بررسی‌های صورت گرفته، این واحد‌ها توانایی افزایش میزان تولید و جذب نیرو را دارند.</p>
      <p>این کارشناس اقتصادی اظهار کرد: حمایت‌های دولت نقش بسیار موثری در رونق بخش‌های تولیدی دارد و دولت نباید این وظیفه‌ی مهم و تاثیرگذار خود را فراموش کند.</p>
    </article>
  </body>
</html>