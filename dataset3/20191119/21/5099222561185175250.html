<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501632-viorica-dancila-intrebata-cate-brose-are-spun-cand-spuna-iohannis-cate-medidatii-dat-poata-lua-5-case-despre-cum-calculeaza-aria-cercului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T21:00:00+00:00"/>
    <meta property="og:title" content="Viorica Dăncilă, întrebată câte broșe are: O să spun când o să spună Iohannis câte meditații a dat ca să-și poată lua 5 case / Cum știe Dăncilă că se calculează aria cercului"/>
    <meta property="og:description" content="Viorica Dăncilă a fost întrebată, în conferința de presă de marți seară, câte broșe are și cum e cu ceasul, pe care promisese că îl va arăta jurnaliștilor. Dacă inițial a"/>
  </head>
  <body>
    <article>
      <h1>Viorica Dăncilă, întrebată câte broșe are: O să spun când o să spună Iohannis câte meditații a dat ca să-și poată lua 5 case / Cum știe Dăncilă că se calculează aria cercului</h1>
      <address><time datetime="2019-11-19T21:00:00+00:00">19 Nov 2019, 21:00</time> by <a rel="author">Redactia</a></address>
      <p><b>Viorica Dăncilă a fost întrebată, în conferința de presă de marți seară, câte broșe are și cum e cu ceasul, pe care promisese că îl va arăta jurnaliștilor. Dacă inițial a spus că nu a făcut un inventar, dar îl va face și va răspunde, ea a spus apoi că va da un răspuns despre ceasurile și broșele ei atunci când va spune și Klaus Iohannis "câți bani din meditații a făcut într-un an și și-a putut cumpăra 5 case".<br/></b><b><br/></b>Întrebată despre ceas și despre colecția de broșe scumpe, Dăncilă - care a menționat în declarația de avere bijuterii de 5.000 de euro - a spus că va face un inventar și va răspunde, susținând că nu a încălcat legea.<br/><br/>"Dar, pentru corectitudine și pentru o abordare împarțială, întrebați-l pe domnul Iohannis câte meditatii a făcut într-un an ca să poată lua 5 case. Cât valorează cele 5 case și de ce a pierdut-o pe a șasea. Și atunci vă spun și eu cu ceasul, câte broșe am, câți cercei... Vă dau toate detaliile", a susținut Dăncilă.<br/><br/><b>Viorica Dăncilă și matematica<br/></b><b><br/></b>De asemenea, în contextul în care cu o zi în urmă a susținut că a dat meditații gratuite la metematică, Viorica Dăncilă a fost întrebată de o jurnalistă cum se calculează aria cercului.<br/><br/>"Raza la pătrat”, a răspuns Viorica Dăncilă. Jurnalista a corectat-o, spunându-i că formula corectă este π înmulţit cu raza la pătrat.<br/><br/>"π ori raza la pătrat. Da, am dat meditații la matematică și, credeți-mă, dacă aveti timp liber să veniti alături și să vedeți cine știe matematică. Sunt inginer și toți inginerii fac matematică până în anul 3. Am făcut 5 ani de facultate și, contrar celor afirmate în spațiul public, am terminat cu media 9. Bine, pentru unii li se pare o medie mică....", a adăugat Dăncilă, la finalul conferinței de presă care a durat aproximativ două ore și jumătate. Conferința a fost organizată în același timp cu dezbaterea lui Klaus Iohannis.</p>
      <related>
        <h4>REFERINTE</h4>
        <a href="https://revistapresei.hotnews.ro/stiri-radio_tv-23501847-cum-evitat-klaus-iohannis-intrebarea-care-este-aria-cercului.htm"/>
      </related>
    </article>
  </body>
</html>