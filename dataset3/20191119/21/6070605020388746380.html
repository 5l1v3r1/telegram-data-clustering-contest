<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/sentencia-ero-PSOE-andalus_0_2347565263.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T21:33:16+00:00"/>
    <meta property="og:title" content="La justícia fulmina el vell PSOE andalús"/>
    <meta property="og:description" content="El cas parteix d’un sistema d’ajudes per a empreses en crisi i treballadors on els controls i la legalitat brillaven per la seva absència"/>
  </head>
  <body>
    <article>
      <h1>La justícia fulmina el vell PSOE andalús</h1>
      <h2>El cas parteix d’un sistema d’ajudes per a empreses en crisi i treballadors on els controls i la legalitat brillaven per la seva absència</h2>
      <address>
        <time datetime="2019-11-19T21:33:16+00:00">19 Nov 2019, 21:33</time>
      </address>
      <p>Ningú no podia imaginar, amb la placidesa de 30 anys enrere, que existiria a Andalusia un enemic capaç de tombar el PSOE. La seqüència presidencial que conformaven Rafael Escuredo (1979/84), José Rodríguez de la Borbolla (1984/90), Manuel Chaves (1990/2009) i José Antonio Griñán (2009/2013) va gaudir, amb matisos adaptats a cada moment, del prestigi i el temor que emanen dels grans aparells de poder. El PSOE andalús i la Junta es van fusionar en un sol cos implacable i demolidor i les dècades es van succeir sense que a ningú li passés pel cap que un dia el PP arrabassaria al seu rival històric la plaça més preuada. Això va passar després de les eleccions del 2019 i alguna cosa va moure’s, finalment, a la monolítica Andalusia, que en paral·lel va seguir fermentant el virus d’una malaltia, el cas ERO, que ha devastat a la vella guàrdia socialista.</p>
      <p>L’Audiència Provincial de Sevilla va condemnar ahir a sis anys de presó a Griñán per malversació i prevaricació, a nou d’inhabilitació a Chaves per prevaricació, a uns altres nou als exconsellers Magdalena Álvarez i Gaspar Zarrías (aquest últim, mà dreta de Chaves durant un llarg període), a set anys i 11 mesos de presó a l’exconseller de Treball Antonio Fernández, a uns altres set de presó al també extitular de Treball José Antonio Viera i al seu homòleg en Innovació Francisco Vallejo, i a sis a l’exconsellera d’Economia Carmen Martínez Aguayo. A l’exdirector general de Treball amb tres consellers diferents Francisco Javier Guerrero, una mena de Rasputin amb llibertat plena per fer i desfer, li van caure set anys de presó. Només dos dels 21 imputats en aquesta peça principal del cas ERO (que s’esmicola en més de 200 causes) han resultat absolts.</p>
      <p>El cas parteix d’un sistema d’ajudes per a empreses en crisi i treballadors on els controls i la legalitat brillaven per la seva absència. Griñán i Chaves van al·legar desconèixer aquests tripijocs traduïts en centenars de milions d’euros desviats cap a falsos beneficiaris, però la sentència diu que “ambdós eren plenament conscients de la palmària il·legalitat dels actes”, el primer com a conseller d’Economia i Hisenda i el segon com a president de la Junta i, per tant, màxim responsable del Consell de Govern. A Chaves, el tribunal li retreu haver promogut una figura fins llavors inèdita -les transferències de finançament-, dissenyada per dificultar el control des de la Intervenció General. Entre 2000 i 2010 no es va fiscalitzar cap dels expedients de les posteriors subvencions irregulars. “L’únic que es fiscalitzava -ironitzen els jutges-és que les ajudes, efectivament, s’havien pagat [...], amb l’empresa com a beneficiària real i no el treballador [...] i destinat els fons a finalitats alienes a l’interès públic”.</p>
    </article>
  </body>
</html>