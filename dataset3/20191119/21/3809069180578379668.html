<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1416589/pote-den-einai-arga-gia-restart"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T21:21:12+00:00"/>
    <meta property="og:title" content="Ποτέ δεν είναι αργά για το restart..."/>
    <meta property="og:description" content="Ο Γιώργος Κούβαρης γράφει για τη μεγάλη νίκη του Παναθηναϊκού στο Κάουνας, στέκεται στην αμυντική διάθεση που έδειξαν οι παίκτες και εξηγεί ότι μόνο έτσι θα μπορέσει ο Παναθηναϊκός να περάσει από ακόμη πιο δύσκολες έδρες στη συνέχεια της EuroLeague."/>
  </head>
  <body>
    <article>
      <h1>Ποτέ δεν είναι αργά για το restart...</h1>
      <h2>Ο Γιώργος Κούβαρης γράφει για τη μεγάλη νίκη του Παναθηναϊκού στο Κάουνας, στέκεται στην αμυντική διάθεση που έδειξαν οι παίκτες και εξηγεί ότι μόνο έτσι θα μπορέσει ο Παναθηναϊκός να περάσει από ακόμη πιο δύσκολες έδρες στη συνέχεια της EuroLeague.</h2>
      <address><time datetime="2019-11-19T21:21:12+00:00">19 Nov 2019, 21:21</time> by <a rel="author" href="http://www.gazzetta.gr/bloggers/giorgos-koyvaris" target="_blank">Γιώργος Κούβαρης</a></address>
      <p>Ο Παναθηναϊκός είχε επιτέλους παίκτες που τα μάτια τους γυάλιζαν. Παίκτες που δεν φοβόντουσαν να βάλουν τα κορμιά τους. Παίκτες που έκαναν φάουλ για να υπενθυμίσουν στον αντίπαλο ότι θα πρέπει να καταβάλουν μεγάλη προσπάθεια για να πετύχουν εύκολο καλάθι.</p>
      <p>Παίκτες που έπαιζαν άμυνα! Πόσο πολύ είχε λείψει φέτος από την ομάδα... Πόσο διαφορετικά θα ήταν τα πράγματα τώρα εάν οι «πράσινοι» έκαναν κάποια βασικά πράγματα στα ματς που είχαν προηγηθεί. Όμως, το παρελθόν έγραψε και δεν ξεγράφει. Από εδώ και στο εξής ο Παναθηναϊκός πρέπει να κάνει αυτό ακριβώς που είπε ο Καλάθης μετά το τέλος του αγώνα. Ότι οι «πράσινοι» πρέπει να «χτίσουν» πάνω σε αυτή τη νίκη και να κάνουν το μεγάλο restart που θα τους βάλει ξανά στο κόλπο της οκτάδας στην EuroLeague.</p>
      <p>Όχι ότι είχε χαθεί κάτι μετά την ήττα από την Άλμπα. Απλά θα μπορούσαν να ήταν σε πολύ καλύτερη μοίρα αυτή η στιγμή που μιλάμε. Παρόλα αυτά, ποτέ δεν είναι αργά για την μεγάλη επανεκκίνηση. Είτε θα παίζουν στο ΟΑΚΑ, είτε μακριά από αυτό. Αρκεί να παρουσιάζονται σε όλα τα ματς το ίδιο συγκεντρωμένοι και προσηλωμένοι στην άμυνα. Να έχουν την ίδια όρεξη και την ίδια διάθεση. Και μετά το νερό θα μπει στο αυλάκι...</p>
      <p>Αν μη τι άλλο η συγκεκριμένη νίκη δεν βοήθησε μόνο στην τόνωση της ψυχολογίας, αλλά ήταν μια βαθμολογική «ανάσα» η οποία θα γίνει «οξυγόνο» αν καταφέρει η ελληνική ομάδα να κάνει το 2/2 στην «διαβολοβδομάδα» και επιστρέψει με τη νίκη και από το Μόναχο. Και γιατί να μην επιστρέψει;</p>
      <p>Αν μη τι άλλο μεγάλο credit στη νίκη του Παναθηναϊκού ανήκει και στον Γιώργο Βόβορα, ο οποίος κλήθηκε να καθίσει στην... ηλεκτρική καρέκλα του «πράσινου» πάγκου και να ετοιμάσει την ομάδα όσο το δυνατόν καλύτερα. Η αλήθεια είναι ότι δεν μπορούσε να αλλάξει πολλά πράγματα όσον αφορά την τακτική. Παρόλα αυτά είδαμε διαφορετικά πράγματα!</p>
      <p>Είδαμε τον Παναθηναϊκό να μην χάνει πολλά ριμπάουντ όπως στα προηγούμενα ματς.</p>
      <p>Είδαμε τον Παναθηναϊκό να «κλείνει» καλά τη ρακέτα του με τον Παπαγιάννη να αποτελεί τον παίκτη-κλειδί και τον «άσο» στο μανίκι του Βόβορα.</p>
      <p>Είδαμε τον Παναθηναϊκό να «βγάζει» πολλά ελεύθερα σουτ, απόρροια και της φοβερής διορατικότητας του Νικ Καλάθη ο οποίος πραγματοποίησε την πιο ώριμη εμφάνιση της σεζόν. </p>
      <p>Είδαμε τον Παναθηναϊκό να μην βιάζεται να τελειώσει φάσεις και να έχει υπομονή.</p>
      <p>Είδαμε τον Παναθηναϊκό να αντιδράει σωστά όταν ένας παίκτης αρχίζει να γίνεται «πονοκέφαλος» (ειδικά μέσα στο «ζωγραφιστό») όπως ήταν ο Λεντέι στο πρώτο δεκάλεπτο.</p>
      <p>Είδαμε τον Παναθηναϊκό να έχει και τους 12 παίκτες στην εξίσωση!</p>
      <p>Είδαμε τον Παναθηναϊκό και δη τον Βόβορα να συνεχίζει εξαιρετικό rotation, με τον Καλάθη να αγωνίζεται 27 λεπτά (σ.σ. βέβαια αποβλήθηκε με 5 φάουλ στο 38') και κανέναν να μην έχει βρεθεί στο παρκέ περισσότερο από 27:31 (όπως ο Ντεσόν Τόμας).</p>
      <p>Είδαμε τον Παναθηναϊκό να μπορεί να ανταποκριθεί στις δυσκολίες ενός ματς όταν χάνεται η διαφορά και να αντιδράει σωστά όταν αλλάζει το momentum.</p>
      <p>Δεν λέω ότι όλα αυτά θα τα ξαναδούμε απέναντι στην Μπάγερν ή θα αποτελέσουν «πυροτέχνημα» ενός δύσκολου αγώνα ύστερα από αλλαγή σε τεχνική ηγεσία. Κάτι που συμβαίνει και τις περισσότερες φορές όταν μια ομάδα αλλάζει προπονητή. Αμέσως αλλάζει και όλη η ψυχολογία. Το θέμα είναι να υπάρχει διάρκεια και συνέπεια. Αυτό είναι και το «μεγάλο στοίχημα» του Γιώργου Βόβορα και των παικτών του Παναθηναϊκού ενόψει τη συνέχειας.</p>
      <p>Επαναλαμβάνω. Μπορεί να είναι νωρίς ακόμα, αλλά η υπόθεση της οκτάδας θα είναι πολύ-πολύ δύσκολη. Όποιος και αν είναι προπονητής. Όποιοι και αν βρίσκονται μέσα στο παρκέ. Μην ξεχνάτε ότι ο Παναθηναϊκός έχει «βγάζει» το... σχετικά βατό πρόγραμμα στις αρχές του επόμενου μήνα και αμέσως μετά ξεκινάει ο Γολγοθάς απέναντι σε ομάδες από την πρώτη ταχύτητα της EuroLeague. Το θέμα είναι να βγάλει εκεί χαρακτήρα και αντιστραφεί τελείως η κατάσταση χάρη στη δική τους και μόνο μαγκιά.</p>
      <p><b>ΥΓ: </b>Ο Παναθηναϊκός θα μπορούσε να κερδίσει πολύ πιο εύκολα αλλά η αλήθεια είναι ότι η διαιτησία ήταν κακή. Το φάουλ που έδωσε στον Παππά στα 52'' με το σκορ στο 74-81 όπως επίσης και αυτό του Τζόνσον στο τρίποντο του Μιλάκνις στο τέλος, ήταν τα... κερασάκια στην τούρτα. </p>
      <p><b>ΥΓ2: </b>Όχι μόνο εξαιρετικό κοουτσάρισμα από τον Βόβορα, αλλά και πολύ καλές δηλώσεις. Δεν ξέχασε τον Αργύρη Πεδουλάκη.</p>
      <p><b>ΥΓ3: </b>Οι 32 πόντοι στην τελευταία περίοδο απλά χάλασαν την εξαιρετική αμυντική εικόνα του Παναθηναϊκού σε όλο το υπόλοιπο ματς. Ίσως να κάνει καλό στους παίκτες ενόψει του αγώνα με την Μπάγερν. Να μένουν σε εγρήγορση. </p>
      <p><b>ΥΓ4:</b> Θα πάρει... μπροστά ο Φριντέτ. Ήδη κινείται πιο ελεύθερα. Θα βρει το χέρι του.</p>
    </article>
  </body>
</html>