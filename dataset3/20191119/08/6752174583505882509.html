<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-tobb-mint-50-ezren-alltak-munkaba-az-uj-foglalkoztatasi-programmal/"/>
    <meta property="og:site_name" content="lokál"/>
    <meta property="article:published_time" content="2019-11-19T08:17:02+00:00"/>
    <meta property="og:title" content="Több mint 50 ezren álltak munkába az új foglalkoztatási programmal"/>
    <meta property="og:description" content="Már több mint 50 ezer álláskereső és közfoglalkoztatott helyezkedett el a versenyszférában a Munkaerőpiaci reformprogrammal tavaly augusztus óta, ez nagyban hozzájárult a munkanélküliség érdemi csökkenéséhez - mondta Varga Mihály az MTI-nek."/>
  </head>
  <body>
    <article>
      <h1>Több mint 50 ezren álltak munkába az új foglalkoztatási programmal</h1>
      <address><time datetime="2019-11-19T08:17:02+00:00">19 Nov 2019, 08:17</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/GR_k%C3%B6rkemence-utca-parkol%C3%B3k-01-mg-1-1280x862.jpg"/>
      </figure>
      <p>
        <b>Már több mint 50 ezer álláskereső és közfoglalkoztatott helyezkedett el a versenyszférában a Munkaerőpiaci reformprogrammal tavaly augusztus óta, ez nagyban hozzájárult a munkanélküliség érdemi csökkenéséhez – mondta Varga Mihály az MTI-nek.</b>
      </p>
      <p>A pénzügyminiszter közölte: a jelenleg 15 megyében futó projektet 2020 elején kiterjesztik az ország teljes területére, így azt követően minden munkaügyi hivatalban hatékonyabbá válhat az álláskeresők közvetítése a vállalkozások felé.</p>
      <p>A kormány célja, hogy mindenkinek, aki képes és tud dolgozni, legyen munkája, ezzel összhangban a program főként a foglalkoztatási szempontból hátrányos helyzetű csoportokat célozza meg – jelentette ki Varga Mihály.</p>
      <p>Rámutatott: a Munkaerőpiaci reformprogram erősíti az állami foglalkoztatási hivatalok és a vállalatok közötti kapcsolatot, így a helyben található, be nem jelentett álláshelyek feltárásával a vállalkozások gyorsabban juthatnak a fejlődésükhöz szükséges munkaerőhöz. A program a járási foglalkoztatási osztályok munkamódszerét teszi hatékonyabbá, amellyel a versenyszférába történő kiközvetítés eredményesebbé válik.</p>
      <p>A miniszter kifejtette, az álláskeresők így – az előszűrést követően – célzottan olyan munkáltatókhoz kerülhetnek, amelyek nagy valószínűséggel alkalmazni is tudják őket a készségeik, képességeik tudatában. Az inaktívak, a közfoglalkoztatottak és az álláskeresők körében ezzel tovább növelhető a foglalkoztatás, amellyel közelebb kerülhetünk a teljes foglalkoztatottsághoz Magyarországon.</p>
      <p>Varga Mihály az elért eredményekről szólva kiemelte: 2010 óta mintegy félmillió, korábban inaktív munkavállalót sikerült visszavezetni a hazai munkaerőpiacra, ennek eredményeként az aktivitási ráta közel 73 százalékra emelkedett. A munkanélküliségi ráta az utóbbi időszakban tartósan három százalék közelébe mérséklődött, az álláskeresésben átlagosan eltöltött idő pedig évek óta csökkenő tendenciát mutat.</p>
      <p>Egyre kedvezőbben alakul a foglalkoztatás szerkezete is – jelezte. Ez azt jelenti, hogy a közfoglalkoztatás aránya fokozatosan csökken, miközben a versenyszférában folyamatosan nő a foglalkoztatottak száma. Az eddigi tapasztalatok alapján a vállalatokhoz kiközvetítettek döntő többsége három hónap múltán is munkában állt, így a program jellemzően nem átmeneti, hanem tartós megoldást jelent a munkaerőpiaci kihívások kezelésében.</p>
      <p>2020 elején Budapestre és további négy megyére, Zalára, Győr-Moson-Sopronra, Veszprémre és Vasra is kiterjesztik a programot, ezzel az ország teljes területét lefedik – tette hozzá a miniszter.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-160-millio-dollaros-programot-inditanak-magyar-cegeknek/">160 millió dolláros programot indítanak magyar cégeknek</a>
        </li>
        <li>
          <a href="https://www.lokal.hu/2019-11-magyarorszag-fejlodik-a-leggyorsabban-az-unioban/">Magyarország fejlődik a leggyorsabban az unióban</a>
        </li>
        <li>
          <a href="https://www.lokal.hu/2019-11-folytatodnak-a-gazdasagosztonzo-adointezkedesek/">Folytatódnak a gazdaságösztönző adóintézkedések</a>
        </li>
        <li>
          <a href="https://www.lokal.hu/2019-11-a-gazdasag-egeszseges-szerkezete-all-a-magyar-novekedes-mogott/">A gazdaság egészséges szerkezete áll a magyar növekedés mögött</a>
        </li>
        <li>
          <a href="https://www.lokal.hu/2019-11-50-szazalekkal-nott-a-gdp-a-harmadik-negyedevben/">5,0 százalékkal nőtt a GDP a harmadik negyedévben</a>
        </li>
      </ul>
    </article>
  </body>
</html>