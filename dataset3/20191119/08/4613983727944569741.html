<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/tata-steel-sakrashtava-3-000-rabotni-mesta-v-evropa.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T08:38:18+00:00"/>
    <meta property="og:title" content="Tata Steel съкращава 3 000 работни места в Европа"/>
    <meta property="og:description" content="Европейската стоманена индустрия се намира в труден период"/>
  </head>
  <body>
    <article>
      <h1>Tata Steel съкращава 3 000 работни места в Европа</h1>
      <address>
        <time datetime="2019-11-19T08:38:18+00:00">19 Nov 2019, 08:38</time>
      </address>
      <p>Tata Steel Ltd. планира да съкрати до 3 000 работни места в Европа, за да намали разходите си, предава Bloomberg. Около две трети от съкратените ще бъдат офис служители, съобщиха от компанията.</p>
      <p><i>"Стагниращото търсене на стомана в Европейския съюз и световното свръхпредлагане бяха усложнени и от търговските конфликти, които превърнаха в Европа в място, в което се стоварва световният излишък"</i>, казаха от индийската Tata Steel.</p>
      <p>Европейската стоманена индустрия се намира в труден период: търсенето намалява, световният икономически растеж се забавя, а заплахата от чуждестранни доставчици, включително от Турция, Русия и Китай, е постоянна.</p>
      <p>British Steel Ltd., вторият най-голям производител на стомана във Великобритания, бе поставен в ликвидация през май, а по-късно придобит от китайската Jingye Group Co. Търсенето в Европейския съюз ще се свие с 3,1 процента тази година, предупреди асоциацията Eurofer.</p>
      <p>Печалбата (EBITDA) на Tata Steel в Европа потъна с 90 процента до 31 милиона паунда ($40 милиона) през първите шест месеца на фискалната година, започваща от април. Приходите са 3,25 милиарда паунда за същия период.</p>
      <p>По-рано Tata Steel опита да обедини сили с германската Thyssenkrupp AG, но предложението бе отхвърлено от европейските антитръстови регулатори.</p>
    </article>
  </body>
</html>