<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T08:45:40+00:00"/>
    <meta property="og:title" content="Мирне врегулювання на Донбасі: протистояння за лаштунками «нормандського» саміту в Парижі"/>
    <meta property="og:description" content="Переговори у форматі «нормандської четвірки» зрушили з мертвої точки. Вже відома дата саміту лідерів України, Росії, Франції і Німеччини. Тим часом зростає тиск на Київ в одному принциповому для Москви питанні"/>
  </head>
  <body>
    <article>
      <h1>Мирне врегулювання на Донбасі: протистояння за лаштунками «нормандського» саміту в Парижі</h1>
      <address>
        <time datetime="2019-11-19T08:45:40+00:00">19 Nov 2019, 08:45</time>
      </address>
      <h4>Переговори у форматі «нормандської четвірки» зрушили з мертвої точки. Вже відома дата саміту лідерів України, Росії, Франції і Німеччини. Тим часом зростає тиск на Київ в одному принциповому для Москви питанні</h4>
      <p>Після тривалої паузи 9 грудня у Парижі знову відбудуться переговори щодо врегулювання конфлікту на Сході України у так званому «нормандському форматі» - за участі лідерів України, Росії, Франції і Німеччини. Дипломатичний процес на найвищому рівні відновлюється на тлі інших зрушень: Росія, зокрема, повернула Україні два військових кораблі і буксир, затримані із застосуванням сили у листопаді 2018 року в Керченській протоці  біля узбережжя анексованого Криму. Екіпаж захоплених суден повернувся в Україну ще у вересні в рамках обміну полоненими. Суто формально Москва, віддаючи кораблі, лише виконує рішення Міжнародного трибуналу з морського права, однак все ж цей крок сприймається як виконання передумов для проведення переговорів у «нормандському форматі». Хоча речник російського президента Дмитро Пєсков, відповідаючи на запитання журналістів, і заперечив зв’язок між цими питаннями.</p>
      <p>Тим часом міністр закордонних справ Німеччини Гайко Маас (Heiko Maas) у вівторок, 19 листопада проведе у Києві переговори з українським керівництвом. Анонсував візит до української столиці невдовзі і французький президент Емануель Макрон.</p>
      <h3>Чому паризький саміт такий важливий</h3>
      <p>«Нормандський» саміт отримав свою неформальну назву у липні 2014 року, коли український президент Петро Порошенко вперше після анексії Криму зустрівся зі своїм російським колегою Володимиром Путіним. Це сталося на полях урочистих заходів з нагоди річниці висадки військ союзників у Нормандії. Посередниками на переговорах виступили тодішній французький президент Француа Олланд і канцлерка Анґела Меркель (Angela Merkel).</p>
      <p>Остання зустріч у такому форматі відбулася ще три роки тому. Причиною заморожування «нормандського формату» було небажання Москви мати справу з українським президентом Петром Порошенком. Його наступник на посаді Володимир Зеленський сигналізував, що він прагне прориву у відносинах з Москвою і миру на Сході України. При цьому новий український президент дав зрозуміти, що хоче якнайшвидшої особистої зустрічі зі своїм російським колегою Володимиром Путіним і готовий до поступок.</p>
      <h3>Москва висуває умови, Київ поступається</h3>
      <p>Швидко зустрітися не вийшло, бо Росія висунула передумови. Дві ключових вимоги: по-перше, письмова фіксація кроків до врегулювання на Донбасі, які Москва називає «формулою Штайнмаєра». Йдеться про пропозиції до практичної реалізації мінських угод, сформульовані ще 2015 року тодішнім міністром закордонних справ Німеччини Франком-Вальтером Штайнмаєром (Frank-Walter Steinmeier). Українська влада довший час вагалася, перш ніж пристати на цю вимогу, однак на початку жовтня таки погодилася, чим спровокувала вуличні протести. «Формула Штаймаєра» передбачає, що закон про де-факто автономію на підконтрольній сепаратистам території навколо Донецька і Луганська набирає чинності по завершенні проведених там за українським законодавством місцевих виборів, якщо їх визнають вільними спостерігачі ОБСЄ.</p>
      <p>Іншою вимогою Москви було відведення сил обох сторін від лінії розмежування на Донбасі, спершу на трьох ділянках. Відведення успішно відбулося у Станиці Луганській ще у червні, однак тривалий час не продовжувалося. Українська сторона вимагала повного припинення вогню до моменту розведення, однак так і не змогла домогтися свого. Зрештою, відведення у Золотому наприкінці жовтня і на початку листопада у Петрівському відбулося без повного припинення вогню.</p>
      <h3>Чому тиск на Україну зростає</h3>
      <p>Попри виконання передумов для проведення «нормандського» саміту, тиск на Україну зростає. Закон про особливий статус окремих районів Донбасу втрачає чинність наприкінці року. Володимир Зеленський хоч і анонсував ухвалення нового закону, однак поки його подано так і не було. Можна виходити з того, що ухвалення такого закону знову призведе до вуличних протестів. Для Москви цей закон є «ключем» для розв'язання всієї ситуації, як висловився речник Путіна Дмитро Пєсков. Після останніх подій склалося враження, що за лаштунками тривають переговори і щодо цього закону. Схоже, Москва у цій залаштунковій грі має більше козирів. Вже неодноразово анонсований Києвом обмін полоненими і в’язнями тим часом ніяк не відбудеться.</p>
      <h3>Яку роль грає транзит газу</h3>
      <p>Крім того, напередодні саміту подейкують, що на зустрічі у Парижі порушуватимуть й питання транзиту російського газу Україною - свого роду пакетне рішення, включно з питанням Донбасу. Нинішній контракт добігає кінця наприкінці року. Переговори про нову угоду досі були безрезультатними попри посередницькі зусилля ЄС. Росія вимагає, щоб Україна відмовилася від мільярдних вимог за виграними у міжнародному арбітражі позовами проти «Газпрому». Київ досі не йшов на поступки у цьому питанні. Таким чином, зростає імовірність, що транзит газу територією України скоротиться або буде припинений у новорічну ніч, як це вже було у 2006 і 2009 роках.</p>
      <footer>Джерело: <a href="http://dw.com/">Deutsche Welle</a></footer>
      <related>
        <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html"/>
        <a href="https://glavcom.ua/economics/finances/kriminalnoyu-spravoyu-proti-lyashka-vlada-namagajetsya-zalyakati-nezgodnih-koshulinskiy-640876.html"/>
        <a href="https://glavcom.ua/news/u-harkovi-pomer-poraneniy-komandir-128-brigadi-640858.html"/>
      </related>
    </article>
  </body>
</html>