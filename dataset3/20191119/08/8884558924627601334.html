<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/forrest-gump-bo-zazivel-v-bollywoodu"/>
    <meta property="og:site_name" content="Primorske novice"/>
    <meta property="article:published_time" content="2019-11-19T08:56:56+00:00"/>
    <meta property="og:title" content="Forrest Gump bo zaživel v Bollywoodu"/>
    <meta property="og:description" content="Film Forrest Gump, ki je kinematografe polnil pred 25 leti, bo dobil bollywoodsko priredbo. V naslovni vlogi bo nastopil indijski igralec Aamir Khan, luč sveta pa naj bi ugledal prihodnje leto v božičnem času, poroča spletni portal Hollywood Reporter."/>
  </head>
  <body>
    <article>
      <h1>Forrest Gump bo zaživel v Bollywoodu</h1>
      <address><time datetime="2019-11-19T08:56:56+00:00">19 Nov 2019, 08:56</time> by <a rel="author">STA</a></address>
      <p>
        <b>Film Forrest Gump, ki je kinematografe polnil pred 25 leti, bo dobil bollywoodsko priredbo. V naslovni vlogi bo nastopil indijski igralec Aamir Khan, luč sveta pa naj bi ugledal prihodnje leto v božičnem času, poroča spletni portal Hollywood Reporter.</b>
      </p>
      <figure>
        <img src="https://static.primorske.si/foto/highres/gnweb/720294_266-forrest.jpg"/>
        <figcaption>V hollywoodskem Forrest Gumpu je naslovno vlogo odigral Tom Hanks in prejel oskarja.  </figcaption>
      </figure>
      <p><b>LJUBLJANA</b> &gt; Priredba ameriške filmske uspešnice, ki je v režiji <b>Roberta Zemeckisa</b> prejela šest oskarjev, nastaja v koprodukciji Viacom18 Studios in Aamir Khan Productions pod režisersko taktirko <b>Advaita Chandana</b>.</p>
      <p>"Forrest Gump mi je bil od nekdaj všeč. Je čudovita zgodba, ob kateri se dobro počutimo, in film za celotno družino," so na portalu povzeli Khanove besede z medijske predstavitve projekta v Mumbaju. Ob Khanu bo zaigrala zvezda indijskega filma <b>Kareena Kapoor Khan</b>.</p>
      <p>Tudi bollywoodska interpretacija bo sledila preprostemu moškemu, ki ima nenavadno sposobnost, da se znajde na dogodkih, ki spreminjajo zgodovino.</p>
      <p>V hollywoodskem Forrest Gumpu je naslovno vlogo odigral <b>Tom Hanks</b> in prejel oskarja. Gump iz Alabame skozi serijo neverjetnih naključij postane slaven in je udeležen v številnih ključnih dogodkih druge polovice 20. stoletja. Ti so ozadje njegove prvoosebne pripovedi o iskanju ljubezni in sreče, ki jo pripoveduje na avtobusni postaji naključnim mimoidočim.</p>
      <figure>
        <iframe src="https://www.youtube.com/embed/uPIEn0M8su0" width="560" height="315" data-service="Youtube" scrolling="no"/>
      </figure>
      <p>Film je ob izidu doživel tako priznanje kritikov kot komercialni uspeh in je kot finančno najuspešnejši ameriški film leta ob predvajanju v kinematografih v blagajno prinesel 677 milijonov dolarjev prihodkov.</p>
      <p>Bollywoodske priredbe uspešnih hollywoodskih filmskih naslovov so po poročanju portala v zadnjih letih vse bolj priljubljene. Na indijskih platnih bo med drugim zaživela tudi priredba filma Krive so zvezde iz leta 2014.</p>
    </article>
  </body>
</html>