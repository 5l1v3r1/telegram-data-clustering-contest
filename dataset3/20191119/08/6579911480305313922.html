<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23499940-euro-2020-componenta-urnelor-tragerea-sorti-bucuresti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T08:53:00+00:00"/>
    <meta property="og:title" content="​Euro 2020: Componența urnelor la tragerea la sorți de la București"/>
    <meta property="og:description" content="L'Equipe a prezentat componenţa urnelor tragerii la sorţi a grupelor turneului final al Campionatului European din 2020, înaintea ultimelor meciuri ale preliminariilor, care vor avea loc"/>
  </head>
  <body>
    <article>
      <h1>​Euro 2020: Componența urnelor la tragerea la sorți de la București</h1>
      <address><time datetime="2019-11-19T08:53:00+00:00">19 Nov 2019, 08:53</time> by <a rel="author">Diana Ene</a></address>
      <p><b>​L'Equipe a prezentat componenţa urnelor tragerii la sorţi a grupelor turneului final al Campionatului European din 2020, înaintea ultimelor meciuri ale preliminariilor, care vor avea loc marţi. Tragerea la sorţi a grupelor Euro-2020 va avea loc la 30 noiembrie, la Bucureşti.<br/></b><br/><b>Urna I:</b> Italia, Anglia, Belgia, Spania, Ucraina, Franţa/Germania sau Olanda;<br/><br/><b>Urna a II-a:</b> Franţa/Germania sau Olanda, Elveţia, Croaţia, Polonia, Rusia, Portugalia/Olanda sau Germania;<br/><b><br/>Urna a III-a:</b> Portugalia/Olanda sau Germania, Turcia, Danemarca, Austria, Suedia, Cehia/Ungaria sau Ţara Galilor sau Slovacia;<br/><br/><b>Urna a IV-a:</b> Cehia/Ungaria sau Ţara Galilor sau Slovacia, Finlanda, Câştigătoare play-off Divizia A, Câştigătoare play-off Divizia B, Câştigătoare play-off Divizia C, Câştigătoare play-off Divizia D.<br/><br/>În grupa Grupa C, Germania şi Olanda sunt calificate, dar nu se ştie încă în ce ordine. Aceasta va fi stabilită de meciurile de marţi, Olanda (locul 2, cu 16 puncte) - Estonia şi Germania (locul I, cu 18 puncte) - Irlanda de Nord;<br/><br/>Germania va fi cap de serie şi va intra în Urna I dacă va câştiga meciul cu Irlanda de Nord, caz în care Franţa şi Olanda merg în Urna a II-a (dacă şi olandezii câştigă ultimul meci). Franţa va deveni cap de serie dacă Germania face egal sau pierde cu Irlanda de nord, iar Olanda nu se impune la mai mult de două goluri cu Estonia. Olanda trebuie să câştige la scor meciul cu Estonia şi grupa în acelaşi timp, pentru a fi cap de serie.<br/><br/>În cel mai probabil scenariu, Germania merge în Urna I, Franţa şi Olanda, în Urna a II-a şi Portugalia, în Urna a III-a.<br/><br/>În Grupa E, Croaţia este calificată, de pe primul loc. A doua echipă calificată va fi cunoscută după meciurile de marţi: Ţara Galilor (locul 3, cu 11 puncte) - Ungaria (locul 2, cu 12 puncte) şi Slovacia (locul 4, cu 10 puncte) - Azerbaidjan. Un egal în primul meci şi o victorie a slovacilor i-ar duce pe ultimii la Euro-2020. Altfel, oricine câştigă prima partidă se duce la CE.<br/><br/>Ultimele patru locuri la turneul final vor fi acordate după play-off-urile din Liga Naţiunilor. Este ultima ocazie şi pentru România, care va juca în semifinale cu Islanda sau cu Scoţia, scrie News.ro.</p>
    </article>
  </body>
</html>