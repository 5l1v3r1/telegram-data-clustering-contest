<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560713/elies-nea-apeili-gia-tis-elies-to-kuklokonio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T08:59:00+00:00"/>
    <meta property="og:title" content="Ελιές: Νέα απειλή για τις ελιές το κυκλοκόνιο"/>
    <meta property="og:description" content="Μετά το δάκο και γλοιοσπόριο, νέος κίνδυνος &quot;καραδοκεί&quot; τις ελιές"/>
  </head>
  <body>
    <article>
      <h1>Ελιές: Νέα απειλή για τις ελιές το κυκλοκόνιο</h1>
      <address><time datetime="2019-11-19T08:59:00+00:00">19 Nov 2019, 08:59</time> by <a rel="author">Παπαδάκης Χριστόφορος</a></address>
      <p>
        <b>Μετά το δάκο και γλοιοσπόριο, νέος κίνδυνος "καραδοκεί" τις ελιές</b>
      </p>
      <p>Αποζημιώσεις από τις Βρυξέλλες για τις ζημιές κυρίως της Κρήτης από την κλιματική αλλαγή και το γλοιοσπόριο ζήτησε χθες από τις Βρυξέλλες ο υπουργός Αγροτικής Ανάπτυξης και Τροφίμων Μάκης Βορίδης. Στο μεταξύ, όπως αποκαλύπτει η εφημερίδα “Νέα Κρήτη” σήμερα,<a href="https://www.neakriti.gr/article/kriti/1559384/o-dakos-efage-tis-elies-upsiles-oxutites-sto-ladi/"> μετά τον δάκο</a> και το γλοιοσπόριο, είναι ορατό το ενδεχόμενο να “καραδοκεί” και το κυκλοκόνιο! Υπάρχει, λοιπόν, η αναγκαιότητα κάλυψης των ελαιοδέντρων αμέσως μετά τη συγκομιδή και το κλάδεμα με χαλκούχα σκευάσματα και άλλα μυκητοκτόνα. <br/>Αυτά δήλωσε στη “Νέα Κρήτη” χθες ο γεωπόνος, τεχνολόγος τροφίμων και πρόεδρος της Διεπαγγελματικής Οργάνωσης Επιτραπέζιας Ελιάς δρ. Γιώργος Ντούτσιας, την ώρα που ήδη η συνολική ζημιά στην Κρήτη υπερβαίνει - σύμφωνα με επίσημες εκτιμήσεις - τα 100 εκατομμύρια ευρώ!</p>
      <p>Πάντως χθες, σύμφωνα με αποκαλύψεις του Ράδιο 98,4 και του neakriti.gr, ο υπουργός Αγροτικής Ανάπτυξης και Τροφίμων, Μάκης Βορίδης, στο πλαίσιο της συζήτησης για την κλιματική αλλαγή, έθεσε υπόψη του Συμβουλίου των Υπουργών Γεωργίας της Ε.Ε., στις Βρυξέλλες, τις δυσκολίες που αντιμετωπίζουν οι ελαιοκαλλιεργητές της χώρας εξαιτίας των έκτακτων, ακραίων καιρικών φαινομένων σε ελαιοπαραγωγικές περιοχές της χώρας, κυρίως στην Κρήτη. <br/>«Οι ελαιοπαραγωγοί βλέπουν το εισόδημά τους να αφανίζεται για δεύτερη συνεχή χρονιά», υπογράμμισε ο υπουργός και κάλεσε την Επιτροπή να συνεκτιμήσει τα δεδομένα και να εξετάσει εναλλακτικές ενίσχυσης του τομέα για να διασφαλιστεί η βιωσιμότητά του, σύμφωνα με παρέμβαση που έκανε συγκεκριμένα χθες, στις 4:30 το απόγευμα ώρα Ελλάδας.</p>
      <p>
        <b>«Μαζέψτε και ψεκάστε με χαλκούχα»</b>
      </p>
      <p>Την κατηγορηματική δήλωση, ότι οι ελαιοπαραγωγοί της Κρήτης αλλά και της υπόλοιπης χώρας έχουν πέσει θύματα της κλιματικής αλλαγής, έκανε στην εφημερίδα “Νέα Κρήτη” χθες ο δρ. Γιώργος Ντούτσιας. <br/>«Ήταν οι κλιματολογικές συνθήκες φέτος πάρα πολύ ευνοϊκές και για το γλοιοσπόριο και για τον δάκο και για τα πάντα», επισήμανε. <br/>Σε ό,τι αφορά τους δολωματικούς ψεκασμούς, ο Γιώργος Ντούτσιας καλεί τους ελαιοπαραγωγούς να προβούν στη δήλωση των νέων ελαιοδέντρων τους, ώστε να υπάρξουν και οι ανάλογες χρηματοδοτήσεις για ένα πρόγραμμα δακοκτονίας που θα λαμβάνει υπόψη τον πραγματικό αριθμό ελαιοδέντρων και όχι τον αριθμό που υπήρχε στο νησί μέχρι το... 1998... <br/>Ο γεωπόνος, τεχνολόγος τροφίμων και πρόεδρος της Διεπαγγελματικής Οργάνωσης Επιτραπέζιας Ελιάς δρ. Γιώργος Ντούτσιας καλεί επίσης την Περιφέρεια Κρήτης και τους Δήμους να ευαισθητοποιήσουν τον κόσμο, έτσι ώστε σε χρονιές δύσκολες να μην επαναπαύονται οι παραγωγοί, αλλά να κάνουν και οι ίδιοι τις δικές τους επεμβάσεις και όχι μόνο για τον δάκο. <br/>Ο δρ. Γιώργος Ντούτσιας - πρώην γενικός διευθυντής στην “Ελαιουργική” στην εποχή του αείμνηστου Μανόλη Γαβαλά - τονίζει κατηγορηματικά ότι «ο δάκος επιτείνει το γλοιοσπόριο. Μέσα στις στοές του δάκου, αναπτύσσεται το γλοιοσπόριο. Και από τη στιγμή εκείνη δεν υπάρχει αντιμετώπιση. Απλά πρέπει ο καρπός να κοπεί όσο γίνεται πιο γρήγορα, ώστε το γλοιοσπόριο να μην προχωρήσει. Γιατί αυτό προχωράει μετά και κάνει τον καρπό “μούμια”...</p>
      <p>Σύμφωνα με τον ίδιο, «σε χρονιές όπως η φετινή, το γλοιοσπόριο εγκαθίσταται από την άνοιξη. Και αν βρει τις κατάλληλες συνθήκες μέσα στο φθινόπωρο, μπορεί να εκδηλωθεί. Άρα η καταπολέμηση πρέπει να γίνει σε δύο δόσεις. Μία πρέπει να γίνει κοντά στην ανθοφορία. Και δεύτερος ψεκασμός να γίνει αρχές του φθινοπώρου, όταν πιάνουν οι υγρασίες. Δηλαδή, μέσα στον Σεπτέμβριο με χαλκό, πριν ξεκινήσει η συγκομιδή»... <br/>Στο ερώτημα της εφημερίδας μας αν τώρα που ο κόσμος έπαθε όλη αυτή τη ζημιά χρειάζεται να κάνει κάποια επέμβαση για να μην την ξαναβρεί μπροστά του, του χρόνου, ο κ. Ντούτσιας απαντά: «Ο χαλκός προφυλάσσει την ελιά και από άλλες μυκητολογικές ασθένειες που μπορεί να δημιουργηθούν τώρα που μπαίνουμε στον χειμώνα»... <br/>Στο σημείο αυτό ξεκαθαρίζει ότι «το γλοιοσπόριο, άμα πέσει από το δέντρο, δε χρειάζεται καμία επέμβαση κάτω στο έδαφος»... Και προσθέτει ότι σήμερα, με όλα αυτά τα προβλήματα, υπάρχει το ενδεχόμενο να έχουμε ήδη και άλλες μυκητολογικές ασθένειες.</p>
      <p>
        <b>«Δημιουργεί κηλίδες στο φύλλο σαν τα φτερά του παγωνιού»</b>
      </p>
      <p>«Αν μετά το λιομάζωμα και το κλάδεμα γίνει και μια επέμβαση με χαλκούχο σκεύασμα, τότε την ελιά την προφυλάσσουμε απ’ το καρκίνωμα. Εκτός απ’ το καρκίνωμα όμως, μπορεί να υπάρχει και το κυκλοκόνιο. Αν υπάρχει κυκλοκόνιο, δε φαίνεται αυτή τη στιγμή, γιατί δεν έχει ακόμα δείξει χαρακτηριστικά που να είναι ορατά με το γυμνό μάτι. Φαίνεται μόνο στο μικροσκόπιο. Οι συνθήκες για την ανάπτυξη γλοιοσπόριου και κυκλοκόνιου είναι περίπου ίδιες», είπε ο κ. Ντούτσιας. <br/>Στο σημείο αυτό, ο ίδιος επισήμανε ότι ο παραγωγός, όταν ψεκάσει με χαλκούχα σκευάσματα την ελιά και υπάρχει ήδη κυκλοκόνιο, βλέπει τα φύλλα να πέφτουν χωρίς να ξέρει πως αυτά είναι προσβεβλημένα και νομίζει ότι έκανε ζημιά. <br/>«Δεν είναι ζημιά. Είναι πολύ καλό να φύγει το προσβεβλημένο φύλλο, γιατί με τις βροχές από ’δω και πέρα το μόλυσμα από το ένα φύλλο περνάει στο άλλο»... <br/>Έτσι, ο κ. Ντούτσιας λέει ότι, «αν σήμερα γίνει μία επέμβαση με χαλκούχο για το γλοιοσπόριο, θα “πιάσουμε” και το κυκλοκόνιο. Αν έχει χτυπήσει. Είναι προληπτικός ο ψεκασμός αυτός. Αλλιώς, αν αναπτυχθεί το κυκλοκόνιο, όταν πια θα είναι ορατό διά γυμνού οφθαλμού, δε θα θεραπεύεται. Το κυκλοκόνιο δημιουργεί κηλίδες πάνω στο φύλλο σαν τα φτερά του παγωνιού, που αυτά φαίνονται μετά τον Φεβρουάριο μήνα».</p>
      <p>Καταλήγοντας, ο κ. Ντούνιας ανέφερε στην εφημερίδα “Νέα Κρήτη” ότι «πέρυσι έπαθε και η Μεσσηνία ό,τι έπαθε φέτος η Κρήτη. Αλλά φέτος η Μεσσηνία δεν είχε τόσες υγρασίες και δεν είχε τέτοια προβλήματα. Στην υπόλοιπη Ελλάδα, όμως, έχουν πάρα πολύ δάκο. Ιδιαίτερα στην Ανατολική Ελλάδα και λιγότερο στη Δυτική».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560246/zitisan-apozimioseis-gia-tis-katastrofes-pou-prokalese-o-dakos/"/>
        <a href="https://www.neakriti.gr/article/kriti/1559425/dakos-doste-apozimioseis-stous-elaioparagogous/"/>
        <a href="https://www.neakriti.gr/article/kriti/1559384/o-dakos-efage-tis-elies-upsiles-oxutites-sto-ladi/"/>
      </related>
    </article>
  </body>
</html>