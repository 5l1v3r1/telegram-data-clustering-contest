<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/tervel-se-bie-s-amerikanets-v-plovdiv-407087.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T08:27:14+00:00"/>
    <meta property="og:title" content="Тервел се бие с американец в Пловдив"/>
    <meta property="og:description" content="Двубоят ще е на 14 декември в зала &quot;Колодрума&quot;"/>
  </head>
  <body>
    <article>
      <h1>Тервел се бие с американец в Пловдив</h1>
      <address><time datetime="2019-11-19T08:27:14+00:00">19 Nov 2019, 08:27</time> by <a rel="author">Пламен Вълков</a></address>
      <p>По-малко от месец преди следващата си битка на професионалния ринг, един от най-добрите български боксьори Тервел Пулев вече знае името на съперника си. Това е коравият американец Дешон Уебстър, разкри GONG.BG. </p>
      <p>Срещата между двамата ще се проведе на 14 декември в зала "Колодрума" в Пловдив. Победителят ще вземе интерконтиненталната титла в полутежка категория. Очаква се близо до Тервел в битката да е и по-големият му брат Кубрат Пулев, който ще бъде негов секундант. </p>
      <p>Дешон Уебстър е сред силните бойци в категорията. Той е на 28 години, като до момента има 16 двубоя в кариерата си. От тях е спечелил 12, като шест от победите му са с нокаут. Той има две равенства, както и само две загуби. Едната от тях е с нокаут. </p>
      <p>Интересното е, че последните му два двубоя завършват наравно. Те са с Ал Сандс на 9 август и с Денис Морис на 7 септември. Загубите му са от непобедените до момента Стивън Нелсън на 9 юни 2018 г. и Али Ахмедов на 8 декември 2017 г. </p>
      <p>Дешон Уебстър е прекарал абсолютно цялата си кариера до момента по ринговете в родината си САЩ. Всичките му 16 битки до момента са се провели на различни точки в страната, като двубоят с Тервел ще е първият му извън нея. </p>
    </article>
  </body>
</html>