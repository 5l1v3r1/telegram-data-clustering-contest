<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/kaliforniya-trump-a-destek-veren-gm-toyoto-fiat-ve-nissan-dan-arac-almayacak"/>
    <meta property="og:site_name" content="euronews"/>
    <meta property="article:published_time" content="2019-11-19T08:47:44+00:00"/>
    <meta property="og:title" content="Kaliforniya eyaleti ile Trump arasında egzoz standardı savaşı"/>
    <meta property="og:description" content="ABD Başkanı Donald Trump ile başta Kaliforniya olmak üzere bir çok eyalat arasında araçların egzoz emisyon değerleri konusunda büyük bir savaş yaşanıyor. Kaliforniya, Trump’a destek veren GM, Toyoto, Fiat Chrysler ve Nissan’dan eyalet filosuna yeni araç almayacağını açıkladı."/>
  </head>
  <body>
    <article>
      <h1>Kaliforniya eyaleti ile Trump arasında egzoz standardı savaşı</h1>
      <address><time datetime="2019-11-19T08:47:44+00:00">19 Nov 2019, 08:47</time> by <a rel="author">Euronews </a></address>
      <p>ABD Başkanı Donald Trump ile başta Kaliforniya olmak üzere bir çok eyalet arasında araçların egzoz emisyon değerleri konusunda anlaşmazlık yaşanıyor. Kaliforniya, Trump’a destek veren General Motors, Toyoto, Fiat Chrysler ve Nissan’dan eyalet filosuna yeni araç almayacağını açıkladı.</p>
      <p>Kaliforniya ocak ayından itibaren egzoz emisyon değeri konusunda kendi yetkisini tanıyan firmalardan araç alacak. Bu firmalar arasında Ford, Honda, BMW ve Volkswagen bulunuyor.</p>
      <p>Kaliforniya, iklim değişikliğiyle mücadele çerçevesinde eyaletteki araçların egzoz emisyon değerlerin düşürülmesini ve sıfır emisyonlu taşıt (ZEV) sayısının arttırılmasını hedefliyor. Paris İklim Anlaşması'ndan çekildiğini açıklayan ABD Başkanı Donald Trump ise Kaliforniya ve buna destek veren eyaletlerin düzenlemesini çok katı buluyor. GM, Toyota, Fiat Chrysler ve Küresel Otomobil Üreticileri’nin üyeleri Trump’a destek veriyor.</p>
      <p>Kaliforniya 2016-2018 arasında GM'den 58,6 milyon dolar, Fiat Chrysler'dan 55,8 milyon dolar, Toyoto'dan 10,6 milyon dolar ve Nissan'dan 9 milyon dolar değerinde araç satın almıştı.</p>
      <p>Başkan Trump eylül ayında yaptığı açıklamada Temiz Hava Yasası uyarınca Kaliforniya’da federal standartların üzerinde bulunan egzoz gazı emisyonlarıyla ilgili düzenlemeleri kaldıracağını açıkladı. Kaliforniya ile birlikte 22 eyalet geçtiğimiz Cuma günü Trump’ın bu adımına karşı yeni bir dava açtı. Donald Trump’ın eylüldeki açıklamasından sonra da benzer bir itiraz davası açılmıştı. Trump bu adımıyla Kaliforniya’daki egzoz emisyon standartlarını iptal ediyor.</p>
      <ul>
        <li>
          <b>
            <a href="https://tr.euronews.com/2019/02/19/oecd-turkiye-ye-sera-gazi-emisyonlarini-dusurun-cagrisi-yapti-komur-yardimini-kesin">OECD, Türkiye’ye "sera gazı emisyonlarını düşürün" çağrısı yaptı</a>
          </b>
        </li>
      </ul>
      <h3>Trump: Amaç tüketici için ucuz araç üretmek</h3>
      <p>Trump, Kalifornia ziyareti sırasında Twitter hesabından yaptığı açıklamada egzoz emisyonu konusunda şu açıklamayı yapmıştı: “Trump yönetimi tüketiciye yönelik çok daha ucuz otomobil üretmek için Kaliforniya’daki emisyon düzenlemelerini iptal ederken, aynı zamanda otomobilleri büyük oranda daha güvenli yapıyor. Bu, fiyatlandırma ve güvenlik avantajıyla, çok daha ucuz ve güvenli şekilde daha fazla üretime yol açacak ve ayrıca daha eski ve yüksek derecede kirliliğe neden olan araçların yerini de çok daha çevre dostu yeni araçlar alacak. Yeni ve tek tip standart altında çok daha fazla araba üretilecek, bu da çok daha fazla iş iş iş demek!”</p>
      <figure>
        <iframe data-src="https://twitter.com/euronewses/status/1174342163141812224" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Otomobil üreticilerinin bu fırsatı değerlendirmeleri gerektiğini savunan Trump, aksi takdirde Kaliforniya'da bu alternatif olmadan üreticilerin işsiz kalacaklarını öne sürdü.</p>
      <p>Kalifornia eyaleti yetkilileri de Trump yönetiminin teklif ettiği federal emisyon standartlarının hava kirliliğini daha da artıracağı uyarısında bulunuyor.</p>
      <ul>
        <li>
          <b>
            <a href="https://tr.euronews.com/2018/04/04/kaliforniya-collerinde-volkswagen-in-dizel-mezarl-g-">Kaliforniya çöllerinde Volkswagen'in 'dizel mezarlığı'</a>
          </b>
        </li>
        <li>
          <b>
            <a href="https://tr.euronews.com/2018/06/14/alman-yarg-s-ndan-volkswagen-e-rekor-ceza">Dizel skandalında Volkswagen'e rekor ceza</a>
          </b>
        </li>
      </ul>
    </article>
  </body>
</html>