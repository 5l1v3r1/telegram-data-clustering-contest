<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-picchia-la-moglie-per-avere-soldi-per-la-droga-condannato.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T08:17:37+00:00"/>
    <meta property="og:title" content="Messina: picchia la moglie per avere soldi per la droga, condannato"/>
    <meta property="og:description" content="Trentaquatrenne condannato per maltrattamenti a Messina dopo la denuncia della ex moglie, aggredita a calci e pugni e bruciata con la cicca di sigaretta"/>
  </head>
  <body>
    <article>
      <h1>Messina: picchia la moglie per avere soldi per la droga, condannato</h1>
      <address><time datetime="2019-11-19T08:17:37+00:00">19 Nov 2019, 08:17</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>L'uomo era stato arrestato dai carabinieri a maggio scorso, dopo l'ennesima aggressione all'ex moglie</i>
      </p>
      <p>Due anni e 3 mesi per maltrattamenti. E’ questa la condanna decisa ieri dal giudice monocratico <b>Curatola</b> alla fine del processo al 34enne arrestato a maggio scorso dai Carabinieri dopo l’ennesima aggressione alla ex moglie.</p>
      <p>Per l’uomo, difeso dall’avvocato Nino <b>Cacia</b>, l’Accusa aveva chiesto la più severa condanna a 3 anni. Ma il giudice ha deciso diversamente, concedendogli anche le attenuanti generiche.</p>
      <p>IL 34enne, residente nella zona sud cittadina, era stato fermato il 17 maggio scorso dai militari del Nucleo Radiomobile proprio sull’uscio dell’abitazione della donna vittima, con la quale non conviveva più da circa 6 mesi.</p>
      <p>All’arrivo degli uomini dell’Arma, inveiva contro di lei da dietro la porta, con un coltellino in mano che aveva già adoperato per graffiare il battente. Lei, barricata in casa, terrorizzata, ha aperto soltanto quando lui è stato allontanato. E soltanto allora ha raccontato di continui soprusi, subiti per anni, imputati all’uso della droga da parte del marito.</p>
      <p>Più volte sarebbe stata minacciata e picchiata, lui avrebbe anche usato delle cicche di sigaretta procurandole micro ustioni, e in più di una occasione l’avrebbe derubata. Un incubo cui lei aveva cercato di mettere fine cacciandolo di casa. Ma non era bastato. Lui si era ripresentato a più riprese a casa, minacciandola per avere il denaro, e l’aveva anche aggredita in strada, mentre lei era in auto.</p>
    </article>
  </body>
</html>