<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89978"/>
    <meta property="og:site_name" content="Denník politika"/>
    <meta property="article:published_time" content="2019-11-19T08:35:03+00:00"/>
    <meta property="og:title" content="Slovenskí futbalisti musia v kvalifikácii o Euro 2020 zdolať Azerbajdžan a dúfať v remízu vo Walese"/>
    <meta property="og:description" content="19.11.2019 (Webnoviny.sk) – Slovenskí futbaloví reprezentanti nemajú pred záverečným vystúpením v E-skupine kvalifikácie o postup na majstrovstvá Európy 2020 situáciu vo vlastných rukách. V utorňajšom domácom zápase proti hráčom Azerbajdžanu (o 20.45 v Trnave) potrebujú bezpodmienečne zvíťaziť a na kontinentálny šampionát ich posunie len priaznivý výsledok duelu Wales – Maďarsko, v ktorom sa musí zrodiť remíza."/>
  </head>
  <body>
    <article>
      <h1>Slovenskí futbalisti musia v kvalifikácii o Euro 2020 zdolať Azerbajdžan a dúfať v remízu vo Walese</h1>
      <address><time datetime="2019-11-19T08:35:03+00:00">19 Nov 2019, 08:35</time> by <a rel="author">Webnoviny</a></address>
      <p>19.11.2019 (Webnoviny.sk) – Slovenskí futbaloví reprezentanti nemajú pred záverečným vystúpením v E-skupine kvalifikácie o postup na majstrovstvá Európy 2020 situáciu vo vlastných rukách. V utorňajšom domácom zápase proti hráčom Azerbajdžanu (o 20.45 v Trnave) potrebujú bezpodmienečne zvíťaziť a na kontinentálny šampionát ich posunie len priaznivý výsledok duelu Wales – Maďarsko, v ktorom sa musí zrodiť remíza.</p>
      <p>Slováci napriek neľahkej pozícii stále veria v priamy postup na záverečný turnaj a nespoliehajú sa na prípadné play-off Ligy národov.</p>
      <p><i>„Verím, že postúpime. Dúfam, že nám konečne niekto pomôže, pretože sa to ešte nestalo, odkedy som v reprezentácii. Do zápasu pôjdeme s túžbou vyhrať, ale nebude to jednoduché. Je pravda, že v Baku sme dosiahli hladké víťazstvo, ale padli nám viaceré strely z diaľky priamo do šibenice, čo sa nepodarí stále, a tak môže byť konečný výsledok klamlivý. Vieme, že duel s Azerbajdžanom bude ťažký, no sústredíme sa na aktuálnu kvalifikáciu a zatiaľ sa nepozeráme na Ligu národov,“</i> povedal stopér Milan Škriniar.</p>
      <h3>V Azerbajdžane hladký triumf 5:1</h3>
      <p>Slovenskí futbalisti majú príjemné spomienky na úvodné meranie síl s reprezentantmi Azerbajdžanu v aktuálnej kvalifikácii.</p>
      <p>Na trávniku súpera triumfovali presvedčivo 5:1, keď sa dvakrát presadil Marek Hamšík a po jednom góle pridali Stanislav Lobotka, Juraj Kucka a Dávid Hancko. Hráči zo zakaukazskej krajiny však v ostatných šiestich kvalifikačných dueloch kládli väčší odpor a potrápili Chorvátov, Maďarov i Walesanov.</p>
      <p><i>„Na tejto úrovni nám nikto nič nedaruje, takže musíme byť počas celého stretnutia plne koncentrovaní. Musíme využiť čas na dobrú regeneráciu a s kvalifikáciou sa chceme rozlúčiť víťazne,“</i> hovoril stredopoliar čínskeho Ta-lienu I-fang Hamšík.</p>
      <h3>Slováci sú v tabuľke na 4. mieste</h3>
      <p>Azerbajdžan bez ohľadu na výsledok zápasu v Trnave obsadí v tabuľke E-skupiny posledné piate miesto. Po siedmich zápasoch má na konte jediný bod za remízu s Chorvátskom.</p>
      <p>Slovensko figuruje na štvrtej pozícii so ziskom desiatich bodov a vyrovnaným skóre 11:11. Tretí Wales nazbieral jedenásť bodov a druhé Maďarsko dvanásť. Ak Slováci na Štadióne Antona Malatinského zvíťazia, budú potrebovať hráči Walesu aj Maďarska taktiež vyhrať na zabezpečenie si konečného druhého miesta.</p>
      <p>Paradoxne, zverenci trénera Pavla Hapala potrebujú v ich vzájomnom súboji remízu. V takom prípade by poskočili slovenskí futbalisti na druhú priečku s trinástimi bodmi, tretí Maďari by mali rovnaký počet bodov, ale horšie vzájomné zápasy, a Walesania by klesli na štvrtú pozíciu s dvanástimi bodmi.</p>
      <h3>Mak pre trest hrať nemôže</h3>
      <p>Slovenskí fanúšikovia v „malom Ríme“ aj pri televíznych obrazovkách budú sledovať priebeh duelu v Cardiffe, ktorý má rovnako ako súboj v Trnave výkop o 20.45 h. Situácia na Britských ostrovoch bude zaujímať aj samotných hráčov.</p>
      <p><i>„Na lavičke na mobiloch to možno budú sledovať, ale my na ihrisku musíme zostať plne sústredení na zápas s Azerbajdžanom,“</i> prezradil Hamšík, ktorého doplnil Róbert Mak. Ten je stabilnou súčasťou základnej zostavy národného tímu, ale v utorok nenastúpi pre kartový trest zo zápasu v Chorvátsku. <i>„Vieme, že proti Azerbajdžanu musíme vyhrať, a tomu bude prispôsobená aj hra. Výsledok druhého duelu nedokážeme ovplyvniť,“</i> uviedol krídelník Zenitu Petrohrad.</p>
      <p>Slováci majú s reprezentantmi Azerbajdžanu vysoko pozitívnu vzájomnú bilanciu. V doterajších siedmich stretnutiach dosiahli šesť víťazstiev a jednu prehru so skóre 17:5. V domácich prostredí sú zatiaľ stopercentní, keď triumfovali 4:1 (29. marca 1995), 3:0 (5. septembra 1998) a 3:1 (28. marca 2001). Dosiaľ jediné zaváhanie prišlo 6. júna 2001, kedy na súperovej pôde prehrali 0:2.</p>
      <p>O vylepšenie štatistík sa slovenskí futbalisti pokúsia v utorok pod vedením ukrajinskej rozhodcovskej trojice na čele so Sergijom Bojkom.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/slovenski-futbalisti-musia-v-kvalifikacii-o-euro-2020-zdolat-azerbajdzan-a-dufat-v-remizu-vo-walese/"><u>Slovenskí futbalisti musia v kvalifikácii o Euro 2020 zdolať Azerbajdžan a dúfať v remízu vo Walese</u></a> © SITA Všetky práva vyhradené.</p>
    </article>
  </body>
</html>