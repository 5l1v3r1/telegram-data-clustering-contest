<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125558/shedio-metashimatismoy-tis-apokalyptei-i-alpha-bank"/>
    <meta property="og:site_name" content="Insider"/>
    <meta property="article:published_time" content="2019-11-19T08:10:00+00:00"/>
    <meta property="og:title" content="Το σχέδιο μετασχηματισμού της αποκαλύπτει η Alpha Bank"/>
    <meta property="og:description" content="Ασφαλείς πληροφορίες αναφέρουν ότι η τράπεζα σχεδιάζει την απόσχιση του τμήματος κόκκινων δανείων και 700 περίπου εργαζομένων μαζί με NPEs 10 δισ. ευρώ."/>
  </head>
  <body>
    <article>
      <h1>Το σχέδιο μετασχηματισμού της αποκαλύπτει η Alpha Bank</h1>
      <h2>Ασφαλείς πληροφορίες αναφέρουν ότι η τράπεζα σχεδιάζει την απόσχιση του τμήματος κόκκινων δανείων και 700 περίπου εργαζομένων μαζί με NPEs 10 δισ. ευρώ.</h2>
      <address><time datetime="2019-11-19T08:10:00+00:00">19 Nov 2019, 08:10</time> by <a rel="author">Βάσω Αγγελέτου</a></address>
      <p>Σηκώνει αυλαία το σχέδιο μετασχηματισμού που επεξεργάζεται η <b>Alpha Bank</b> κατά τη σημερινή παρουσίαση των αποτελεσμάτων εννεάμηνου στους αναλυτές, το οποίο προβλέπει δραστική μείωση των κόκκινων δανείων με τη μέθοδο «carve-out».</p>
      <p>Ασφαλείς πληροφορίες αναφέρουν ότι η τράπεζα σχεδιάζει την απόσχιση του τμήματος κόκκινων δανείων και 700 περίπου εργαζομένων μαζί με NPEs 10 δισ. ευρώ, τα οποία θα πωληθούν σε επενδυτή στο πλαίσιο της συναλλαγής <b>“Galaxy”</b>. Το εν λόγω μοντέλο θυμίζει Eurobank και την πώληση της FPS πιθανότατα στην <b>PIMCO</b> μαζί με την τιτλοποίηση <b>«Cairo» </b>ύψους 7,5 δισ. ευρώ συν τη μικρότερη τιτλοποίηση <b>«Pillar» </b>ύψους 2 δισ. ευρώ.</p>
      <p>Οι ίδιες πηγές αναφέρουν ότι τα assets της Alpha Bank -προσωπικό και NPEs- θα μεταφερθούν σε ανεξάρτητη εταιρεία που θα συσταθεί για το σκοπό αυτό από fund με ποσοστό συμμετοχής και της ίδιας της τράπεζας. Αρμόδιες πηγές ξεκαθαρίζουν, πάντως, στο <b>insider.gr</b> ότι ο τελικός επενδυτής να αναδειχθεί μέσα από διαγωνιστική διαδικασία. Ιδιαίτερο ενδιαφέρον θα έχουν, πάντως, οι όροι της συναλλαγής, όπως οι όροι μεταφοράς του προσωπικού στην ανεξάρτητη εταιρεία, καθώς και το ποσοστό με το οποίο θα συμμετέχει η τράπεζα στη νέα εταιρεία που θα συσταθεί.</p>
      <p>Σημειώνεται ότι το κόκκινο χαρτοφυλάκιο της συστημικής τράπεζας διαμορφώνεται στα 21,3 δισ. ευρώ και, σύμφωνα με τις δεσμεύσεις που έχει αναλάβει η τράπεζα έναντι του Εποπτικού Μηχανισμού της ΕΚΤ (SSM), θα πρέπει να μειωθεί στα 16 δισ. ευρώ έως το τέλος του έτους. Ο στόχος αυτός δύσκολα να μπορούσε να επιτευχθεί χωρίς μια εμπροσθοβαρή λύση και αυτός είναι ο λόγος που προωθήθηκε η εν λόγω λύση.</p>
      <p>Παράλληλα, καθώς η συστημική λύση για απομείωση των NPEs <b>«Ηρακλής» </b>οδεύει προς ψήφιση στη Βουλή εντός Δεκεμβρίου, όλες οι συστημικές τράπεζες επισπεύδουν τα σχέδιά τους για εξυγίανση των χαρτοφυλακίων τους αξιοποιώντας τις τιτλοποιήσεις -ένα εργαλείο που μέχρι στιγμής μόνο η <b>Eurobank </b>έχει αξιοποιήσει έως την πλήρη υλοποίηση. Σειρά παίρνουν, όπως έχει αναφέρει το insider.gr, η <b>Τράπεζα Πειραιώς </b>με τιτλοποιήσεις 6 δισ. ευρώ εντός του πρώτου εξαμήνου του 2020, ενώ παράλληλη πορεία ακολουθεί και η Εθνική Τράπεζα που ήδη καταρτίζει χαρτοφυλάκια προς τιτλοποίηση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125615/i-nea-dioikitiki-omada-tis-alpha-bank"/>
        <a href="https://www.insider.gr/epiheiriseis/trapezes/125609/ayto-einai-shedio-metashimatismoy-tis-alpha-bank"/>
        <a href="https://www.insider.gr/epiheiriseis/trapezes/125607/sta-92-ekat-eyro-i-kerdoforia-tis-alpha-bank-sto-enneamino"/>
      </related>
    </article>
  </body>
</html>