<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tar-dykkersaken-til-stortinget/71824436"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T08:16:44+00:00"/>
    <meta property="og:title" content="Tar dykkersaken til Stortinget"/>
    <meta property="og:description" content="- Jeg vil kreve å få dykkersaken til Stortinget, sier Per Olaf Lundteigen, arbeidspolitisk talsperson i Senterpartiet."/>
  </head>
  <body>
    <article>
      <h1>Tar dykkersaken til Stortinget</h1>
      <h2>- Jeg vil kreve å få dykkersaken til Stortinget, sier Per Olaf Lundteigen, arbeidspolitisk talsperson i Senterpartiet.</h2>
      <address><time datetime="2019-11-19T08:16:44+00:00">19 Nov 2019, 08:16</time> by <a rel="author">Gunnar Ringheim</a></address>
      <p><a href="https://www.dagbladet.no/nyheter/frykter-ny-dykkerskandale/71740034">LO advarer mot å pulverisere ansvaret for helsa til 700 yrkesdykkere</a> som jobber innenfor oppdrett og anlegg. I en spørreundersøkelse i regi av Industri Energi svarte 57 prosent av dykkerne at de hadde opplevd situasjoner med fare for eget liv.</p>
      <p>- Vårt håp nå er at Stortinget skjærer gjennom og sørger for at dykkerne får et felles tilsyn under Arbeidstilsynet, som har god kompetanse på yrket vårt, sier arbeidsdykker Daniel Pilskog.</p>
      <h3>- Må ta lærdom</h3>
      <p>Per Olaf Lundteigen, arbeidspolitisk talsperson i Senterpartiet, er klar for å komme yrkesdykkerne i møte.</p>
      <p>
        <b>- Jeg vil kreve å få dykkersaken til Stortinget, enten for egen regning eller sammen med andre partier. Det er Stortinget som skal ha makta i demokratiet. Og da er det sånn at enten får vi sakene fra departementet, eller så reiser vi sakene sjøl, sier Per Olaf Lundteigen.</b>
      </p>
      <p>Sp-veteranen mener arbeidslivet må ta lærdom fra erfaringene etter dykkingen i Nordsjøen og hvilke konsekvenser det fikk.</p>
      <p>- Derfor er det åpenbart at den dykkingen som skjer innaskjærs må inn under norsk arbeidsmiljølovgivning og det tilsyn som Arbeidstilsynet står for, sier Lundteigen.</p>
      <h3>Ap: - De vil ikke svare</h3>
      <p>Eigil Knutsen, ansvarlig for dykkerne i Ap, opplyser til Dagbladet at også hans parti vil ha saken til Stortinget.</p>
      <figure>
        <img src="https://dbstatic.no/71824492.jpg?imageId=71824492&amp;x=0&amp;y=19.917012448133&amp;cropw=100&amp;croph=80.082987551867&amp;width=643&amp;height=387"/>
        <figcaption>Eigil Knutsen, dykkeransvarlig i Arbeiderpartiet, har i skriftlig spørsmål til næringsministeren bedt om at nytt regelverk og tilsyn av yrkesdykkerne skal behandles av Stortinget. Foto: Gunnar Ringheim / Dagbladet Vis mer</figcaption>
      </figure>
      <p>- Regjeringen vil foreløpig ikke svare på hvordan de har tenkt å behandle dette her, eller om de har tenkt å legge fram en helhetlig plan for Stortinget, men det krever vi at de gjør, sier Ap-representanten.</p>
      <p>I sitt høringsinnspill til nytt dykkerregelverk skriver pionerdykkernes interesseorganisasjon: <i>«Vi føler oss sikre på at lovforslaget vil svekke sikkerheten og øke belastningen for dykkerne. Det har i denne sak ikke manglet på advarsler. Vi krever derfor at saken om vernelovgivning for dykkerne skal opp i Stortinget».</i></p>
      <h3>Utfordrer statsråden</h3>
      <p>Det var bakgrunnen for at Eigil Knutsen tok saken opp skriftlig med næringsminister Torbjørn Røe Isaksen (H) 4. oktober: <i>«Vil statsråden lytte til pionerdykkerne, og sende en helhetlig sak om nytt regelverk og tilsyn for dykkerne til Stortinget?»</i></p>
      <p>I sitt svar skriver næringsministeren at han har tiltro til at etatene vil gjøre en grundig vurdering av samtlige innspill som har kommet inn.</p>
      <p><i>«Det er her viktig å understreke at formålet med forslaget er å styrke regelverket, ikke å svekke det»</i>, svarer statsråden, som poengterer at dersom det fremmes en lovendring, vil den på alminnelig måte bli framlagt for Stortinget.</p>
      <h3>- Utilstrekkelig utredning</h3>
      <p>Det hersker spenning om hvordan regjeringen vil forholde seg når Arbeidstilsynets fremste dykkerekspertise, etter å ha gjennomgått alle høringsinnspillene, konkluderer med at utredningen er utilstrekkelig.</p>
      <p>
        <b>I et brev til Direktoratet for Arbeidstilsynet 16. oktober skriver tilsynsleder Marita Scott og seniorrådgiver Lisbeth Tveit, som er koordinator for innaskjærs dykking, at uavklarte konsekvenser åpenbart kan medføre høyere ulykkesrisiko.</b>
      </p>
      <p>Scott og Tveit skriver at utfordringene med forslaget samlet sett er så store at det bør gjennomføres en ny utredning for å finne en bedre løsning.</p>
      <h3>- Ikke passive vitner</h3>
      <p>- Jeg har lest brevet fra ekspertene i Arbeidstilsynet og håper deres klare tale vekker regjeringen. Men Stortinget kan ikke være passive vitner til at yrkesdykkere får svekket sikkerhet og arbeidsvilkår, sier Solfrid Lerbrekk, arbeidspolitisk talsperson i SV.</p>
      <figure>
        <img src="https://dbstatic.no/71831333.jpg?imageId=71831333&amp;width=1024&amp;height=615"/>
        <figcaption><b>ARBEIDSTILSYNET:</b> Solfrid Lerbrekk, arbeidspolitisk talsperson i SV, mener Arbeidstilsynet bør håndtere all form for yrkesdykking. Foto: Vidar Ruud / NTB scanpix Vis mer</figcaption>
      </figure>
      <p>
        <b>Hun mener det er uakseptabelt at en hel yrkesgruppe går på jobb hver dag og frykter for sitt eget liv mens regjeringen tvinner tommeltotter.</b>
      </p>
      <p>- Næringsinteresser skal ikke settes over arbeidstakeres sikkerhet. I denne saken kan følgene bli fatale. Arbeidstilsynet bør håndtere all form for yrkesdykking, og arbeidsmiljøloven må være det gjeldende regelverket, sier Solfrid Lerbrekk.</p>
      <p>
        <b>Erlend Wiborg (Frp), leder for arbeids- og sosialkomitéen, mener at Stortinget må forsikre seg om at ikke innaskjærsdykkerne får en like elendig offentlig behandling som nordsjødykkerne.</b>
      </p>
      <figure>
        <img src="https://dbstatic.no/71778600.jpg?imageId=71778600&amp;width=1024&amp;height=615"/>
        <figcaption><b>NY RUNDE:</b> Erlend Wiborg (Frp), leder for arbeids- og sosialkomitéen på Stortinget, mener yrkesdykkerne fortjener at politikerne går en ny runde. Foto: Henning Lillegård / Dagbladet . Vis mer</figcaption>
      </figure>
      <p>- Dette er folk som utfører meget farlig arbeid og de fortjener da at vi går ekstra runder. Spesielt når Arbeidstilsynets dykkerekspertise ber om det, fagforeningene ber om det og flere arbeidsgivere ber om det. Jeg vil ikke akseptere at vi får en ny dykkerskandale, sier Erlend Wiborg.</p>
      <h3>- Hvem skal du ringe?</h3>
      <p>Eigil Knutsen har ingen tro på at det skal være tre tilsyn for dykkerne; Arbeidstilsynet, Sjøfartsdirektoratet og Petroleumstilsynet.</p>
      <p>
        <b>- Arbeidstilsynet peker selv på at dette vil skape usikkerhet og forvirring. Hvem skal du ringe hvis det skjer ei ulykke? Forslaget innebærer at arbeidstida for mange dykkere kan øke fra 1500 til 2000 timer i året. Det er en skummel utvikling når vi vet hvor belastende dette arbeidet er, Ap-representanten.</b>
      </p>
      <p>Og legger til:</p>
      <p>- For Arbeiderpartiet er det et mål at flest mulig skal være beskyttet av arbeidsmiljøloven og under tilsyn av Arbeidstilsynet. Regjeringen deler åpenbart ikke dette målet.</p>
      <h3>«Svært betenkelig»</h3>
      <p>Forslaget det strides om er utarbeidet av Arbeidstilsynet og Sjøfartsdirektoratet på oppdrag fra Arbeids- og sosialdepartementet, samt Nærings- og fiskeridepartementet.</p>
      <figure>
        <img src="https://dbstatic.no/71831367.jpg?imageId=71831367&amp;width=512&amp;height=308"/>
        <figcaption><b>LO:</b> Leif Morten Rasch har 15 års fartstid som nordsjødykker. Nå er han dykkeransvarlig i LO-forbundet Industri Energi. Foto: Gunnar Ringheim / Dagbladet Vis mer</figcaption>
      </figure>
      <p>
        <b>- Vi ber bare om at arbeidsmiljøloven skal gjelde for yrkesdykkerne innaskjærs på samme måte som for offshoredykkerne, sier Leif Morten Rasch i LO-forbundet Industri Energi.</b>
      </p>
      <p>Også arbeidsgiversiden er kritisk til forslaget. I sitt høringssvar skriver Abyss Group:</p>
      <p>
        <i>«Myndighetene har ikke noe som helst register over dykkeaktiviteten i Norge, og de vet derfor lite om hvordan dykkerne blir eksponerte og hvilket helseutfall dette får. Det er etter vårt syn svært betenkelig at det nå foreslåes å bygge opp enda en tilsynsmyndighet uten at denne basiskunnskapen er på plass. Vi mener at høringsutkastets forslag innebærer en fragmentering og svekkelse av tilsynsmyndighetenes spesialkompetanse, og at dette vil bli skadelig for prinsippene om like konkurransevilkår og trygt arbeidsmiljø.»</i>
      </p>
      <figure>
        <img src="https://dbstatic.no/71831348.jpg?imageId=71831348&amp;x=0&amp;y=3.5545023696682&amp;cropw=100&amp;croph=77.251184834123&amp;width=322&amp;height=326"/>
        <figcaption><b>SJEF:</b> Victor Jensen, daglig leder i Abyss Group. Foto: Privat Vis mer</figcaption>
      </figure>
      <p>
        <b>- Vi har altså argumentert for det samme som Industri Energi. Vi er opptatt av å ha klare forskrifter og aktive tilsyn som skaper et trygt arbeidsmiljø og like konkurransevilkår i hele bransjen, sier Victor Jensen, daglig leder i Abyss Group, til Dagbladet.</b>
      </p>
    </article>
  </body>
</html>