<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/bg-football/ventseslav-stefanov-jordan-lechkov-ne-kazva-istinata-penev-e-dobar-na-tenis-no-v-bfs-tryabva-da-si-nosi-otgovornost.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-19T08:41:31+00:00"/>
    <meta property="og:title" content="Венцеслав Стефанов: Йордан Лечков не казва истината, Пенев е добър на тенис, но в БФС трябва да си носи отговорност"/>
    <meta property="og:description" content="&quot;Много мераклии има да станат шефове на футболния съюз&quot;"/>
  </head>
  <body>
    <article>
      <h1>Венцеслав Стефанов: Йордан Лечков не казва истината, Пенев е добър на тенис, но в БФС трябва да си носи отговорност</h1>
      <address>
        <time datetime="2019-11-19T08:41:31+00:00">19 Nov 2019, 08:41</time>
      </address>
      <p>Президентът на Славия Венцеслав Стефанов бе гост в студиото на "Тази сутрин". Той коментира редица важни теми, касаещи Българския футболен съюз и националния отбор.</p>
      <p>"Според решението, което взехме на последния Изпълком, за временно изпълняващ длъжността беше определен Михаил Касабов. Решението беше взето от всички, без изключение, включително от Йордан Лечков. Всички се подписахме. Ако той не се е подписал, това говори много лошо за него. Секретарката мина през всички и всички се подписахме. Не съм видял дали след мен Лечков се е подписал.</p>
      <p>Йордан Лечков не казва истината. Истината не е такава. Моето мнение и на останалите, без изключение, беше, че цялото ръководство трябва да си подаде оставката и да се готвим за нов Конгрес. Живеем в демократична държава и всеки може да оспорва всичко. Всички решихме досегашното ръководство да си подаде оставката след Борислав Михайлов. Нормално е избраният от него Изпълком също да си подаде оставката. Не знам защоЛечков прави така, че да изостри обстановката, вместо да върви нормално, да се подготви конгреса, да завърши първенството.</p>
      <p>В момента документи подписва Касабов, защото той е вписан като президент и Йордан Лечков оспорва това вписване. След тази постановка на националния стадион, след оставката на Борислав Михайлов, започнаха да се пораждат доста порочни практики.</p>
      <p>Много мераклии има да станат шефове на футболния съюз. Има си дежурни, които от много години искат да станат. Те смятат, че там е една безгранична власт, взимат се едни пари... Лечков не е човекът, който ще определя съдбата. Той е определен да отговаря за националния отбор и виждате на какво дередже е националният отбор. Не знаех, че той е туристическа фирма. Той ходи на стадиона, за да се изпоти. Трябва да видим какво се получава.</p>
      <p>Емил Костадинов е кротък човек, той не страда от болни амбиции. Би ставал за президент, но той не обича да се навежда. Любо Пенев е добро момче, играе хубав тенис, разбира от футбол, но тук трябва голямо чувство за отговорност. Това са 600-700 клуба. Не е само да седнеш и "Знаеш ли тук, ляво, дясно". Бербатов много отгоре гледа на всичко. Той е голямата работа. Тук трябва един човек, който обича деца, обича футбола. Това нещо си иска доказан човек, който може да създава.</p>
      <p>Защо уважавам Борислав Михайлов? Той успя с авторитета си, с визията си, с възможностите и контактите да направи Българи да има толкова кадри в УЕФА. За мен той се справя. Лошото е, че всичките негативи сега се преписват на него. Сигурно е имал много кусури. Не става от едно растение да направиш президент на футболния съюз. Трябва да се работи", каза Стефанов.</p>
    </article>
  </body>
</html>