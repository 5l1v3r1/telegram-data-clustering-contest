<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T08:24:00+00:00"/>
    <meta property="og:title" content="پمپئو: آمریکا دیگر شهرک‌سازی‌ها در کرانه باختری را برخلاف قانون نمی‌داند"/>
    <meta property="og:description" content="به گزارش ایسنا، به نوشته روزنامه فرامنطقه‌ای القدس العربی، در این اظهارات کاملا کنار گذاشتن موضع دولت باراک اوباما، رئیس‌جمهوری سابق آمریکا در قبال مساله شهرک‌سازی‌های اسرائیل مشهود است."/>
  </head>
  <body>
    <article>
      <h1>پمپئو: آمریکا دیگر شهرک‌سازی‌ها در کرانه باختری را برخلاف قانون نمی‌داند</h1>
      <address>
        <time datetime="2019-11-19T08:24:00+00:00">19 Nov 2019, 08:24</time>
      </address>
      <p>در ادامه سیاست‌های حمایتگرانه آمریکا در قبال رژیم صهیونیستی که اجازه قدرت‌نمایی بیشتری به این رژیم در برابر فلسطینی‌ها می‌دهد، وزیر خارجه آمریکا اعلام کرد، کشورش دیگر شهرک‌سازی اسرائیلی در کرانه باختری را برخلاف قانون بین‌الملل نمی‌داند.</p>
      <p>به گزارش ایسنا، به نوشته روزنامه فرامنطقه‌ای القدس العربی، در این اظهارات کاملا کنار گذاشتن موضع دولت باراک اوباما، رئیس‌جمهوری سابق آمریکا در قبال مساله شهرک‌سازی‌های اسرائیل مشهود است.</p>
      <p>مایک پمپئو، وزیر خارجه آمریکا در عین حال تاکید کرد، موضع نهایی در قبال کرانه باختری باید از طریق مذاکرات اسرائیلی و فلسطینی مشخص شود.  </p>
      <p>رئیس دستگاه دیپلماسی آمریکا مدعی شد، آنچه آمریکا انجام داده تنها بازنگری در بحثی قانونی و حقوقی است. واشنگتن قصد ارسال هیچ پیامی پیرامون موضوع شهرک‌سازی‌ها ندارد.</p>
      <p>وزیر خارجه آمریکا با بیان اینکه دولت‌های قبلی آمریکا شهرک‌سازی‌های رژیم صهیونیستی را غیرقانونی می‌دانستند اما این دولت دیگر شهرک‌سازی‌ها را مغایر با قانون بین‌الملل نمی‌داند و مخالفتی با آن ندارد، افزود: اسرائیل همواره بر قانونی و مشروع بودن شهرک‌سازی‌ها تاکید کرده و ما تشویق می‌کنیم مساله فلسطین از طریق مذاکرات حل و فصل شود.</p>
      <p>وی در کنفرانسی خبری در مقر وزارت خارجه کشورش این گونه به مواضع جانبدارانه کشورش از صهیونیست‌ها ادامه داد که بیانیه‌های رسمی آمریکا درقبال فعالیت‌های شهرک‌سازی در کرانه باختری طی سال‌های گذشته متغیر بوده است.</p>
      <p>پمپئو تاکید کرد: در سال ۱۹۷۸ دولت (جیمی کارتر) به این نتیجه رسید که احداث شهرک‌های اسرائیلی در کرانه باختری مغایرتی با قانون بین‌الملل ندارد و بعد از آن دولت‌های دیگر با تصمیم کارتر مخالفت کردند.</p>
      <p>رئیس دستگاه دیپلماسی آمریکا ادعا کرد، اینکه دیگر شهرک‌سازی‌ها برخلاف قانون بین‌المللی نیست گامی مبتنی بر واقعیت‌ها، تاریخ و شرایط است.</p>
      <p>وی افزود، برخلاف قانون بین‌الملل دانستن احداث شهرک‌های اسرائیلی چیزی را حل نکرده و هیچ پیشرفتی در مساله صلح رقم نزده است.</p>
      <p>پمپئو در توجیه موضع‌گیری کشورش گفت، حقیقت تلخ است زیرا هرگز هیچ حکم قضایی برای درگیری و بررسی جدال برای روشن شدن اینکه چه کسی محق و چه کسی خاطی است، وجود نخواهد داشت، هیچ یک از مسائل مربوط به قانون بین‌الملل صلح را برقرار نخواهند کرد.</p>
      <p>وی درگیری اسرائیل و فلسطین را مشکل سیاسی پیچیده خواند و در ادامه با وجود این موضع‌گیری جانبدارانه، دو طرف اسرائیل و فلسطین را به مذاکره به عنوان تنها راه حل مشکلات سیاسی دو طرف دعوت کرد.</p>
    </article>
  </body>
</html>