<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ennyi-jarhat-fenyegeto-uzenetekert-es-videokert/"/>
    <meta property="og:site_name" content="lokál"/>
    <meta property="article:published_time" content="2019-11-19T08:20:53+00:00"/>
    <meta property="og:title" content="Ennyi járhat fenyegető üzenetekért és videókért"/>
    <meta property="og:description" content="Emberölés előkészületének minősül a gyilkossági szándék közzététele: akár ötévi szabadságvesztés is kiszabható azokra, akik szöveges üzenettel és különféle rémisztő videofelvételekkel azt tudatják, hogy vérontást fognak elkövetni - írta a Magyar Nemzet kedden."/>
  </head>
  <body>
    <article>
      <h1>Ennyi járhat fenyegető üzenetekért és videókért</h1>
      <address><time datetime="2019-11-19T08:20:53+00:00">19 Nov 2019, 08:20</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/06/okostelefon-1280x853.jpg"/>
      </figure>
      <p>
        <b>Emberölés előkészületének minősül a gyilkossági szándék közzététele: akár ötévi szabadságvesztés is kiszabható azokra, akik szöveges üzenettel és különféle rémisztő videofelvételekkel azt tudatják, hogy vérontást fognak elkövetni – írta a Magyar Nemzet kedden.</b>
      </p>
      <p>A lap egy határozatra hivatkozott, amelyet nemrég fogadott el a Kúria öttagú büntető jogegységi tanácsa.</p>
      <p>A büntetőjogi elmarasztaláshoz nem szükséges, hogy az üzenetet küldő embert valaki más megbízza a tett elkövetésével. Elegendő az is, ha saját elhatározásból közli a szándékát – írta a Magyar Nemzet.</p>
      <p>Az ítélkezés eddig nem volt egységes. Némelyik bírói fórum az elmarasztalás feltételének tekintette, hogy a gyilkossági üzeneteket továbbító személy valakinek a felhívására cselekedjék, mondhatni “bérgyilkosjelöltként” lépjen fel.</p>
      <p>A Kúria döntése nyomán az elkövető mostantól egyaránt felelős lesz, akár biztatásra fenyegetőzött, akár saját elhatározásból.</p>
      <p>Nagy László Tibor, az Országos Kriminológiai Intézet osztályvezetője a Magyar Nemzetnek úgy vélekedett, hogy hasznos és időszerű a Kúria új jogegységi határozata.</p>
      <p>Azt mondta, hogy a halálos fenyegetések ügyében is nagyon fontos a bűncselekmények megelőzése.</p>
      <p>Nagy László Tibor közölte, hogy a szándékos bűncselekmények négy szakaszra oszthatóak.</p>
      <p>Az első a gondolat, a bűnös szándék kialakulása – ez nem büntethető.</p>
      <p>A következő stádium az előkészület, vagyis például az eszköz beszerzése, a helyszín kiválasztása vagy a halálos fenyegetés közzététele. Az előkészületet önmagában csak a legsúlyosabb bűncselekmények esetében szankcionálja a törvény. Az emberölés előkészületének büntetése egytől öt évig terjedő szabadságvesztés lehet.</p>
      <p>Az előkészületet általában a kísérlet követi, amelyért ugyanolyan büntetés jár, mint a negyedik szakaszként megjelölhető befejezett bűntettért – sorolta az osztályvezető.</p>
    </article>
  </body>
</html>