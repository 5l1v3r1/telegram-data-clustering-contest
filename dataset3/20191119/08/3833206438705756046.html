<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ekspert-za-novite-pravila-pri-kormuvaneto-Kontrolut-veche-nyama-da-se-osushtestvyava-ot-choveshkiya-faktor-914908"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T08:26:00+00:00"/>
    <meta property="og:title" content="Експерт за новите правила при кормуването: Контролът вече няма да се осъществява от човешкия фактор"/>
    <meta property="og:description" content="Министерството на транспорта и на образованието най-после започнаха истинска реформа в обучението и ..."/>
  </head>
  <body>
    <article>
      <h1>Експерт за новите правила при кормуването: Контролът вече няма да се осъществява от човешкия фактор</h1>
      <address>
        <time datetime="2019-11-19T08:26:00+00:00">19 Nov 2019, 08:26</time>
      </address>
      <p>Министерството на транспорта и на образованието най-после започнаха истинска реформа в обучението и изпитите за шофьори, въвеждане на ред и да се ограничи корупцията. Това коментира собственик на автошкола Красимир Георгиев.</p>
      <p>"Най-важният резултат от тази реформа е да се намали броят на убитите млади хора. Защото, по-възрастните шофьори са изпуснати, обучавани са по една остаряла система , да не кажа без система. И този месец сме свидетели на млади загинали шофьори само няколко дни след като са получили книжката си от КАТ. Това какво ви говори на вас – подготовката не е достатъчна. Този път държавата в лицето на МОН и Министерство на транспорта не можем да ги виним“, категоричен е Георгиев.</p>
      <p>Двамата министри Вълчев и Желязков заявиха ясната си воля за промяна, въпреки ожесточената борба на статуквото, допълва той.</p>
      <p>"Тук се появи една нова професия в нашия бранш – рентиерство. 10-12 инструктори с техните коли работят към носител на разрешително и дават по определена сума за всеки курсист. Притежателят на разрешителното без да извършва каквото и да е обучение реализира печалба в порядъка между 7000 – 10000 лева на месец. Сами разбирате, че ако години наред получавате такива суми и ако някой сега реши да прекъсне този паричен поток ще излезете да протестирате“, обясни схемата Красимир Георгиев пред БГНЕС.</p>
      <p>
        <b>Какво е новото при изпитите?</b>
      </p>
      <p>Новото е, че контролът вече няма да се осъществява от човешкия фактор и няма да има намеса. Въвежда се електронна система "Досега как беше – отиват едни инспектори проверяват инструктор, влизат взаимоотношения и са доволни – нередовните стават доволни, а тези, които осъществяват контрола си тръгват с едни прилични доходи“.</p>
      <p>Собственикът на автошколата е убеден, че новата система е напълно обективна, неподкупна. Тя ще проследява в реално време маршрута на автомобила с курсиста и инструктора, упражнението, което се отработва, изминатите километри, средната скорост за часа и максимално достигната скорост.</p>
      <p>
        <b>Селфи преди кормуване</b>
      </p>
      <p>Преди започване на часа инструкторът посочва какво упражнение ще бъде отработено – кормуване по автомагистрала, градско или паркиране. Системата казва ОК. Тук се появява другият проблем- някои курсисти са много изобретателни и изпращат друг човек да покрие упражненията. За да се прекрати тази порочна практика – беше въведено т.нар. селфи на курсиста. "С него стартира часът и с него завършва – по време на самия час системата си работи и никой не си гледа телефоните, не записва лица, гръдни обиколки и пр.“, обясни Георгиев. След като е въведено селфито веднага се появили шепа хора, според които то е в нарушение. В тази връзка държавата ще въведе лицево разпознаване на кормуването – така както е на теоретичния изпит пред ДАИ.</p>
      <p>
        <b>Родителски контрол при шофьорския курс</b>
      </p>
      <p>Много важен момент в електронния контрол е, че родителите ще имат свободен достъп до системата и ще имат информация за обучението на тяхното дете какви упражнение отработва и кога и къде е било на кормуване, ще могат да дават оценки за качеството на услугата.</p>
      <p>За сравнение Красимир Георгиев показа как е сега и извади истински учебен картон. На него трябва да се попълва дата и час на кормуване, фамилия и подпис на преподавателя. Масова практика обаче е в картона да фигурира само подпис на курсиста, който обикновено го разписва накуп, че си е получил часа. Така, в картона има 31 подписа, колкото са необходимите часове по управление на МПС. "Ето това искат протестиращите да остане завинаги“, обясни той.</p>
      <p>Всички тези промени в изпитите категорично няма да оскъпят курсовете. "Нека е ясно това нещо ще струва нула лева на автошколите. И ако някоя от школите изтъкне това като мотив значи ще злоупотреби“.</p>
    </article>
  </body>
</html>