<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/zmones/top-10-turtingiausiu-lietuviu-sarasas-staigmenos-jau-pacioje-virsuneje-1750862/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T08:44:00+00:00"/>
    <meta property="og:title" content="Top 10 turtingiausių lietuvių sąrašas: staigmenos jau pačioje viršūnėje"/>
    <meta property="og:description" content="Reklama"/>
  </head>
  <body>
    <article>
      <h1>Top 10 turtingiausių lietuvių sąrašas: staigmenos jau pačioje viršūnėje</h1>
      <address><time datetime="2019-11-19T08:44:00+00:00">19 Nov 2019, 08:44</time> by <a rel="author">alfa</a></address>
      <p>Reklama</p>
      <p>
        <b>Žurnalas „Top“ jau šeštus metus iš eilės pristato turtingiausių Lietuvos gyventojų sąrašą. Išskirtinis leidinys, kuriame kaip niekada daug naujų pavardžių, nuo šiandien parduodamas spaudos platinimo vietose.</b>
      </p>
      <p>Bendras sąraše esančių 500 turtingiausių šalies žmonių turtas siekia beveik 20 mlrd. eurų, o pirmosios vietos jame ir toliau niekam neužleidžia „Vilniaus prekybos“ įkūrėjas Nerijus Numavičius. Nepaisant to, kad jo valdomas turtas mažėja antrus metus iš eilės ir šiandien, ekspertų vertinimu, siekia 1,1 mlrd. eurų, N. Numavičius vis dar išlieka vieninteliu milijardieriumi Lietuvoje.</p>
      <p>Antrąją poziciją sąraše išsaugojo „Girteka Logistics“ valdybos pirmininkas ir pagrindinis akcininkas Mindaugas Raila, o į trečiąją, įvertinus ne tik Lietuvoje, bet ir užsienyje veikiantį verslą, viesulu įsiveržė Gediminas Žiemelis, kurio kuriama aviacijos imperija jau apima visus pasaulio žemynus. 2018 m. sąraše G. Žiemelis buvo 16-as.</p>
      <p>Pirmajame turtingiausiųjų dešimtuke nebeliko „Vakarų medienos grupės“ valdybos pirmininko Sigito Paulausko ir „Norfos“ prekybos tinklo pagrindinio savininko Dainiaus Dundulio, pirmą kartą jame atsidūrė bendrovės „Hanner“ vadybos pirmininkas Arvydas Avulis.</p>
      <p>Antrajame dešimtuke taip pat daug pokyčių – jame nebeliko pastaruoju metu daugiau dėmesio politikai nei verslui priversto skirti Ramūno Karbauskio, tačiau be politikų dešimtukas neliko. Kauno merui Visvaldui Matijošaičiui praėjusias metais sekėsi ne tik savivaldos rinkimuose, bet ir versle – jo turtas, ekspertų vertinimu, palyginti su praėjusias metais, ūgtelėjo beveik penktadaliu, ir tai leido jam sugrįžti į 18-ą turtingiausiųjų sąrašo vietą.</p>
      <p>Antrajame dešimtuke rasime ir niekada ten iki šiol nebuvusių pavardžių – biotechnologijų pramonės Lietuvoje pradininką profesorių Vladą Algirdą Bumelį bei pagrindinį „Sanitex“ akcininką Stanislawą Michniewiczių.</p>
      <p>Reklama</p>
      <p>Naujienų prasme 2019 m. 500 turtingiausių lietuvių sąrašas yra išskirtinis. Jame net 77 naujos pavardės, o devyni naujokai iš karto įsitaisė pirmajame šimtuke. Šių metų sąrašas leidžia įžvelgti ir dar vieną tendenciją – pirmojo šimtuko bendras turtas auga lėčiau nei tų, kurie sąraše užima 101–500 vietas. Šis faktas, kartu įvertinus ir didėjantį sąrašo naujokų skaičių, liudija, kad Lietuva yra galimybių šalis.</p>
      <p>
        <b>„Top“ 10 turtingiausių žmonių sąrašas:</b>
      </p>
      <p>1. Nerijus Numavičius, „Vilniaus prekybos“ įkūrėjas, 1,1 mlrd. eurų;</p>
      <p>2. Mindaugas Raila, „Girteka Logistics“ valdybos pirmininkas, 750 mln. eurų;</p>
      <p>3. Gediminas Žiemelis, „Avia Solutions Group“ valdybos pirmininkas, 630 mln. eurų;</p>
      <p>4. Darius Mockus, „MG Baltic“ prezidentas, 610 mln. eurų;</p>
      <p>Reklama</p>
      <p>5. Žilvinas Marcinkevičius, buvęs VP grupės akcininkas, 405 mln. eurų;</p>
      <p>6. Lyda Lubienė, „Achemos grupės“ valdybos pirmininkė, 270 mln. eurų;</p>
      <p>7. Augustinas Rakauskas, „Kesko Senukų“ įkūrėjas, 250 mln. eurų;</p>
      <p>8. Ivanas Paleičikas, „Vaizgos“ akcininkas, 215 mln. eurų;</p>
      <p>9. Mindaugas Marcinkevičius, VP grupės akcininkas, 200 mln. eurų;</p>
      <p>10. Arvydas Avulis, „Hanner“ valdybos pirmininkas, 190 mln. eurų.</p>
      <p>Reklama</p>
      <p>Žurnalas „Top“ turtingiausių Lietuvos asmenų sąrašą sudaro vertindamas jiems priklausančių įmonių, žemės sklypų, nekilnojamojo turto vertę. Tarp turtingiausių šalies gyventojų dominuoja verslų savininkai, tačiau yra ir sportininkų, politikų, turtingų tėvų atžalų.</p>
      <p>Palyginti su praėjusių metų sąrašu, bendras 500 turtingiausių žmonių turtas padidėjo 1,97 mlrd. eurų ir siekia 19,56 mlrd. eurų. Turtingiausių asmenų sąraše yra 415 vyrų ir 85 moterys, 283 milijonierių turtas paaugo, 139 – sumažėjo, 78 liko toks pat.</p>
      <p>Visą sąrašą rasite žurnale „Top“.</p>
      <figure>
        <img src="https://www.ve.lt/uploads/img/0022_logotipai_po_str/alfa50_3.png"/>
      </figure>
    </article>
  </body>
</html>