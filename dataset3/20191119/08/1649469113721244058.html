<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/parodos/ndg-erdvese-eimunto-nekrosiaus-meno-fortas/"/>
    <meta property="og:site_name" content="Made in vilnius"/>
    <meta property="article:published_time" content="2019-11-19T08:01:39+00:00"/>
    <meta property="og:title" content="NDG erdvėse „Eimunto Nekrošiaus meno fortas“"/>
    <meta property="og:description" content="Lapkričio 22 d., penktadienį, 17 val. Nacionalinėje dailės galerijoje (Konstitucijos pr. 22) atidaroma Eimunto Nekrošiaus teatrui skirta paroda. Ekspozicija NDG – platesnės žymaus Lietuvos režisieriaus atminimo programos „Paskutinieji“ dalis. Lapkričio 21–30 dienomis vyks renginių ciklas „Eimuntas Nekrošius. PASKUTINIEJI“. Jį rengia Nekrošiaus įkurtas teatras Meno fortas ir Valstybinis jaunimo teatras. PASKUTINIŲJŲ..."/>
  </head>
  <body>
    <article>
      <h1>NDG erdvėse „Eimunto Nekrošiaus meno fortas“</h1>
      <address><time datetime="2019-11-19T08:01:39+00:00">19 Nov 2019, 08:01</time> by <a rel="author">Made in Vilnius</a></address>
      <p>
        <b>Lapkričio 22 d., penktadienį, 17 val. Nacionalinėje dailės galerijoje (Konstitucijos pr. 22) atidaroma Eimunto Nekrošiaus teatrui skirta paroda. Ekspozicija NDG – platesnės žymaus Lietuvos režisieriaus atminimo programos „Paskutinieji“ dalis.</b>
      </p>
      <p>Lapkričio 21–30 dienomis vyks renginių ciklas „Eimuntas Nekrošius. PASKUTINIEJI“. Jį rengia Nekrošiaus įkurtas teatras Meno fortas ir Valstybinis jaunimo teatras. PASKUTINIŲJŲ programoje bus parodyti paskutinieji Lietuvoje sukurti Nekrošiaus spektakliai, įvyks jo kūrybai apmąstyti skirta tarptautinė konferencija, susitikimai su režisieriaus spektaklių aktoriais, dokumentinių filmų peržiūros.</p>
      <p>Išskirtinis PASKUTINIŲJŲ programos renginys – paroda Eimunto Nekrošiaus meno fortas bus atidaryta lapkričio 22 d. ir veiks iki 2020 m. sausio 12 dienos Nacionalinėje dailės galerijoje.</p>
      <p>Parodoje Eimunto Nekrošiaus meno fortas pristatomi jau neberodomi spektakliai: Hamletas, Makbetas, Otelas, Metai, Giesmių giesmė, Faustas, Idiotas, Dieviškoji komedija. Eksponuojami režisieriaus kūrybinių bendražygių Nadeždos Gultiajevos ir Mariaus Nekrošiaus sukurtų spektaklių scenovaizdžių elementai, piešiniai, eskizai, kostiumai ir fotografijos iš asmeninių archyvų. Su spektakliais susietos režisieriaus minčių ir užrašų citatos. Parodos architektas Marius Nekrošius. Kuratoriai Audronis Liuga ir Julija Reklaitė. Dizaineris Audrius Jankauskas.</p>
      <p>Paroda Eimunto Nekrošiaus Meno fortas šią vasarą ir rudenį sulaukė didelio susidomėjimo Neapolio teatro festivalyje, Sankt Peterburgo teatro festivalyje Baltijskij dom ir teatro festivalyje <a href="https://www.google.com/search?client=safari&amp;rls=en&amp;sxsrf=ACYBGNQLq71oq24vKoQrffApPo0VeUEYRA:1571858168404&amp;q=Konfrontacje+teatralne&amp;spell=1&amp;sa=X&amp;ved=0ahUKEwiLi4_-i7PlAhXOD5oKHQULDWoQkeECCCwoAA">Konfrontacje teatralne</a> Liubline.</p>
      <p>Nekrošiaus kūryba daugiau kaip tris dešimtmečius yra tarptautinės teatro bendruomenės dėmesio centre. Nekrošius buvo vienas iš kelių Centrinės ir Rytų Europos šalių teatro menininkų, reikšmingai paveikusių šiuolaikinio teatro raidą ir atspindėjusių gilumines visuomenines šių šalių transformacijas. Šiam, vienam iškiliausių šiuolaikinės Lietuvos kultūros kūrėjų, tarptautinį pripažinimą pelnė jo unikalus, į nieką nepanašus meninis mąstymas, iš kurio gimė šiuolaikinio scenos meno žodyne jau prieš kelis dešimtmečius prigijęs terminas Nekrošiaus teatras.</p>
      <p>Pirmą kartą rengiama Nekrošiaus kūrybai skirta tarptautinė konferencija vainikuos PASKUTINIŲJŲ renginių ciklą. Konferencija Eimuntas Nekrošius DABAR įvyks lapkričio 29 d. Nacionalinėje dailės galerijoje. Joje dalyvaus ir pranešimus skaitys žinomi teatro teoretikai iš Lenkijos, Rusijos, Italijos, Lietuvos, taip pat tarptautinį pripažinimą pelnę jaunesni režisieriaus kolegos.</p>
      <p>Visa PASKUTINIŲJŲ programa skelbiama čia: <a href="http://bit.ly/2pLn5gP">http://bit.ly/2pLn5gP</a></p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/parodos/politiniu-kaliniu-arestineje-atgims-gedimino-kalne-rastu-sukileliu-istorija/"/>
        <a href="https://madeinvilnius.lt/pramogos/parodos/mo-muziejus-kvies-jono-meko-zvilgsniu-patirti-6-ojo-desimtmecio-niujorko-atmosfera/"/>
        <a href="https://madeinvilnius.lt/pramogos/parodos/vilniuje-atidaroma-1863-1864-metu-sukileliams-skirta-paroda/"/>
        <a href="https://madeinvilnius.lt/pramogos/parodos/sukilimo-vadu-perlaidojimo-isvakarese-vilniaus-paveikslu-galerijoje-paroda-ir-moksline-diskusija/"/>
        <a href="https://madeinvilnius.lt/pramogos/parodos/i-mo-90-uju-paroda-plusta-lankytojai-jau-apsilanke-45-tukstanciai/"/>
        <a href="https://madeinvilnius.lt/pramogos/parodos/valdovu-rumuose-surengta-paroda-apie-a-mickeviciaus-pona-tada-ikvepe-nauja-projekta/"/>
      </related>
    </article>
  </body>
</html>