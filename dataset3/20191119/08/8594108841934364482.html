<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/nie-je-vo-vasej-obci-bezplatna-wifi-otvorili-sme-sieste-kolo-dopytovej-vyzvy-k-dispozicii-je-este-53-miliona-eur/264317"/>
    <meta property="og:site_name" content="touchIT"/>
    <meta property="article:published_time" content="2019-11-19T08:58:45+00:00"/>
    <meta property="og:title" content="Nie je vo vašej obci bezplatná wifi? Otvorili sme šieste kolo dopytovej výzvy. K dispozícii je ešte 5,3 milióna eur"/>
    <meta property="og:description" content="Úrad podpredsedu vlády SR pre investície a informatizáciu otvoril v poradí šieste kolo dopytovej výzvy s názvom &quot;Wifi pre teba&quot;. Výzva je určená pre mestá a obce, aby mohli na svojom území ľ"/>
  </head>
  <body>
    <article>
      <h1>Nie je vo vašej obci bezplatná wifi? Otvorili sme šieste kolo dopytovej výzvy. K dispozícii je ešte 5,3 milióna eur</h1>
      <address><time datetime="2019-11-19T08:58:45+00:00">19 Nov 2019, 08:58</time> by <a rel="author">Ondrej Macko</a></address>
      <p>
        <b>
          <b>Úrad podpredsedu vlády SR pre investície a informatizáciu otvoril v poradí šieste kolo dopytovej výzvy s názvom „Wifi pre teba“. Výzva je určená pre mestá a obce, aby mohli na svojom území ľahšie zaviesť bezplatné bezdrôtové pripojenie pre obyvateľov aj turistov. K uzatvoreniu výzvy dôjde po vyčerpaní rozpočtu.</b>
        </b>
      </p>
      <p><i>„Približne pred rokom sme spustili dopytovú výzvu ´Wifi pre teba´ a mali sme pri tom jediný cieľ; využiť európske zdroje a pomôcť obciam a mestám zaviesť na svojom území bezplatnú wifi.  O výzvu je veľký záujem, a preto sme sa rozhodli spustiť jej šieste kolo, v rámci ktorého je k dispozícii suma takmer 5,3 milióna eur“</i>, hovorí vicepremiér Richard Raši.</p>
      <p>O zriadenie bezplatných Wifi zón je veľký záujem. Na výzvu úradu doteraz zareagovalo celkovo 454 žiadateľov. Takmer 300 z nich už má schválenú zmluvu v objeme 3 761 970,07 eur a wifi už reálne funguje v 15. mestách a obciach. Ostatné sú v procese zriaďovania.</p>
      <p>Minulý týždeň úrad vicepremiéra uzatvoril piate hodnotiace kolo dopytovej výzvy, do ktorej sa mohli v termíne od 13. augusta do 13. novembra 2019, prihlásiť obce/ mestá, ktoré majú záujem o podporu pri vybudovaní Wifi zón. Šieste kolo dopytovej výzvy je otvorené od<br/>13. novembra 2019 do 13. februára 2020, alebo do vyčerpania predpokladanej alokácie na výzvu.  K dispozícii je ešte suma 5 237 490,50 eur.</p>
      <p>Úrad vicepremiéra sa snaží prihlasovanie čo najviac zjednodušiť. Keď starostovia a primátori podajú žiadosť elektronicky cez systém ITMS2014+ a prihlásia sa cez svoje eID, veľa údajov za nich systém automaticky vyplní. Pripravený je aj vyplnený vzor žiadosti a súťažné podklady pre verejné obstarávanie.</p>
      <p>Výzva v rámci šiesteho kola je uverejnená na stránke: <a href="https://www.vicepremier.gov.sk/projekty/projekty-esif/operacny-program-integrovana-infrastruktura/prioritna-os-7-informacna-spolocnost/vyzvania-a-vyzvy/vyzva-c-opii-2018-7-1-dop-na-predkladanie-ziadosti-o-poskytnutie-nenavratneho-financneho-prispevku-wifi-pre-teba/">https://www.vicepremier.gov.sk/projekty/projekty-esif/operacny-program-integrovana-infrastruktura/prioritna-os-7-informacna-spolocnost/vyzvania-a-vyzvy/vyzva-c-opii-2018-7-1-dop-na-predkladanie-ziadosti-o-poskytnutie-nenavratneho-financneho-prispevku-wifi-pre-teba/</a>.</p>
      <h3>O projekte „Wifi pre teba“</h3>
      <p>Mestá a obce na Slovensku majú v rámci tejto výzvy možnosť vybudovať na svojom území bezplatné WiFi zóny pre obyvateľov i turistov. Tie je možné zriadiť na verejných priestranstvách, ako sú stanice, parky, knižnice, priestory pred mestským či obecným úradom, teda všade tam, kde je zabezpečený prístup verejnosti.</p>
      <p>Obec či mesto môže na jeden projekt dostať podporu maximálne 15 000 eur. Na základe pravidiel financovania z EÚ fondov sa však na financovaní vo výške 5% z celkových oprávnených výdavkov musia podieľať aj samotní žiadatelia. Cieľom je zabezpečiť dlhodobú udržateľnosť projektu, a tak musia žiadatelia zároveň vyčleniť dostatočné finančné prostriedky vo svojich rozpočtoch i na prevádzku WiFi zón.</p>
      <related>
        <h4>Súvisiace články</h4>
        <a href="https://touchit.sk/hp-predstavuje-novy-predplateny-servis-3d-tlace-sluzby-a-partnerstva-s-cielom-urychlit-svojim-zakaznikom-digitalny-vyrobny-proces/264331"/>
        <a href="https://touchit.sk/stedre-rozmery-vykonne-funkcie-mmd-predstavuje-novy-super-siroky-monitor-philips-439p9h/264324"/>
        <a href="https://touchit.sk/financne-rozhodnutia-slovakov-riadi-rodina-a-priatelia/264302"/>
      </related>
    </article>
  </body>
</html>