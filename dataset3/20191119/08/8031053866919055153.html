<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%af%cf%84%ce%b7%ce%bc%ce%b1-%cf%84%cf%89%ce%bd-%ce%b1%cf%81%cf%87%cf%8e%ce%bd-%cf%84%ce%b7%cf%82-%cf%81%ce%bf%cf%85%ce%bc%ce%b1%ce%bd%ce%af%ce%b1%cf%82-%ce%bd%ce%b1-%ce%bc%ce%b5%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T08:28:19+00:00"/>
    <meta property="og:title" content="Αίτημα των Αρχών της Ρουμανίας να μεταφερθεί στην Ελλάδα ο Κώστας Πάσσαρης – Τι αναφέρει το έγγραφο"/>
    <meta property="og:description" content="Αίτημα των Αρχών της Ρουμανίας να μεταφερθεί στην Ελλάδα και να εκτίσει το υπόλοιπο της ποινής του, ο διαβόητος Κώστας Πάσσαρης, έχει στα χέρια της η ελληνική Δικαιοσύνη."/>
  </head>
  <body>
    <article>
      <h1>Αίτημα των Αρχών της Ρουμανίας να μεταφερθεί στην Ελλάδα ο Κώστας Πάσσαρης – Τι αναφέρει το έγγραφο</h1>
      <address>
        <time datetime="2019-11-19T08:28:19+00:00">19 Nov 2019, 08:28</time>
      </address>
      <p>
        <b>Αίτημα των Αρχών της Ρουμανίας να μεταφερθεί στην Ελλάδα και να εκτίσει το υπόλοιπο της ποινής του, ο διαβόητος Κώστας Πάσσαρης, έχει στα χέρια της η ελληνική Δικαιοσύνη.</b>
      </p>
      <p>Το έγγραφο αποτελεί και επιθυμία του ίδιου του Πάσσαρη, ο οποίος πρόσφατα δήλωσε ότι επιθυμεί να επιστρέψει στην Ελλάδα και να δικαστεί στις 2 Δεκεμβρίου στη δευτεροβάθμια δίκη του για τη δολοφονία των δυο αστυνομικών στο Γενικό Κρατικό Νίκαιας κατά τη διάρκεια της απόδρασής του το 2001. Σε πρώτο βαθμό, τον περασμένο Μάιο είχε καταδικαστεί σε τέσσερις φορές ισόβια κάθειρξη και 71 χρόνια.</p>
      <p>Ο 44χρονος Πάσσαρης, που φέρεται ως εμπλεκόμενος σε επτά δολοφονίες, τραυματισμούς, κινηματογραφικές αποδράσεις, ληστείες, συμπλοκές, ναρκωτικά, μέσα από την φυλακή της Ρουμανίας δηλώνει μετανιωμένος για όσα έκανε. Θέλει μάλιστα όπως λέει να εκδοθεί στην Ελλάδα και να δικαστεί για τα εγκλήματα του.</p>
      <p>Στα χέρια των ελληνικών Αρχών, βρίσκεται Αίτημα της Ρουμανίας περί του αν η Ελλάδα συμφωνεί να μεταφερθεί ο κακοποιός στη χώρα για να εκτίσει το υπόλοιπο των ποινών που του επιβλήθηκαν στην Ρουμανία.</p>
      <p>Σημειώνεται πως την 30/7/2003 δικάστηκε εκεί δις ισόβια, για την δολοφονία δύο ατόμων σε αιματηρή ληστεία. Κατά το ρουμανικό Νόμο, με ευεργετικό υπολογισμό της ποινής, θα μπορούσε ενδεχομένως να αποφυλακιστεί από τη Ρουμανία περίπου μετά από το έτος 2020.</p>
      <p>Την Απόφαση καλείται να λάβει ο Εισαγγελέας Εκτέλεσης Ποινών του Πρωτοδικείου Αθηνών, μέσα σε σύντομη προθεσμία 90 ημερών, από τη λήψη του αιτήματος.</p>
      <p>Ο Πάσσαρης σε θετική απάντηση των ελληνικών Αρχών θα έρθει για να εκτίσει, σε πρώτη φάση, το υπόλοιπο των ποινών που του επιβλήθηκαν τελεσίδικα στη Ρουμανία και στη συνέχεια, αυτές που του επιβλήθηκαν από τα ελληνικά Δικαστήρια σε Πρώτο Βαθμό.</p>
      <p>Οι Δικηγόροι της οικογένειας των θυμάτων του αδικοχαμένου Αστυνομικού Διονύσιου Αλεβιζόπουλου, ποινικολόγοι Ανδρέας και Αλέξης Αναγνωστάκης θεωρούν πως η μεταφορά και η δίκη του κακοποιού στην Ελλάδα αποτελεί αποτέλεσμα της επίμονης πίεσης που ασκήθηκε στις Αρχές, με αλλεπάλληλες προσπάθειες και αιτήματα που υπέβαλλαν. Όπως λένε «πρέπει τώρα χωρίς καθυστέρηση οι Ελληνικές Αρχές να δεχτούν την πρόταση και να μεταχθεί στην Ελλάδα ο Πάσσαρης για έκτιση του υπόλοιπου της ποινής που του επιβλήθηκε στην Ρουμανία. Τούτο θα λάβει χώρα κατά ενσωμάτωση στο ελληνικό δίκαιο της Απόφασης-Πλαίσιο 2008/909/ΔΕΥ του Συμβουλίου της 27ης Νοεμβρίου 2008 κλπ σχετικά με την εφαρμογή της αρχής της αμοιβαίας αναγνώρισης σε ποινικές αποφάσεις σε όλα τα ευρωπαϊκά κράτη. Έτσι θα δοθεί η δυνατότητα να δικαστεί παρών και στην Ελλάδα, για τα αδικήματα που διέπραξε για τα οποία υπάρχει ανεπίτρεπτη καθυστέρηση εκδίκασης 20 περίπου χρόνων. Και για να εκτίσει στην Ελλάδα τις ποινές που τελικά θα του επιβληθούν από το Μικτό Ορκωτό Εφετείο Αθηνών στο οποίο δικάζεται την 2-12-2019. Είναι μοναδική ευκαιρία και οι συγγενείς των θυμάτων την αναμένουν».</p>
      <p>Πηγή πληροφοριών: dikastiko.gr</p>
    </article>
  </body>
</html>