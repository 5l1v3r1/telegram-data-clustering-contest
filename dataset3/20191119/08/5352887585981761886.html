<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/konkurse-twins-peak-2019-dalyvauja-net-87-metu-sulaukusios-dvynes-1750854/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T08:29:00+00:00"/>
    <meta property="og:title" content="Konkurse „Twins Peak 2019” dalyvauja net 87 metų sulaukusios dvynės!"/>
    <meta property="og:description" content="Reklama"/>
  </head>
  <body>
    <article>
      <h1>Konkurse „Twins Peak 2019” dalyvauja net 87 metų sulaukusios dvynės!</h1>
      <address><time datetime="2019-11-19T08:29:00+00:00">19 Nov 2019, 08:29</time> by <a rel="author">Aurika Merkienė</a></address>
      <p>Reklama</p>
      <p>
        <b>Šeštus metus vykstančiame Dvynių konkurse „Twins Peak 2019” šiemet dalyvauti konkurse užsiregistravo vyriausia dalyvių pora – 87 metų dvynės iš Joniškio rajono Gataučių kaimo Ona Džiugienė ir Julija Verbušaitienė.</b>
      </p>
      <p>Solidaus amžiaus sulaukusios dvynės – iki šiol nesiskundžia sveikata, yra guvios ir žvitrios. Vos per pusę kilometro viena nuo kitos gyvenančios senolės kasdien lanko viena kitą – sėda ant dviračio ir atmina aplankyt savo dvynės. „Kadangi abi seserys yra našlės, jos praleidžia daug laiko kartu – pakalba apie savo nedidelių ūkelių reikalus, pasižiūri televizorių, aptaria įvykius, kartais viena pas kitą nakvoja”, – pasakojo vienos iš seserų Onos Džiugienės dukra Vida Granzbergienė, atsiuntusi dvynių nuotrauką konkursui.</p>
      <p>Ona Džiugienė – buvusi buhalterė, jos dvynė sesuo Julija – mokytoja. Nors laikas ypatingus seserų panašumus ir ištrynė, jųdviejų miestelyje daug kas neskiria. „Buvę tetos mokiniai nuolat sveikinasi ir su mano mama, – juokėsi ponios Onos dukra. – Tačiau jiedvi jau įpratusios sveikintis ir viena už kitą. Seserys labai rūpinasi viena kita ir ypatingai jaučia viena kitos būsenas – net menkiausią negalavimą.”</p>
      <p>Tačiau senolių dvynių sveikata iki šiol pavydėtina – pernai seserys keliavo į Italiją, aplankė Romą, Vatikaną, pamatė popiežių, o vasarą ilsėdamos Nidoje kartu su artimaisiais numynė dviračiais iki Preilos! Šviesus protas joms leidžia naudotis kompiuteriu ir neatsilikti nuo visuomenės gyvenimo aktualijų.</p>
      <p>Dvynių konkurso organizatoriai labai tikisi pamatyti vyriausias dvynes Oną ir Juliją ir renginyje, kuris vyks lapkričio 30 d., 16 val. CUP 5 aukšto erdvėje.</p>
      <p>Dvynių renginys „Twins Peak” turi ne tik nepaprastų istorijų, bet ir dalyvių – pirmaisiais metais konkurse dalyvavę ir laimėję broliai dvyniai Džiugas ir Mažvydas Arnauskai, antraisiais metais į renginį atėjo lydimi sesučių – Ūlos ir Mėtos. Jų tėveliai Ieva ir Ramūnas Arnauskai juokėsi, kad antrąją porą dvynių pagimdė specialiai dvynių konkursui. Apmaudu, kad ši graži šeima paliko Lietuvą ir prieš kelis mėnesius išvyko gyventi į Vokietiją.</p>
      <p>Reklama</p>
      <p>Įspūdingą renginį jau sunku vadinti dvynių konkursu, kadangi jame dalyvauja ne tik gausybė dvynių porų, bet ir trejetukai, ir net ketvertukai. Konkursas svečių sulaukia ne tik iš visos Lietuvos, bet ir iš Norvegijoje, Švedijoje, Airijoje, Anglijoje, Ispanijoje, JAV, Australijoje net Maroke bei kitose užsienio šalyse gyvenančių lietuvių šeimų, auginančių gamtos fenomenu laikomus vaikučius – dvynukus ar trynukus.</p>
      <p>Pernai savo dalyvavimu konkursą praturtino net du ketvertukai – unikalusis muzikaliųjų vilniečių Gancevskių ketvertukas – trys broliai ir sesuo, ir šįmet savo šeštajį gimtadienį atšventę radviliškiečiai Pranskevičiai, taip pat auginantys tris berniukus ir mergaitę.</p>
      <p>Klegantis, čiauškantis ir akyse besidvejinantis mažų ir didelių „vienodukų” būrys sulaukia ypač daug simpatijų. Tad nieko nuostabaus, jog dvynių renginį kasmet remia ir didžiausi Lietuvos dvyniai – geraširdžiai krepšininkai Darjušas ir Kšyštofas Lavrinovičiai. Įtemptas krepšinio varžybų grafikas niekaip neleidžia garsiesiems broliams patiems sudalyvauti dvynių renginyje, tačiau jie visuomet mielai priperka dovanų mažiesiems šventės dalyviams.</p>
    </article>
  </body>
</html>