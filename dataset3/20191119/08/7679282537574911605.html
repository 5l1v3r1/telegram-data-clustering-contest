<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bharat-bachao-rally-of-congress-scheduled-to-be-held-on-30th-november-likely-to-be-postponed-2857529.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T08:40:53+00:00"/>
    <meta property="og:title" content="कांग्रेस की 'भारत बचाओ' रैली की तारीखों में हो सकता है बदलाव, जानें क्यों"/>
    <meta property="og:description" content="कांग्रेस की 30 नवंबर को होने वाली भारत बचाओ रैली की तारीखों में बदलाव हो सकता है। एएनआई सूत्रों के अनुसार, 30 नवंबर को होने वाली यह रैली अब 14 दिसंबर को हो सकती है। इसके पीछे की वजह संसद में जारी..."/>
  </head>
  <body>
    <article>
      <h1>कांग्रेस की 'भारत बचाओ' रैली की तारीखों में हो सकता है बदलाव, जानें क्यों</h1>
      <address><time datetime="2019-11-19T08:40:53+00:00">19 Nov 2019, 08:40</time> by <a rel="author">लाइव हिन्दुस्तान, नई दिल्ली</a></address>
      <p>कांग्रेस की 30 नवंबर को होने वाली भारत बचाओ रैली की तारीखों में बदलाव हो सकता है। एएनआई सूत्रों के अनुसार, 30 नवंबर को होने वाली यह रैली अब 14 दिसंबर को हो सकती है। इसके पीछे की वजह संसद में जारी शीतकालीन सत्र है।</p>
      <figure>
        <iframe data-src="https://twitter.com/ANI/status/1196661125015719936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इससे पहले कांग्रेस ने शनिवार को कहा था कि वह बेरोजगारी, आर्थिक मंदी और कृषि संकट को लेकर आगामी 30 नवंबर को दिल्ली के रामलीला मैदान में बड़ी रैली का आयोजन करेगी ताकि केंद्र सरकार की 'जनविरोधी नीतियों को जनता के समक्ष बेनकाब किया जा सके।</p>
      <p>मुख्य विपक्षी पार्टी इन मुद्दों को लेकर पहले ही जिला और प्रदेश स्तर पर आंदोलन कर रही है और इसका समापन दिल्ली की रैली से होगा जिसे 'भारत बचाओ रैली नाम दिया गया है। कांग्रेस ने पांच नवम्बर से 15 नवम्बर के बीच देश के विभिन्न हिस्सों में आंदोलन करने की योजना बनाई थी, हालांकि अयोध्या मामले का फैसला आने की पृष्ठभूमि में कुछ राज्यों में पार्टी ने इस कार्यक्रम को थोड़ा आगे बढ़ा दिया था। पार्टी का कहना था कि उसने पिछले कुछ दिनों देश के अलग अलग हिस्सों में सरकार की विफलताओं को उजागर करने के लिए विरोध प्रदर्शन किया था।</p>
      <p>
        <b>ये भी पढ़ें: <a href="https://beta.livehindustan.com/national/story-congress-dmk-ncp-walkout-from-the-lok-sabha-on-the-issue-of-removing-spg-security-from-rahul-priyanka-soniya-gandhi-2857471.html">SPG सुरक्षा हटाने का मुद्दा संसद में उठा, कांग्रेस ने किया वॉकआउट</a></b>
      </p>
    </article>
  </body>
</html>