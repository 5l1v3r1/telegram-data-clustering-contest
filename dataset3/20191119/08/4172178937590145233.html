<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/plus/epikairotita/article/73820/100-eyro-prostimo-giati-kathe-tsigaro-kai-kaimos"/>
    <meta property="og:site_name" content="ΦΩΣ"/>
    <meta property="article:published_time" content="2019-11-19T08:49:54+00:00"/>
    <meta property="og:title" content="100 ευρώ πρόστιμο γιατί κάθε τσιγάρο και... καημός"/>
    <meta property="og:description" content="Στη θέσπιση αυστηρότερων προστίμων για όσους δεν συμμορφώνονται στην καθολική απαγόρευση του καπνίσματος σε κλειστούς δημόσιους χώρους προχώρησε η κυβέρνηση,..."/>
  </head>
  <body>
    <article>
      <h1>100 ευρώ πρόστιμο γιατί κάθε τσιγάρο και... καημός</h1>
      <h2>Στη θέσπιση αυστηρότερων προστίμων για όσους δεν συμμορφώνονται στην καθολική απαγόρευση του καπνίσματος σε κλειστούς δημόσιους χώρους προχώρησε η κυβέρνηση, που στέλνει το μήνυμα για έναρξη αυστηρών ελέγχων για την εφαρμογή του αντικαπνιστικού νόμου, που δεν θα περιορίζονται στις απλές συστάσεις.</h2>
      <address><time datetime="2019-11-19T08:49:54+00:00">19 Nov 2019, 08:49</time> by <a rel="author">ΦΩΣ TEAM</a></address>
      <p>Σύμφωνα με απόφαση που υπογράφουν οι υπουργοί Οικονομικών, Προστασίας του Πολίτη, Υγείας και Εσωτερικών και η οποία εκδόθηκε σε ΦΕΚ λίγα 24ωρα πριν από τη σημερινή επίσημη ανακοίνωση του εθνικού σχεδίου δράσης κατά του καπνίσματος, που θα γίνει παρουσία του πρωθυπουργού Κυριάκου Μητσοτάκη, πλέον όσοι επιμένουν να καπνίζουν σε χώρους παροχής υπηρεσιών υγείας, κλειστούς χώρους εργασίας, κλειστούς χώρους μπαρ, εστιατορίων, καφετεριών θα τιμωρούνται με πρόστιμο 100 ευρώ, έναντι 50 που ήταν έως πρότινος. Στα 200 ευρώ παραμένει το πρόστιμο για όσους καπνίζουν σε κλειστούς και υπαίθριους χώρους όπου βρίσκονται παιδιά (σχολεία, παιδικοί σταθμοί, παιδικές χαρές, γήπεδα κ.α.), ενώ 1.500 ευρώ θα πληρώνει όποιος καπνίζει σε όχημα στο οποίο επιβαίνουν ανήλικοι κάτω των 12 ετών.</p>
      <p>Στα 500 ευρώ ορίζεται το πρόστιμο για τον υπεύθυνο διαχείρισης των κλειστών δημόσιων χώρων για κάθε παράβαση που αφορά την ανοχή του προς τον καπνιστή, την έλλειψη ανάρτησης σήμανσης και λήψης λοιπών μέτρων αποτροπής του καπνίζειν και έλλειψη συνεργασίας με τα όργανα ελέγχου. Σε περίπτωση δε επανάληψης της παράβασης, τότε διπλασιάζεται το αμέσως προηγούμενο πρόστιμο που επιβλήθηκε στο ίδιο άτομο. Αξίζει να σημειωθεί ότι τα πρόστιμα για τα μπαρ, εστιατόρια και καφέ διαφοροποιούνται ανάλογα με την έκταση που έχουν. Ετσι, για μικρά καταστήματα έκτασης κάτω των 100 τ.μ. το πρόστιμο για τον υπεύθυνο ξεκινά από τα 500 ευρώ, για τα καταστήματα άνω των 100 τ.μ. το πρόστιμο ξεκινά από τα 2.000 ευρώ και για τα μεγάλα καταστήματα (άνω των 300 τ.μ.) από τα 6.000 ευρώ. Σε κάθε περίπτωση, στην πέμπτη παράβαση προβλέπεται και οριστική ανάκληση της άδειας λειτουργίας του καταστήματος.</p>
      <p>Στην κοινή υπουργική απόφαση περιγράφονται με ακρίβεια οι αρμόδιες αρχές και τα όργανα ελέγχου, μεταξύ των οποίων είναι οι υγειονομικές υπηρεσίες των ΟΤΑ, οι ένστολοι της ΕΛ.ΑΣ., της Δημοτικής Αστυνομίας και των λιμενικών αρχών, καθώς και οι διαδικασίες ελέγχου και ο τρόπος πιστοποίησης των παραβάσεων. Οι έλεγχοι θα είναι είτε τακτικοί είτε έκτακτοι και πάντα σε συνάρτηση και με τις καταγγελίες που θα γίνονται στις αρμόδιες αρχές. Σημειώνεται ότι το υπουργείο Υγείας αναμένεται να ενεργοποιήσει για τον λόγο αυτό τον τετραψήφιο αριθμό 1142. Σύμφωνα με την ΚΥΑ, το 40% των εισπραχθέντων από τα πρόστιμα ποσών θα διατίθενται στο υπουργείο Υγείας, το 30% στο υπουργείο Εσωτερικών, το 20% στο υπουργείο Προστασίας του Πολίτη, ενώ από 5% θα λαμβάνουν και τα υπουργεία Ναυτιλίας και Τουρισμού.</p>
      <p>kathimerini.gr</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/plus/epikairotita/article/73639/apagoreysi-kapnismatos-pos-ginetai-o-elegxos-kai-poso-einai-ta-prostima-pinakes"/>
        <a href="https://www.fosonline.gr/plus/epikairotita/article/73426/sxedon-7-000-tsampatzides-sta-mesa-mazikis-metaforas-ton-oktovrio"/>
        <a href="https://www.fosonline.gr/plus/epikairotita/article/71180/elegxoys-gia-tin-efarmogi-toy-antikapnistikoy-nomoy-pragmatopoiise-i-ethniki-arxi-diafaneias"/>
        <a href="https://www.fosonline.gr/plus/ey-zin/article/69876/ti-prostima-tha-epivallontai-stoys-kapnistes-kai-sta-katastimata-den-psifisan-kke-elliniki-lysi"/>
        <a href="https://www.fosonline.gr/sports/article/69487/antikapnistiko-sef-mexri-teloys"/>
        <a href="https://www.fosonline.gr/podosfairo/superleague/article/67279/peitharxiki-dioxi-se-paok-kai-ari-me-aformi-tis-anakoinoseis-toys"/>
      </related>
    </article>
  </body>
</html>