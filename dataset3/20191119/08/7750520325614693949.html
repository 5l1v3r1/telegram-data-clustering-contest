<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/na-chernigivshhyni-shahraj-zbyrav-groshi-dlya-uchasnykiv-ato.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T08:06:36+00:00"/>
    <meta property="og:title" content="На Чернігівщині шахрай “збирав” гроші для учасників АТО"/>
    <meta property="og:description" content="На Чернігівщині шахрай “збирав” гроші для учасників АТО"/>
  </head>
  <body>
    <article>
      <h1>На Чернігівщині шахрай “збирав” гроші для учасників АТО</h1>
      <address>
        <time datetime="2019-11-19T08:06:36+00:00">19 Nov 2019, 08:06</time>
      </address>
      <p>
        <b>Киянина, який використовував підроблене посвідчення співробітника СБУ для збору коштів на учасників бойових дій, затримала на Чернігівщині Служба безпеки України, передає <a href="https://1news.com.ua/">1NEWS</a> з посиланням на пресцентр СБУ.</b>
      </p>
      <figure>
        <img src="https://1news.com.ua/wp-content/uploads/2019/11/43200-3.jpg"/>
      </figure>
      <p>“Оперативники СБУ встановили, що мешканець Києва використовував документ схожий на службове посвідчення СБУ при контактах з комерсантами, зокрема на Чернігівщині. Він просив бізнесменів надати кошти на потреби учасників бойових дій, у тому числі з правоохоронних органів”, — сказано у повідомленні.</p>
      <p>За попередньою інформацією слідства, суми “пожертв” сягали 100 тисяч гривень. Крім того він пропонував нібито сприяння у вирішенні питань із перевезенням товарів через митний кордон.</p>
      <p>Правоохоронці затримали зловмисника під час його перебування у Чернігові. У чоловіка було вилучено документ з ознаками підробки та вогнепальну зброю, схожу на автомат Калашникова російського виробництва.</p>
      <p>Наразі розпочато кримінальне провадження за ст. 358 (підроблення документів, печаток, штампів та бланків) та ч. 1 ст. 263 (незаконне поводження зі зброєю, бойовими припасами або вибуховими речовинами) Кримінального кодексу України.</p>
      <p>Триває досудове розслідування.</p>
    </article>
  </body>
</html>