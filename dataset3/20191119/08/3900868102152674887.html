<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562221/diamataris-zwtikos-stochos-oi-kales-scheseis-tis-elladas-me-to-kogkreso"/>
    <meta property="og:site_name" content="NOOZ."/>
    <meta property="article:published_time" content="2019-11-19T08:54:00+00:00"/>
    <meta property="og:title" content="Διαματάρης: Ζωτικός στόχος οι καλές σχέσεις της Ελλάδας με το Κογκρέσο"/>
    <meta property="og:description" content="Ομιλία σε ελληνικό συνέδριο στην Ουάσινγκτον πραγματοποίησε ο αρμόδιος για τον Απόδημο Ελληνισμό υφυπουργός Εξωτερικών, Αντώνης Διαματάρης και στάθηκε κυρίως στην αξιοποίηση του Κογκρέσου ως μοχλού ώθησης για την αναβάθμιση των ελληνοαμερικανικών σχέσεων"/>
  </head>
  <body>
    <article>
      <h1>Διαματάρης: Ζωτικός στόχος οι καλές σχέσεις της Ελλάδας με το Κογκρέσο</h1>
      <address>
        <time datetime="2019-11-19T08:54:00+00:00">19 Nov 2019, 08:54</time>
      </address>
      <p>
        <b>Ομιλία σε ελληνικό συνέδριο στην Ουάσινγκτον πραγματοποίησε ο αρμόδιος για τον Απόδημο Ελληνισμό υφυπουργός Εξωτερικών, Αντώνης Διαματάρης και στάθηκε κυρίως στην αξιοποίηση του Κογκρέσου ως μοχλού ώθησης για την αναβάθμιση των ελληνοαμερικανικών σχέσεων</b>
      </p>
      <p>Πρόκειται για την πρώτη υψηλού επιπέδου συνάντηση, «Νοτιοανατολική Ευρώπη &amp; Ανατολική Μεσόγειος: Νέες στρατηγικές, Νέες Προοπτικές», που διοργανώνεται από το «Delphi Economic Forum» και την εφημερίδα «Καθημερινή».</p>
      <p>Χαρακτηρίζοντας την ανάπτυξη των σχέσεων με το Κογκρέσο ως «ζωτικό στόχο», ο κ. Διαματάρης υπενθύμισε ότι υπήρξαν δύσκολες στιγμές που ταλάνισαν την πορεία των ελληνοαμερικανικών σχέσεων στη σύγχρονη ιστορία. Όπως εξήγησε, αυτές οι δυσκολίες ανέδειξαν τον ρόλο της ελληνικής διασποράς σε σταθεροποιητικό παράγοντα των διμερών σχέσεων κατά τη διάρκεια κρίσεων. Μάλιστα συνέχισε την ιστορική αναδρομή αναφερόμενος στα διδάγματα που αποκόμισε η ελληνική κοινότητα από το εμπάργκο πώλησης αμερικανικών όπλων που είχε επιβάλει το Κογκρέσο στην Άγκυρα μετά την εισβολή στην Κύπρο.</p>
      <p>«Για την κοινότητα υπήρξε μια τεράστια ανακούφιση, αλλά τη δίδαξε σημαντικά μαθήματα σχετικά με τον τρόπο λειτουργίας του πολιτικού συστήματος γενικότερα και τον ρόλο του Κογκρέσου, ειδικότερα, στη διαμόρφωση της εξωτερικής πολιτικής… Οι καιροί έχουν αλλάξει. Η Ελλάδα και η Αμερική είναι όσο πιο κοντά μπορούν και πρέπει να είναι… Αλλά τα ζητήματα παραμένουν και είναι απειλητικά όπως άλλοτε. Ευτυχώς τα μαθήματα του παρελθόντος δεν έχουν ξεχαστεί», σημείωσε ο κ. Διαματάρης.</p>
      <p>Σχετικά με το τωρινό επίπεδο των ελληνοαμερικανικών σχέσεων, ο υφυπουργός διαπίστωσε με ικανοποίηση ότι η Ελλάδα έχει χτίσει ισχυρούς διαύλους επικοινωνίας με το Κογκρέσο, οικοδομώντας παράλληλα συμμαχίες με άλλες κοινότητες που λειτουργούν ως ένας σημαντικός πολλαπλασιαστής ισχύος.<br/> </p>
    </article>
  </body>
</html>