<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/19/news/casa_elisabetta_trenta_ministra-241396694/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T08:54:00+00:00"/>
    <meta property="og:title" content="Trenta si arrende: &quot;Mio marito ha presentato rinuncia per la casa, traslocheremo&quot;"/>
    <meta property="og:description" content="La ministra schiacciata dalle polemiche per l'alloggio di servizio che da lei è passato al marito. &quot;Il suo è un atto d'amore nei"/>
  </head>
  <body>
    <article>
      <h1>Trenta si arrende: "Mio marito ha presentato rinuncia per la casa, traslocheremo"</h1>
      <h2>La ministra schiacciata dalle polemiche per l'alloggio di servizio che da lei è passato al marito. "Il suo è un atto d'amore nei miei confronti". E sui 5s: "Non sono stata trattata bene, ma resto nel Movimento"</h2>
      <address>
        <time datetime="2019-11-19T08:54:00+00:00">19 Nov 2019, 08:54</time>
      </address>
      <p>"Mio marito, pur essendo tutto regolare, e sentendosi in imbarazzo, per salvaguardare la famiglia ha presentato istanza di rinuncia per l'alloggio". Lo ha annunciato intervistata da Radio 24 l'ex ministra della Difesa grillina, Elisabetta Trenta. "Il suo è un atto d'amore nei miei confronti", ha detto.<br/><br/>"Lasceremo l'appartamento nel tempo che ci sarà dato per fare un trasloco e mettere a posto la mia vita da un'altra parte. Sono una cittadina come gli altri, chiedo e pretendo rispetto", ha dichiarato l'ex ministra sfogandosi per <a href="https://www.repubblica.it/politica/2019/11/17/news/l_ex_ministra_grillina_trenta_sotto_accusa_vive_ancora_nell_appartamento_che_occupava_quando_stava_al_governo-241261424/">le polemiche che l'hanno travolta</a> a causa quell'alloggio di servizio passato da lei, ministra (con casa di proprietà a Roma), al marito militare. Un benefit rivendicato con forza in virtù della regolarità delle procedure, 180 metri quadrati in centro a Roma, per 540 euro al mese, composto da doppio salone di rappresentanza, quattro camere, due bagni, cucina con terrazza e posto auto nel garage condominiale.</p>
      <h3>Elisabetta Trenta: "Nessun privilegio, quella casa spetta a mio marito. E paghiamo affitto di 540 euro"</h3>
      <figure>
        <video src="https://media.gedidigital.it/repubblicatv/file/2019/11/18/673604/673604-video-rrtv-650-trenta_circo_massimo.mp4"/>
      </figure>
      <p>"Non ho violato nessuna legge - ha insistito anche oggi - è tutto in regola, mi sono attenuta alle regole. Hanno speculato sulla mia privacy. Forse da ministro - ha aggiunto amareggiata - ho dato fastidio a qualcuno, non lo so, ma non voglio alimentare polemiche, sono una donna di Stato". Quanto al M5s, che sembra averla 'scaricata' in questa vicenda, prima Trenta ha rassicurato dicendo "non sono stata trattata bene, ma io nei valori del Movimento ci credo e non ho nessuna intenzione di abbandonarlo"; poi però, ha ammesso: "Prendermi una pausa di riflessione da Movimento? Chissà, magari me la prendo".<br/><br/><br/>Scottano d'altronde le parole di Luigi Di Maio che ha definito "non accettabile" la sua permanenza nell’alloggio in via dell’Amba Aradan, e l'attacco diretto amplificato via Blog delle stelle. "Ho parlato con Di Maio - ha detto stamattina - credo che abbia capito le mie ragioni, poi non lo so che cosa vogliano fare...". Fastidiosa comunque agli occhidei grillini quell'operazione che ha trasferito l'assegnazione dell'appartamento dall'allora ministra al consorte, maggiore Claudio Passarelli, addetto alla segreteria del generale Nicolò Falsaperna, a sua volta è segretario generale della Difesa. Ieri la <a href="https://www.repubblica.it/politica/2019/11/18/news/m5s_di_maio_trenta-241314455/">Procura militare di Roma ha aperto un fascicolo</a> sul caso. "Atto duvuto", ha spiegato il procuratore militare Antonio Sabino, per "sgomberare ogni dubbio, anche da un punto di vista amministrativo"; ma anche la magistratura ordinaria potrebbe intervenire dopo l’esposto del Sindacato dei militari.<br/><br/><br/>Trenta però ha spiegato ancora: "Non è una questione di grado, Maggiore, si può essere anche un Sergente: è una questione di incarico. Sono alloggi di incarico, temporanei. Un ufficiale si sposta di solito ogni tre anni, sposta la famiglia, i figli, e la moglie non può lavorare. Si sta lottando contro i privilegio, e io ho fatto tanto. Ma si sta facendo un 'caso Elisabetta Trenta' che non esiste. Si sta lasciando passare l'idea che l'ex ministro abbia mantenuto la casa di servizio: è falso. Quell'alloggio è stato assegnato temporaneamente a mio marito. Ci dormo perché sono la moglie".<br/><br/>Infine l'ex ministra 5s, pur arrendendosi al pressing, ha continuato a difendere il suo operato. Anzi, prendendosela con la stampa che ha raccontato il caso, ha attaccato ancora: "Mentre c'è Venezia che affoga, e sappiamo il motivo, si parla per giorni sul nulla di un ex ministro. Vorrei che la stampa avesse un ruolo diverso. La mia colpa è essere una persona per bene".<br/><br/><br/> </p>
    </article>
  </body>
</html>