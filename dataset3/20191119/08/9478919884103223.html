<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/gia-astato-kairo-me-topikes-kataigides-proeidopoioyn-oi-meteorologoi/"/>
    <meta property="og:site_name" content="ert.gr"/>
    <meta property="article:published_time" content="2019-11-19T08:12:58+00:00"/>
    <meta property="og:title" content="Για άστατο καιρό με τοπικές καταιγίδες προειδοποιούν οι μετεωρολόγοι"/>
    <meta property="og:description" content="Αστατος καιρός με κατά τόπους και κατά περιόδους αυξημένες νεφώσεις, που θα δίνουν βροχές και καταιγίδες τοπικού χαρακτήρα, κυρίως στο Ιόνιο και στα ηπειρωτικά έως το μεσημέρι, αναμένονται σήμερα, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών."/>
  </head>
  <body>
    <article>
      <h1>Για άστατο καιρό με τοπικές καταιγίδες προειδοποιούν οι μετεωρολόγοι</h1>
      <address><time datetime="2019-11-19T08:12:58+00:00">19 Nov 2019, 08:12</time> by <a rel="author">Κων/να Βαλαούρα</a></address>
      <p>Αστατος καιρός με κατά τόπους και κατά περιόδους αυξημένες νεφώσεις, που θα δίνουν βροχές και καταιγίδες τοπικού χαρακτήρα, κυρίως στο Ιόνιο και στα ηπειρωτικά έως το μεσημέρι, αναμένονται σήμερα, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Μετά το μεσημέρι στο Ιόνιο, στη Θεσσαλία και στην Κεντρική Μακεδονία τα φαινόμενα τοπικά θα ενταθούν, ενώ από τις βραδινές ώρες ένα μέτωπο αρκετά έντονων καταιγίδων θα επηρεάσει το Ιόνιο και περιοχές της Δυτικής Ελλάδας, με επέκταση τη νύχτα ανατολικότερα.</p>
      <p>Η θερμοκρασία θα κυμανθεί στη Δυτική Μακεδονία από 5 έως 17 βαθμούς, στη Βόρεια Ελλάδα από 8 έως 19, στην Ήπειρο από 8 έως 23 βαθμούς, στην Κεντρική Ελλάδα από 8 έως 22, στη Δυτική και Νότια Ελλάδα από 15 έως 22 βαθμούς, στα υπόλοιπα ηπειρωτικά από 9 έως 23 βαθμούς, στα νησιά του Ιονίου από 15 έως 21 βαθμούς και στα νησιά του Αιγαίου από 15 έως 24 βαθμούς Κελσίου.</p>
      <p>Οι άνεμοι στο Αιγαίο θα πνέουν αρχικά από ανατολικές διευθύνσεις με εντάσεις έως 5 μποφόρ, ενώ στο Ιόνιο νοτιοανατολικοί με εντάσεις έως 6 μποφόρ και βαθμιαία τοπικά 7 με 8 μποφόρ.</p>
      <p>Στην Αττική αναμένεται άστατος καιρός με νεφώσεις που κατά περιόδους θα δίνουν τοπικές βροχές και σποραδικές καταιγίδες. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 16 έως 21 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές και ενδεχομένως τοπικές καταιγίδες. Τις πρώτες πρωινές ώρες η ορατότητα θα είναι περιορισμένη. Οι άνεμοι θα πνέουν ανατολικοί νοτιοανατολικοί με εντάσεις 3 έως 4 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <p>Πηγή meteo.gr</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/epideinosi-toy-kairoy-stin-kriti-2/"/>
        <a href="https://www.ert.gr/perifereiakoi-stathmoi/pirgos/entones-kataigides-simeiothikan-stin-ileia/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/chalaei-o-kairos/"/>
        <a href="https://www.ert.gr/eidiseis/ellada/kinonia/syntomi-kakokairia-apo-to-vrady/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/aithrios-simera-o-kairos-stin-kriti-139/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/genika-aithrios-simera-o-kairos-stin-kriti-3/"/>
      </related>
    </article>
  </body>
</html>