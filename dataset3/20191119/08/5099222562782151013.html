<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23499878-patronul-firmei-deratizare-care-intervenit-blocurile-evacuate-din-timisoara-retinut-3-persoane-intre-care-2-copii-murit-iar-20-sunt-spitalizati.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T08:14:00+00:00"/>
    <meta property="og:title" content="UPDATE Patronul firmei care a făcut dezinsecția într-un bloc din Timișoara unde au murit doi copii și mama unuia dintre ei a fost reținut / 28 de persoane sunt spitalizate"/>
    <meta property="og:description" content="Patronul firmei care a făcut deratizările în cele două blocuri evacuate în Timișoara a fost reţinut pentru 24 de ore. Trei persoane - un bebeluș de 10 zile, un copil de 3 ani și mama"/>
  </head>
  <body>
    <article>
      <h1>UPDATE Patronul firmei care a făcut dezinsecția într-un bloc din Timișoara unde au murit doi copii și mama unuia dintre ei a fost reținut / 28 de persoane sunt spitalizate</h1>
      <address><time datetime="2019-11-19T08:14:00+00:00">19 Nov 2019, 08:14</time> by <a rel="author">Redactia</a></address>
      <p>
        <b>Patronul firmei care a făcut deratizările în cele două blocuri evacuate în Timișoara a fost reţinut pentru 24 de ore. Trei persoane - un bebeluș de 10 zile, un copil de 3 ani și mama acestuia din urmă - au murit, iar alți 16 copii și 12 adulți sunt internați în prezent. Toate aceste persoane locuiau în același bloc, iar luni seară un al doilea imobil în care firma a făcut dezinsecție și deratizare a fost evacuat, preventiv.</b>
      </p>
      <ul>
        <li>
          <a href="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm">Ce substanță i-ar fi ucis pe cei 3 oameni din blocul din Timișoara în care s-a făcut deratizare</a>
        </li>
      </ul>
      <p><b>Ora 8:40:</b> Rezultatele probelor de apă analizate în laborator indică faptul că din punct de vedere fizico - chimic, apa este potabilă în blocul de locuințe, potrivit informațiilor DSP Timiș, transmise Ministerului Sănătății.<br/><br/><b>Ora 8:35: </b>16 copii și 12 adulți care locuiau în blocul din Timișoara, toți în stare stabilă, sunt internați marți dimineață, anunță Ministerul Sănătății. 16 copii și 5 adulți însoțitori sunt internați la Spitalul de Copii Louis Țuracanu, 9 adulți sunt internați la Spitalul Județean și încă 3 adulți la Spitalul Municipal din Timișoara. <br/><br/>Surse judiciare au declarat pentru Mediafax că patronul firmei Bistim Dera SRL, care a făcut dezinfecția și deratizarea, a fost reținut pentru 24 de ore pentru vătămare corporală, ucidere din culpă și trafic de produse sau substanțe toxice.<br/><br/>Reprezentanții Poliției Timiș au făcut apel la populație să anunțe dacă știu locații în care această firmă a mai făcut dezinsecție și deratizare. "Apelez la populație, dacă s-a facut deratizare să anunțe, chiar și în județ. Ancheta se va derula cu prioritate și urgență si vom clarifica toate aspectele, a declarat luni seară șeful Poliției Timiș, Alin Petecel, citat de <a href="https://www.opiniatimisoarei.ro/substanta-ucigasa-gasita-ascunsa-intre-haine-intr-un-apartament-in-care-s-a-facut-deratizare-in-al-doilea-bloc-evacuat-la-timisoara-dupa-cel-in-care-au-pierit-doi-copii-si-o-mama-video/18/11/2019">Opinia Timișoarei</a>.<br/><br/><a href="https://www.hotnews.ro/stiri-esential-23499629-inca-bloc-din-timisoara-fost-evacuat-dupa-intr-apartament-facut-deratizare.htm">Luni seară, încă un bloc din Timișoara a fost evacuat, după ce într-unul dintre apartamente s-ar fi făcut lucrări de dezinsecție și deratizare cu aceeași firmă.</a> Potrivit reprezentanților ISU Timiș, măsura de evacuare completă a blocului de pe strada Vaida Voievod a fost luată preventiv, pentru efectuarea măsurătorilor în vederea identificării nivelului de substanțe periculoase. Ușa apartamentului în care s-a făcut deratizarea a fost sigilată, iar cei 31 de locatari ai blocului au fost evacuați.<br/><br/>Reprezentanții ISU Timiș au anunțat luni că au depistat prezența unei substanțe neurotoxice la etajele trei și patru ale blocului din Complexul Studențesc în care s-au înregistrat cele trei decese, după ce la sfârșitul săptămânii trecute s-a făcut dezinsecția și deratizarea. Au fost evacuați locatarii tuturor celor 200 de apartamente din imobil.<br/><br/>"În urma primei cercetări chimice s-a constatat pe casa scării între etajul 3 si 4 prezența slabă a substanței neurotoxice. Drept urmare s-a descins și în apartamentele de la etajul 4, unde s-au înregistrat decesele ulterior, iar acolo s-au constatat niveluri slabe de substanță neurotoxică, iar la etajul 3 un nivel mediu de substanță neurotoxică”, a declarat șeful ISU Timiș, Lucian Mihoc.<br/><br/>Mihoc a precizat că echipajul CBRN (folosit în cazul accidentelor nucleare, biologice, chimice si radiologice -n.r.) "a făcut verificări la alte două locații identificate, deoarece vineri s-a efectuat o deratizare/dezinsecție de către aceeași firmă, iar în procesul verbal întocmit de această firmă s-a constatat că s-au folosit următoarele substante: deadină 100g, cipermetrină - concentrație 6,85%, tetrametrimă concentrație 1,25%, coformulati 100 g și raticid rotex pastă”.<br/><br/><b>CITEȘTE ȘI:</b> <a href="https://www.hotnews.ro/stiri-esential-23498223-alerta-timisoara-doi-copii-mama-unuia-dintre-murit-iar-alte-cinci-persoane-din-acelasi-bloc-internate-urgenta.htm">VIDEO Alertă în Timișoara: Bloc cu 200 de apartamente, evacuat după ce doi copii și mama unuia dintre ei au murit / ISU: Substanță neurotoxică detectată la ultimele două etaje ale blocului, în urma unei dezinsecții/ 12 copii și 8 adulți sunt internați / Un alt bloc a fost evacuat luni seară</a></p>
    </article>
  </body>
</html>