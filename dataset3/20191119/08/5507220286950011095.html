<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187008/"/>
    <meta property="og:site_name" content="Janam TV"/>
    <meta property="article:published_time" content="2019-11-19T08:39:56+00:00"/>
    <meta property="og:title" content="റെയിൽവേയിൽ റോബോട്ട് യുഗം ; കോച്ച് ഫാക്ടറികളിൽ വിപ്ലവം സൃഷ്ടിക്കാൻ സോണ"/>
    <meta property="og:description" content="ലക്‌നൗ: ആധുനിക വത്കരണത്തിന്റെ വ്യത്യസ്ത രീതിയുമായി രാജ്യത്തെ റെയില്‍വേ കോച്ച് ഫാക്ടറികള്‍. ഇനി മുതല്‍ കോച്ച് ഫാക്ടറികളില്‍ സാങ്കേതിക പ്രവര്‍ത്തനങ്ങള്‍ക്ക്"/>
  </head>
  <body>
    <article>
      <h1>റെയിൽവേയിൽ റോബോട്ട് യുഗം ; കോച്ച് ഫാക്ടറികളിൽ വിപ്ലവം സൃഷ്ടിക്കാൻ സോണ</h1>
      <address><time datetime="2019-11-19T08:39:56+00:00">19 Nov 2019, 08:39</time> by <a rel="author">Janam TV Web Desk</a></address>
      <p>ലക്‌നൗ: ആധുനിക വത്കരണത്തിന്റെ വ്യത്യസ്ത രീതിയുമായി രാജ്യത്തെ റെയില്‍വേ കോച്ച് ഫാക്ടറികള്‍. ഇനി മുതല്‍ കോച്ച് ഫാക്ടറികളില്‍ സാങ്കേതിക പ്രവര്‍ത്തനങ്ങള്‍ക്ക് ഹ്യൂമനോയിഡ് റോബോട്ടുകളെ ഉപയോഗിക്കും. ഇതിനായി ഇന്ത്യ നിര്‍മ്മിച്ച ആദ്യ സോണ 1.5 റോബോട്ടിന്റെ പരീക്ഷണം വിജയകരമായി പൂര്‍ത്തിയായി.</p>
      <p>ഇന്ത്യയില്‍ നിര്‍മ്മിച്ച സമ്പൂര്‍ണ്ണ റോബോട്ടാണ് സോണ 1.5. റെയില്‍വേ കോച്ചു ഫാക്ടറികളിലെ രേഖകളും ഫയലുകളും ഒരിടത്തു നിന്നും മറ്റൊരിടത്തേക്ക് മാറ്റാന്‍ ഇവയെ ഉപയോഗിക്കാം. ആളുകളെ സ്വാഗതം ചെയ്യുന്നതിനും മറ്റുമുള്ള പരിശീലനം റോബോട്ടുകള്‍ക്ക് നല്‍കിയിട്ടുണ്ടെന്നും ഔദ്യോഗിക വൃത്തങ്ങള്‍ അറിയിച്ചു.</p>
      <p>ഈ റോബോട്ടില്‍ ഉപയോഗിച്ചിരിക്കുന്ന സാങ്കേതിക വിദ്യ മറ്റ് റോബോട്ടുകളില്‍ ഉപയോഗിച്ചിരിക്കുന്നതിനേക്കാള്‍ വ്യത്യസ്തമാണ്. മനുഷ്യന് സമാനമായ സ്‌പൈന്‍ സാങ്കേതിക വിദ്യ ഉപയോഗിച്ചാണ് സോണ 1.5 നിര്‍മ്മിച്ചിരിക്കുന്നത്.നാവിഗേഷന്‍ മാപ്പിംഗ് എന്നിവ അടിസ്ഥാനമാക്കി നിര്‍മ്മിച്ച റോബോട്ടുകളെ വൈഫൈ ഉപയോഗിച്ച് ലാപ്‌ടോപ്പില്‍ നിന്നും സ്മാര്‍ട് ഫോണ്‍ വഴിയും നിയന്ത്രിക്കാം.</p>
      <p>സോണയുടെ ഏറ്റവും വലിയ സവിശേഷത ഡോക്കിംഗ് പ്രോഗ്രാമിംഗ് ഉണ്ട് എന്നതാണ്. ഇത് ബാറ്ററി തീരുന്നതിന് മുന്‍പ് ചാര്‍ജ്ജിംഗ് പോയിന്റിലേക്ക് പോകാന്‍ റോബോട്ടുകളെ പ്രേരിപ്പിക്കുന്നു്. കാഴ്ച, അള്‍ട്രാസോണിക്, സ്പര്‍ശം,, ലേസര്‍, ചൂട് തുടങ്ങിയ ഉയര്‍ന്ന സാങ്കേതിക സെന്‍സറുകള്‍ ഉള്ളതിനാല്‍ ഈ റോബട്ടുകള്‍ക്ക് ഇരുട്ടിലും പ്രവര്‍ത്തിക്കാന്‍ കഴിയും.</p>
    </article>
  </body>
</html>