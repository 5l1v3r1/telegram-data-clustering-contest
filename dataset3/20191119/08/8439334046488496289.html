<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/remata-chyta.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T08:05:00+00:00"/>
    <meta property="og:title" content="Ρέματα …ΧΥΤΑ!"/>
    <meta property="og:description" content="Ρέματα που έχουν γίνει μικροί ΧΥΤΑ, αλλά και περιοχές ολόκληρες που δεν έχουν αποψιλωθεί ποτέ αποτελούν τους κινδύνους σε περιπτώσεις πυρκαγιάς και πλημμυρών για την πόλη του …"/>
  </head>
  <body>
    <article>
      <h1>Ρέματα …ΧΥΤΑ!</h1>
      <address>
        <time datetime="2019-11-19T08:05:00+00:00">19 Nov 2019, 08:05</time>
      </address>
      <p>
        <b>Ρέματα που έχουν γίνει μικροί ΧΥΤΑ, αλλά και περιοχές ολόκληρες που δεν έχουν αποψιλωθεί ποτέ αποτελούν τους κινδύνους σε περιπτώσεις πυρκαγιάς και πλημμυρών για την πόλη του Ρεθύμνου.</b>
      </p>
      <p>Επειδή πολύς λόγος έχει γίνει για την προετοιμασία της πόλης ενόψει πλημμυρών, αλλά και με αφορμή την πυρκαγιά του περασμένου μήνα, όταν διαπιστώθηκε ότι η πόλη δυστυχώς δεν ήταν έτοιμη να αντιμετωπίσει έναν φυσικό κίνδυνο, είναι σημαντικό να αναδειχθούν οι ευθύνες πολιτών και υπηρεσιών.</p>
      <p>Των υπηρεσιών, που δεν φροντίζουν εγκαίρως να κάνουν αυτά που πρέπει ώστε να αποψιλώνουν τις περιοχές από ξερόχορτα ή να καθαρίζουν τα ρέματα και των πολιτών που δεν κάνουν το ίδιο, όταν πρόκειται για τις ιδιοκτησίες τους.</p>
      <p>Ωστόσο, το τελευταίο διάστημα εκτελούνται, όπως σημείωσαν στη στήλη τόσο η αντιπεριφερειάρχης Μαίρη Λιονή όσο και η διευθύντρια της τεχνικής υπηρεσίας της ΠΕΡ Ελένη Ρανουτσάκη, πολλές εργολαβίες καθαρισμού ρεμάτων. Και δυστυχώς είναι αποκαλυπτικά και τραγικά τα όσα βρίσκουν οι εργολάβοι στα ρέματα: από πεταμένα νεκρά ζώα μέχρι … αυτοσχέδιες καλύβες και αποθήκες! «<i>Έχουμε βγάλει φωτογραφίες και δεν μπορεί κανείς να φανταστεί κανείς τι βρίσκουν οι εργολάβοι μέσα. Από αυθαίρετα μικρά κτίσματα, από λάστιχα, νεκρά ζώα. Μικροί ΧΥΤΑ είναι οι κοίτες των ποταμών.</i></p>
      <p>
        <i>Είναι πάρα πολλά τα χρήματα που θέλουμε για τους καθαρισμούς. Είναι εκατομμύρια, τα οποία δεν είναι εύκολο να βρίσκονται και είναι χρήματα του φορολογούμενου πολίτη. Δεν είναι κληρονομιά, δεν είναι του μπαμπά μας.</i>
      </p>
      <p><i> Δεν είναι δυνατόν να θέλει καθένας μας έναν οδοκαθαριστή ή έναν αστυφύλακα πάνω από το κεφάλι μας για να μην πετάει σκουπίδια στα ποτάμια», </i>σχολίασε η κα Λιονή.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/14-11/katharismoi%20(3).jpg"/>
      </figure>
    </article>
  </body>
</html>