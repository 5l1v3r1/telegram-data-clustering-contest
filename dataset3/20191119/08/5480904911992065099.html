<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trh-s-osobnimi-automobily-v-eu-zazil-nejlepsi-rijen-za-deset-let/1822703?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T08:40:00+00:00"/>
    <meta property="og:title" content="Trh s osobními automobily v EU zažil nejlepší říjen za deset let"/>
    <meta property="og:description" content="Brusel - Prodej nových osobních automobilů v Evropské unii v říjnu meziročně vzrostl o 8,7 procenta na 1,178 milionu vozů. To představuje nejvyšší říjnovou úroveň za deset let, oznámilo dnes Evropské sdružení výrobců automobilů (ACEA). Za silným růstem stojí skutečnost, že loni v říjnu prodej výrazně klesl v důsledku komplikací souvisejících s přechodem na nová pravidla pro testování emisí."/>
  </head>
  <body>
    <article>
      <h1>Trh s osobními automobily v EU zažil nejlepší říjen za deset let</h1>
      <address><time datetime="2019-11-19T08:40:00+00:00">19 Nov 2019, 08:40</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Prodej nových osobních automobilů v Evropské unii v říjnu meziročně vzrostl o 8,7 procenta na 1,178 milionu vozů. To představuje nejvyšší říjnovou úroveň za deset let, oznámilo dnes Evropské sdružení výrobců automobilů (ACEA). Za silným růstem stojí skutečnost, že loni v říjnu prodej výrazně klesl v důsledku komplikací souvisejících s přechodem na nová pravidla pro testování emisí.</p>
      <p>V prvních deseti měsících letošního roku se prodej aut v EU meziročně snížil o 0,7 procenta na 12,95 milionu vozů. Jediným velkým trhem v EU, který v tomto období vykázal růst, bylo Německo.</p>
      <p>Český Svaz dovozců automobilů začátkem listopadu oznámil, že prodej nových osobních automobilů na českém trhu za deset měsíců letošního roku meziročně klesl o 7,2 procenta na 211.045 vozů. V říjnu se však odbyt o 1,2 procenta zvýšil.</p>
      <p>Odbyt mladoboleslavské automobilky Škoda Auto, která je součástí skupiny Volkswagen, se v říjnu v zemích EU meziročně zvýšil o téměř šest procent na 57.942 vozů. Podíl této značky na trhu EU nicméně klesl na 4,9 procenta z pěti procent před rokem, vyplývá z údajů ACEA.</p>
    </article>
  </body>
</html>