<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/sonkas-sajtos-bundas-kenyer/"/>
    <meta property="og:site_name" content="FEMINA"/>
    <meta property="article:published_time" content="2019-11-19T08:52:15+00:00"/>
    <meta property="og:title" content="Töltött bundás kenyér sok sajttal és sonkával: ezt az egész család imádja"/>
    <meta property="og:description" content="Ne mindig ugyanúgy készítsd a bundás kenyeret! A sajtos-sonkás változat igazán extra, és nagyon laktató."/>
  </head>
  <body>
    <article>
      <h1>Töltött bundás kenyér sok sajttal és sonkával: ezt az egész család imádja</h1>
      <h2>Ne mindig ugyanúgy készítsd a bundás kenyeret! A sajtos-sonkás változat igazán extra, és nagyon laktató.</h2>
      <address><time datetime="2019-11-19T08:52:15+00:00">19 Nov 2019, 08:52</time> by <a rel="author">Papp Cecília</a></address>
      <p>A bundás kenyér reggelik és vacsorák nagy kedvence. Ne elégedj meg a legegyszerűbb változattal! Készíts belőle szendvicset, és úgy forgasd meg a tojásban. Megkönnyíted a dolgodat, ha toastkenyeret használsz. Bundás kenyérnek kiválóak a szikkadtabb szeletek is. Érdemes kétféle sajttal készíteni, sokkal izgalmasabb lesz a végeredmény. </p>
      <h3>Sajtos-sonkás bundás kenyér</h3>
      <h3>Hozzávalók:</h3>
      <ul>
        <li>12 szelet toastkenyér</li>
        <li>6 dkg sajt</li>
        <li>6 szelet sonka</li>
        <li>4 db tojás</li>
        <li>só</li>
        <li>bors</li>
        <li>olaj a sütéshez</li>
      </ul>
      <hr/>
      <ul>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p>Ha szükséges, a sonkát és a sajtot szeleteld fel. A tojásokat üsd egy tányérba, verd fel villával, és ízesítsd sóval, borssal. A kenyereket rakd egymás mellé, és a felére rakj egy szelet sajtot, arra sonkát, majd ismét egy szelet sajt következik. Fordítsd össze mindegyiket egy üresen hagyott kenyérszelettel.<br/> </p>
      <p>Hevíts olajat egy serpenyőben, majd a szendvicsek alsó és felső részét is mártsd bele a tojásba. Érdemes fogvájót szúrni a kenyerekbe, hogy ne essenek szét sütés közben. Ha a kenyér alja megpirult, fordítsd meg, és süsd meg a másik felét is. Szedd papírtörlőre, és csepegtesd le.<br/><b><a href="https://sobors.hu/receptek/french-toast-recept/">A bundás kenyér édes is lehet. </a></b>Juharsziruppal, gyümölcsökkel mennyei reggeli, sőt akár desszertként is kínálhatod. </p>
    </article>
  </body>
</html>