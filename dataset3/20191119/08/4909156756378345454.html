<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200714/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T08:06:00+00:00"/>
    <meta property="og:title" content="מסי-בה בבלומפילד"/>
    <meta property="og:description" content="כ-30 אלף איש הגיעו אמש (שני) לאצטדיון בלומפילד כדי לראות כוכבי נבחרת ארגנטינה ואורוגוואי | בסיום החגיגה הכוכב הגדול ליונל מסי הרעיד את האצטדיון עם שער שוויון לארגנטינה בתוספת הזמן | ביקורות על מחירי הכרטיסים &quot;המוגזמים&quot;"/>
  </head>
  <body>
    <article>
      <h6 class="kicker">כדורגל עולמי</h6>
      <h1>מסי-בה בבלומפילד</h1>
      <h2>חגיגת כדורגל: מסי הבקיע בתל אביב, ארגנטינה ואורוגוואי סיימו בתיקו. <br/>כ-30 אלף איש הגיעו אמש (שני) לאצטדיון בלומפילד כדי לראות כוכבי נבחרת ארגנטינה ואורוגוואי | בסיום החגיגה הכוכב הגדול ליונל מסי הרעיד את האצטדיון עם שער שוויון לארגנטינה בתוספת הזמן | ביקורות על מחירי הכרטיסים "המוגזמים"</h2>
      <address><time datetime="2019-11-19T08:06:00+00:00">19 Nov 2019, 08:06</time> by <a rel="author">ליאור ברטל</a></address>
      <p>נבחרות ארגנטינה ואורוגוואי נפגשו אמש (שני) לחגיגה של כדורגל באצטדיון בלומפילד בתל אביב, שהרגיש לרגעים ספורים כמו אצטדיון הקאמפ-נואו בברצלונה. משחק הידידות בין שתי הנבחרות מהטובות בעולם הסתיים בתיקו 2:2 מרתק, כאשר כל ארבעת הכוכבים הכי גדולים במדי שתי הנבחרות משתתפים בחגיגת השערים.</p>
      <p>לערב אחד התמלא אצטדיון בלומפילד עד אפס מקום. אוהדי הכדורגל הישראלים זכו לראות את הכוכבים הגדולים ביותר בכדורגל העולמי עולים למשחק ידידות שהתעלה לרמה גבוהה מהכדורגל שניתן לראות בארץ. לפני המשחק נערך הפנינג ברוח דרום אמריקאית לכבוד האוהדים הרבים שהגיעו, שבסופו הצטופפו מאות מהם ליד שער 1 במטרה לצפות באליל שלהם ליונל מסי מגיע עם נבחרת ארגנטינה למגרש.</p>
      <figure>
        <img src="https://www.davar1.co.il/wp-content/uploads/2019/11/181119_messi1.jpg"/>
        <figcaption>ליונל מסי, נבחרת ארגנטינה מול אורוגוואי בתל אביב. 18 לנובמבר 2019 (צילום: יאיר צוקר)</figcaption>
      </figure>
      <p>בניגוד למצופה ממשחק ידידות, בטח לא מול האוהדים מאחת המדינות המשחקות, המשחק היה מלא באמוציות, היו מעט מאוד חילופים והמשחק היה פיזי מאוד. ארגנטינה שלטה יותר בכדור ואילו אורוגוואי התגוננה ויצאה למתקפות מתפרצות קטלניות. בדקה ה-34 לואיס סוארז בישל את השער הראשון במשחק לאדיסון קבאני.</p>
      <p>במחצית השניה ארגנטינה לחצה על הגז ובדקה ה-63 הצליחה להשוות את התוצאה מבישול של מסי בכדור חופשי נהדר לראשו של אגוארו. אורוגוואי החזירה את היתרון במהירות ובדקה ה- 68 באחת ההתקפות היחידות שלה במחצית השנייה לואיס סוארס כבש מבעיטה חופשית אדירה על סף הרחבה. הרגע שכולם צפו לו הגיע סוף סוף בדקה ה-92 עם שער בפנדל של מסי לכל שאגות הקהל והכרוז שהרעידו את בלומפילד. מהשחק הסתיים בשוויון מוצדק 2:2.</p>
      <figure>
        <img src="https://www.davar1.co.il/wp-content/uploads/2019/11/181119_messi5.jpg"/>
        <figcaption>ליונל מסי, נבחרת ארגנטינה מול אורוגוואי בתל אביב. 18 לנובמבר 2019 (צילום: יאיר צוקר)</figcaption>
      </figure>
      <figure>
        <img src="https://www.davar1.co.il/wp-content/uploads/2019/11/DSC_0709.jpg"/>
        <figcaption>נבחרת ארגנטינה מול אורוגוואי בתל אביב. 18 לנובמבר 2019 (צילום: יאיר צוקר)</figcaption>
      </figure>
      <p><b>נבחרת ארגנטינה: </b>אסטבן אנדראדה (שוער), רנסו סראביה, ניקולאס אוטמנדי, חרמן פסלה, ניקולאס טגליאפיקו, לאנדרו פארדס (ניקולאס גונסאלס, 79), רודריגו דה פול (גידו רודריגס, 88), מרקוס אקוניה (ניקולאס דומינגס, 68), פאולו דיבאלה (לאוטרו מרטינס, 76), ליאונל מסי, סרחיו אגוארו.</p>
      <p><b>נבחרת אורוגוואי:</b> מרטין קמפניה (שוער), מרטין קאסרס, סבסטיאן קואטס (ג'יובאני גונסאלס, 17), דייגו גודין, מתיאס וינייה, לוקאס טוריירה, מתיאס וסינו, פדריקו ואלוורדה (רודריגו בנטנקור, 75), בריאן לוסאנו (בריאן רודריגס, 88), אדינסון קבאני (דייגו לקסאלט, 57), לואיס סוארס.</p>
      <figure>
        <img src="https://www.davar1.co.il/wp-content/uploads/2019/11/181119_messi3.jpg"/>
        <figcaption>נבחרת אורוגוואי, תל אביב, 18 לנובמבר 2019 (צילום: יאיר צוקר)</figcaption>
      </figure>
      <p>המשחק בתל אביב היה השישי של ארגנטינה מאז הקופה אמריקה שנערך הקיץ. כל ששת משחקי הידידות היו במטרה להעשיר את קופת ההתאחדות המקומית ונערכו מחוץ לארגנטינה. את צ'ילה ומקסיקו ארגנטינה אירחה בארה"ב. את אקוודור בספרד ואת ברזיל בסעודיה. המשחק היוצא דופן היה מול גרמניה בביתה. גם החלטה לקיים את המשחק המרתק בין שתי הנבחרות דווקא בישראל, היה במטרה להכניס סכומים כסף נוספים לקופה של ההתאחדויות הדרום אמריקאיות.</p>
      <figure>
        <img src="https://www.davar1.co.il/wp-content/uploads/2019/11/DSC_0952.jpg"/>
        <figcaption>אוהדי ארגנטינה, במשחק ארגנטינה מול אורוגוואי בתל אביב. 18 לנובמבר 2019 (צילום: יאיר צוקר)</figcaption>
      </figure>
      <p>הרבה ביקורת נשמעה סבב מחירי הכרטיסים הגבוהים למשחק, אשר נעו בין 185 ש"ח ל-820 ש"ח למבוגר. אין ספק שאלו סכומים מאוד גבוהים יחסית למשחק כדורגל בישראל.  לעומת זאת צריך לזכור שלא ניתן לראות רמה כזאת של שתי נבחרות כדורגל בישראל וסך הכל המשחק וכל מה שהיה בקרנבל סביבו היה מוצלח ,עמד בציפיות והעניק ערב בלתי נשכח לאוהדי הכדורגל בישראל. .</p>
    </article>
  </body>
</html>