<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/bolgar-kamion-a-gyaszolo-csaladoknak-kell-fedezniuk-a-holttestek-hazaszallitasanak-koltsegeit/186909"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T08:19:00+00:00"/>
    <meta property="og:title" content="Bolgár kamion – A gyászoló családoknak kell fedezniük a holttestek hazaszállításának költségeit"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bolgár kamion – A gyászoló családoknak kell fedezniük a holttestek hazaszállításának költségeit</mark>
      </h1>
      <address><time datetime="2019-11-19T08:19:00+00:00">19 Nov 2019, 08:19</time> by <a rel="author">MTI</a></address>
      <p>
        <b>A gyászoló családoknak kell fedezniük az Angliában, egy bolgár rendszámú kamion hűtőkonténerében talált holttestek hazaszállításának költségeit - közölte kedden Bui Huy Cuong, Ha Tinh vietnami tartomány egyik körzeti elöljárója, tolmácsolva az illetékes hatóságok döntését. </b>
        <b>A gyászoló családoknak kell fedezniük az Angliában, egy bolgár rendszámú kamion hűtőkonténerében talált holttestek hazaszállításának költségeit - közölte kedden Bui Huy Cuong, Ha Tinh vietnami tartomány egyik körzeti elöljárója, tolmácsolva az illetékes hatóságok döntését.</b>
      </p>
      <p>A bolgár kamionban talált 39 áldozat közül tízen ebből a tartományból valók.</p>
      <p>A múlt héten olyan hírek láttak napvilágot, hogy a holttestek hazaszállítása azért késik, mert zavar támadt akörül, hogy a brit vagy a vietnami kormánynak vagy pedig hozzátartozóknak kell kifizetniük a holttestek, illetve hamvak hazaszállítási költségeit.</p>
      <p>Bui Huy Cuong leszögezte, hogy a tartományi kormány döntése egyértelmű, ez a hozzátartozókra hárul, a vietnami hatóságok csupán a reptértől a lakóhelyig tartó út költségeihez nyújthatnak támogatást.</p>
      <p>A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében. A hűtőkonténer nem sokkal korábban érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A kamionszerelvény Scania típusú, Bulgáriában bejegyzett nyerges vontatója Írországból kelt át komppal Angliába, és röviddel a holttestek megtalálása előtt vette fel a pótkocsit Purfleet kikötőjében.</p>
      <p>A kamion sofőrje, a 25 éves, északír Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén vádat emeltek. Robinson november 25-én áll a londoni központi büntetőbíróság elé.</p>
      <p>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</p>
    </article>
  </body>
</html>