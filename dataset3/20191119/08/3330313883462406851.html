<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904310/-pochettino-en-spurs-stevenen-af-op-breuk-argentijn-voert-crisisoverleg-met-levy-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T08:06:00+00:00"/>
    <meta property="og:title" content="'Crisisoverleg in Londen: Pochettino en Tottenham stevenen af op breuk'"/>
    <meta property="og:description" content="Het einde van het tijdperk van Mauricio Pochettino bij Tottenham Hotspur nadert. De Argentijnse manager leidde de Premier League-topclub vorig seizoen nog naar de Champions League-finale, maar nu is het crisis in Londen. Onder meer The Times schrijft dat het niet langer de vraag is óf, maar wanneer Pochettino vertrekt. Spurs heeft Julian Nagelsmann zelfs al op de korrel als mogelijke opvolger, schrijft de Britse kwaliteitskrant. De chemie tussen Pochettino en de spelers lijkt uitgewerkt en de 47-jarige manager ruziet met het bestuur over de transferpolitiek."/>
  </head>
  <body>
    <article>
      <h1>'Crisisoverleg in Londen: Pochettino en Tottenham stevenen af op breuk'</h1>
      <address>
        <time datetime="2019-11-19T08:06:00+00:00">19 Nov 2019, 08:06</time>
      </address>
      <p>
        <b>Het einde van het tijdperk van Mauricio Pochettino bij Tottenham Hotspur nadert. De Argentijnse manager leidde de Premier League-topclub vorig seizoen nog naar de Champions League-finale, maar nu is het crisis in Londen.</b>
      </p>
      <p>Onder meer <i>The Times</i> schrijft dat het niet langer de vraag is óf, maar wanneer Pochettino vertrekt. Spurs heeft Julian Nagelsmann zelfs al op de korrel als mogelijke opvolger, <a href="https://www.thetimes.co.uk/edition/sport/tottenham-hotspur-eyeing-julian-nagelsmann-as-mauricio-pochettino-replacement-pptwn0fd0">schrijft de Britse kwaliteitskrant</a>. De chemie tussen Pochettino en de spelers lijkt uitgewerkt en de 47-jarige manager ruziet met het bestuur over de transferpolitiek.</p>
      <p>Pochettino en voorzitter Daniel Levy voerden de voorbije interlandperiode crisisoverleg. Waar <i>The Times</i> niet uitsluit dat de Argentijn het seizoen nog wel afmaakt bij de Londenaren, noemt <i>The Telegraph</i> dat '<a href="https://www.telegraph.co.uk/football/2019/11/18/mauricio-pochettino-holds-crisis-talks-daniel-levy-tottenhams/">steeds onrealistischer</a>'. Tottenham staat slechts veertiende in de Premier League. De achterstand op nummer vier Manchester City bedraagt al elf punten, waarmee Champions League-kwalificatie ver weg is.</p>
      <p>Mocht Levy zijn manager willen ontslaan, dan kost hem dat wel zo'n 14,5 miljoen euro. Het is ook mogelijk dat beide partijen tot een gezamenlijke oplossing komen. "Als de zaken niet drastisch verbeteren is het onmogelijk om Pochettino tot het einde van het seizoen te zien blijven. Verliezen tegen West Ham United zaterdag zou dramatisch voor hem zijn", zegt een bron tegen <i>The Telegraph</i>.</p>
    </article>
  </body>
</html>