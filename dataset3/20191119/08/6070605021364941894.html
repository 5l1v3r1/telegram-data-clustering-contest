<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Estats-Units-amplien-moratoria-Huawei_0_2346965361.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T08:18:03+00:00"/>
    <meta property="og:title" content="Els Estats Units amplien la moratòria a Huawei durant 90 dies més"/>
    <meta property="og:description" content="El govern de Donald Trump retarda per tercer cop el veto per negociar amb empreses americanes"/>
  </head>
  <body>
    <article>
      <h1>Els Estats Units amplien la moratòria a Huawei durant 90 dies més</h1>
      <h2>El govern de Donald Trump retarda per tercer cop el veto per negociar amb empreses americanes</h2>
      <address>
        <time datetime="2019-11-19T08:18:03+00:00">19 Nov 2019, 08:18</time>
      </address>
      <p>L'Oficina d'Indústria i Seguretat del departament de Comerç dels Estats Units (EUA) ha decidit ampliar 90 dies més la llicència temporal que expirava ahir i que afectava el veto que impedeix, per motius de seguretat, a Huawei i les seves filials fer negocis amb empreses nord-americanes, segons ha indicat l'organisme en un comunicat.</p>
      <p>Es tracta de la segona ampliació que el govern de Donald Trump concedeix a Huawei. El maig passat l'executiu va emetre una primera llicència temporal de 90 dies, que va ser ampliada per un període similar a l'agost. "L'ampliació de la llicència general temporal permetrà a les 'telecos' seguir servint als clients en algunes de les àrees més remotes dels Estats Units, que d'altra manera quedarien abandonades", ha assegurat el secretari de Comerç, Wilbur Ross.</p>
      <p>A diferència de <a href="https://www.ara.cat/economia/Trump-allarga-dies-moratoria-Huawei_0_2291770912.html">quan es va anunciar la primera ampliació de la llicència a l'agost</a>, Ross no ha demanat als consumidors nord-americans que deixin d'utilitzar productes de Huawei. "El departament seguirà vigilant les exportacions de tecnologia sensible per assegurar que les nostres innovacions no són aprofitades per aquells que amenaçarien la nostra seguretat nacional", ha afegit el secretari.</p>
      <figure>
        <img src="https://www.ara.cat/2019/05/26/economia/Imatge-Jinping-Donald-Trump-Pequin_2240785954_63035703_117x66.jpg"/>
      </figure>
      <p>
        <a href="https://www.ara.cat/economia/Guerra-Freda-segle-XXI-tecnologia_0_2240775952.html">La Guerra Freda del segle XXI és de la tecnologia</a>
      </p>
      <p>A finals de maig, el departament de Comerç dels EUA <a href="https://www.ara.cat/economia/Huawei-continuar-operant-EstatsUnits-tres-mesos_0_2237776299.html">va emetre una llicència temporal de 90 dies</a> a Huawei i 68 de les seves filials no nord-americanes que autoritzava el fabricant xinès a mantenir les operacions de xarxes existents i a donar suport als serveis mòbils en aquest país, després que la companyia fos inclosa a la llista negra.</p>
      <p>"La llicència temporal concedeix temps als operadors per firmar altres contractes, i espai al departament per determinar les mesures apropiades a llarg termini per als proveïdors de telecomunicacions americans i estrangers que actualment confien en els equips de Huawei per a serveis clau", declarava aleshores el secretari de Comerç dels EUA, Wilbur Ross.</p>
      <h3>Huawei denuncia el "tracte injust"</h3>
      <p>Per la seva banda, Huawei ha respost en un comunicat que l'ampliació d'aquesta llicència no tindrà cap "impacte substancial" en els seus negocis i que no canvia el fet que la firma xinesa "segueix rebent un tracte injust". "La decisió del departament de Comerç dels EUA d'incloure Huawei a la seva llista negra d'entitats ha estat més perjudicial per als EUA que per a Huawei", ha subratllat la tecnològica.</p>
      <p>"Aquesta decisió ha causat un dany econòmic significatiu a les companyies americanes amb què Huawei fa negocis; ha interromput la col·laboració i ha soscavat la confiança mútua de la qual depèn la cadena de subministrament global", ha insistit la companyia xinesa.</p>
    </article>
  </body>
</html>