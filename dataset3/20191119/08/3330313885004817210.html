<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904316/kluivert-ik-denk-dat-de-ligt-een-beetje-spijt-heeft-van-zijn-keuze-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T08:45:00+00:00"/>
    <meta property="og:title" content="Kluivert: 'Ik denk dat De Ligt een beetje spijt heeft van zijn keuze'"/>
    <meta property="og:description" content="Een opvallende bewering van Patrick Kluivert over Matthijs de Ligt. De huidig hoofd jeugdopleiding van FC Barcelona denkt dat de verdediger 'een beetje spijt' heeft dat hij afgelopen zomer voor Juventus, en niet voor de Spaanse kampioen koos. Kluivert sprak met De Ligt, voordat de Oranje-international de knoop doorhakte. &quot;Ik heb hem niet proberen te overtuigen, maar ik kon hem alleen maar goede dingen vertellen over Barcelona, zowel over de club als over de stad&quot;, zegt de voormalig aanvaller tegen Mundo Deportivo. &quot;Maar uiteindelijk beslissen de speler en zijn zaakwaarnemer zelf.&quot;"/>
  </head>
  <body>
    <article>
      <h1>Kluivert: 'Ik denk dat De Ligt een beetje spijt heeft van zijn keuze'</h1>
      <address>
        <time datetime="2019-11-19T08:45:00+00:00">19 Nov 2019, 08:45</time>
      </address>
      <p>
        <b>Een opvallende bewering van Patrick Kluivert over Matthijs de Ligt. De huidig hoofd jeugdopleiding van FC Barcelona denkt dat de verdediger 'een beetje spijt' heeft dat hij afgelopen zomer voor Juventus, en niet voor de Spaanse kampioen koos.</b>
      </p>
      <p>Kluivert sprak met De Ligt, voordat de Oranje-international de knoop doorhakte. "Ik heb hem niet proberen te overtuigen, maar ik kon hem alleen maar goede dingen vertellen over Barcelona, zowel over de club als over de stad", zegt de voormalig aanvaller tegen <a href="https://www.mundodeportivo.com/futbol/fc-barcelona/20191119/471732492986/kluivert-creo-que-de-ligt-esta-un-poco-arrepentido-de-ir-a-la-juventus.html"><i>Mundo Deportivo</i></a>. "Maar uiteindelijk beslissen de speler en zijn zaakwaarnemer zelf."</p>
      <p>"Natuurlijk is De Ligt een geweldige verdediger, maar hij heeft zijn keuze gemaakt", vervolgt de voormalig aanvaller over De Ligt, die een moeizame start beleefde in Turijn. "Ik denk dat hij een klein beetje spijt heeft, maar het zij zo. Uiteindelijk moet je kiezen in het leven, soms pakt dat goed uit en soms slecht. Je moet leren van de beslissingen die je neemt."</p>
      <p>In tegenstelling tot De Ligt schoot De Jong sterk uit de startblokken bij Barça. Kluivert heeft regelmatig contact met de middenvelder. "Ik kan je ten eerste vertellen dat hij heel gelukkig is. Als je hem ziet spelen, lijkt het alsof hij al jaren deel uitmaakt van het team. Ik wist al dat hij een speler van hoge kwaliteit is en dat laat hij zien in het Nederlands elftal en bij Barça."</p>
      <p>"Hij is gelukkig en dat zie je aan zijn spel. Ik ben blij om dat te zien", aldus Kluivert.</p>
    </article>
  </body>
</html>