<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904315/van-der-vaart-vergelijkt-drie-vier-wereldtoppers-net-zoals-wij-in-2010-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T08:28:00+00:00"/>
    <meta property="og:title" content="Van der Vaart wijst EK-favoriet aan: 'Goed blok en drie à vier wereldtoppers'"/>
    <meta property="og:description" content="Als België dinsdagavond ook Cyprus over de knie legt kan het terugkijken op een foutloze kwalificatiereeks voor het EK 2020. Rafael van der Vaart en Joris Mathijsen vergelijken de Rode Duivels met het Nederlands elftal dat in 2010 de WK-finale haalde. Volgens de voormalig Oranje-internationals neemt met elke zege in de kwalificatie het gevoel van onoverwinnelijkheid toe. &quot;Verliezen komt niet meer in je op&quot;, zegt de spelmaker tegen Het Laatste Nieuws. &quot;We reisden af naar Zuid-Afrika zonder enige twijfel in ons hoofd. We zouden wereldkampioen worden&quot;, vult de verdediger aan."/>
  </head>
  <body>
    <article>
      <h1>Van der Vaart wijst EK-favoriet aan: 'Goed blok en drie à vier wereldtoppers'</h1>
      <address>
        <time datetime="2019-11-19T08:28:00+00:00">19 Nov 2019, 08:28</time>
      </address>
      <p>
        <b>Als België dinsdagavond ook Cyprus over de knie legt kan het terugkijken op een foutloze kwalificatiereeks voor het EK 2020. Rafael van der Vaart en Joris Mathijsen vergelijken de Rode Duivels met het Nederlands elftal dat in 2010 de WK-finale haalde.</b>
      </p>
      <p>Volgens de voormalig Oranje-internationals neemt met elke zege in de kwalificatie het gevoel van onoverwinnelijkheid toe. "Verliezen komt niet meer in je op", zegt de spelmaker tegen <i>Het Laatste Nieuws</i>. "We reisden af naar Zuid-Afrika zonder enige twijfel in ons hoofd. We zouden wereldkampioen worden", vult de verdediger aan.</p>
      <p>Ook de selecties van het toenmalige Oranje en de huidige Rode Duivels vertonen overeenkomsten. "Het is een goed blok als team, met drie à vier wereldtoppers. Zoals wij destijds met Robben, Van Persie, Sneijder", zegt Van der Vaart over de Belgen. "Dat is een dodelijke combinatie. Bijna niet te verdedigen. Zo'n Hazard of De Bruyne: die zijn voor niemand bang. Ze tillen je zo over de moeilijke momenten heen. Loopt het even niet goed, dan lossen zulke spelers het wel op."</p>
      <p>Mathijsen denkt dat de teleurstellingen van de voorbije toernooien België sterker maken. "Dat was bij ons niet anders - in 2008 dachten we ook dat we het EK zouden winnen, maar lagen we eruit tegen Rusland. Die ervaring hadden we nodig om in Zuid-Afrika door te dringen tot de finale."</p>
      <p>Ook Van der Vaart ziet dat België is gegroeid. "Een paar jaar geleden vond ik ze nog niet volwassen genoeg om mee te doen voor de eindzege. Nu wel. Ze zijn één van de favorieten. Na Nederland, natuurlijk", grapt hij. "Nee, serieus, België is een grote kanshebber. Geniet er maar van."</p>
    </article>
  </body>
</html>