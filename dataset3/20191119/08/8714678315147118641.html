<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/flexify-karer-norges-hyggeligste-frilanser/"/>
    <meta property="og:site_name" content="Kampanje"/>
    <meta property="article:published_time" content="2019-11-19T08:03:32+00:00"/>
    <meta property="og:title" content="Kåring av Norges hyggeligste frilanser får kritikk: - Er det den som smiler selv om betalingen er kjempedårlig?"/>
    <meta property="og:description" content="Flexify skal kåre Norges hyggeligste frilanser. - Hvis det er en frilanser som er hyggeligst for kunden, altså ikke diskuterer honorar og godtar dårlige premisser, er ikke dette noe å feire, sier frilansjournalist Kyrre Lien."/>
  </head>
  <body>
    <article>
      <h1>Kåring av Norges hyggeligste frilanser får kritikk: - Er det den som smiler selv om betalingen er kjempedårlig?</h1>
      <address>
        <time datetime="2019-11-19T08:03:32+00:00">19 Nov 2019, 08:03</time>
      </address>
      <p>
        <b>Flexify skal kåre Norges hyggeligste frilanser. - Hvis det er en frilanser som er hyggeligst for kunden, altså ikke diskuterer honorar og godtar dårlige premisser, er ikke dette noe å feire, sier frilansjournalist Kyrre Lien.</b>
      </p>
      <p>Byrået Flexify beskriver seg selv som Norges «største markedsplass for frilansere», og da bedriften var nyoppstartet for to år siden, ble de omtalt hos <b><a href="https://e24.no/karriere/i/wEBgOn/starter-bemanningsplattform-for-dem-som-ikke-oensker-aatte-til-fire-jobb">E24 som Nordens første «bemanning-on-demand»</a></b>-tjeneste. Byrået formidler tjenester levert av blant annet journalister, fotografer, tekstforfattere, IT-konsulenter, analytikere og digitale markedsførere. </p>
      <p>I en pressemelding om kåringen av «Norges hyggeligste frilanser» skriver Flexify blant annet at de ønsker å trekke frem «noen som gjør det lille ekstra».</p>
      <p>Det får blant annet tidligere NJ Frilans leder, <b>Oddrun Midbtø</b>, til å reagere. </p>
      <p>- Min første og andre tanke er; hvorfor kårer de ikke heller den dyktigste frilanseren? Og heller den hyggeligste eller mest proffe frilanskunden til inspirasjon for andre oppdragskjøpere, spør Midtbø.</p>
      <p><b>- Arbeidslivet er blitt mye tøffere</b><br/>Hun lurer også på hvilke definisjoner eller vilkår som ligger bak Norges «hyggeligste» frilanser og det å ha «det lille ekstra».</p>
      <p>- Er det den som smiler, takker og bukker, selv om arbeidsvilkårene og betalingen er kjempedårlig?</p>
      <p>
        <i>Les hva Flexify svarer lenger nede i saken. </i>
      </p>
      <p>Midtbø mener målet ikke er å ha flest mulig frilansere, men heller vilkår som gjør det mulig å overleve som frilanser, «for dem som reelt ønsker den arbeidsformen».</p>
      <p>- Ikke alle som er frilansere og selvstendig næringsdrivende er det etter eget ønske. Arbeidslivet er blitt mye tøffere. Visst er det flott med positive titler og konkurranser, men det skal bli spennende å se hva de legger i «hyggeligste».</p>
      <p>
        <b>Les også: <a href="https://kampanje.com/link/c608ceadef6e4690bebac6dd711d73cc.aspx">Nesten fire av ti frilansjournalister jobber også med PR, informasjon og content marketing</a></b>
      </p>
      <p><b>- Mange frykter å kreve skikkelige honorarer<i><br/></i>Kyrre Lien</b>, frilansjournalist og styremedlem i NJ Frilans, sier at han i utgangspunktet synes det er fint at Flexify fokuserer på positivitet og fremsnakker frilansere. </p>
      <p>- Men det avhenger litt av hva som ligger i begrepet «hyggeligste». Hvis det er en frilanser som er hyggeligst for kunden, altså ikke diskuterer honorar og godtar dårlige premisser, er ikke dette noe å feire. Men hvis hyggeligst betyr en dyktig frilanser som er samarbeidsvillig, skaper gode relasjoner og tar skikkelig betalt, samtidig som hen ikke undergraver andre kolleger, tenker jeg vedkommende fortjener både gratis kontorplass og hyllest, sier Lien. </p>
      <p>Lien trekker frem at mange frilansere synes prisforhandling er en «krevende kunst», fordi de er såpass avhengige av å ha en god relasjon til oppdragsgiverene sine.</p>
      <p>- Frykten for å ødelegge denne relasjonen ved å kreve skikkelig honorarer, er stor for mange frilansere. Og som frilanser er det jo enkelt å rett og slett ikke bli kontaktet neste gang om denne relasjonen blir ødelagt, utdyper Lien. </p>
      <p><b>Stiller ingen lønnskrav til oppdragsgiver<br/></b><b>Thorvald Thorsnes</b>, daglig leder i Flexify, sier at byåret ikke ønsket å kåre den dyktigste frilanseren fordi de «tror det er mer som skal til for å lykkes som frilanser i dag». </p>
      <p>- Vi valgte «hyggelig» fordi vi mener det rommer mer. Med hyggelig mener vi en frilanser som er serviceinnstilt, positiv og kreativ i møte med kundene. Sånn som vi ser det, er alle de nominert også faglig dyktige.</p>
      <p>- Kan det være uheldig å kåre «hyggeligste» frilanser, hvis noe av det som regnes som «hyggelig» er å akseptere enn lavere frilanssats enn det som er anbefalt?  </p>
      <p>- Vi håper og tror ikke at det å være en hyggelig frilanser er det samme som akseptere en lavere frilanssats enn det som er anbefalt. Vi ønsker med denne kampanjen å sette søkelys på de frilanserne som gjør det lille ekstra, og som dermed fortjener enda bedre betalt enn de som «bare» er faglig dyktige, sier Thorses og legger til:</p>
      <p>- Er man hyggelig, tror vi at flere byråer og andre kunder vil ønske å jobbe med deg igjen og igjen, noe som gir deg som frilanser en god mulighet til å sette krav til riktig betaling, sier Thorsnes. </p>
      <p>
        <b>Et kjapt søk på Flexifys nettsider viser at flere journalister og tekstforfattere oppgir en timespris på kun 200 eller 250 kroner. Til sammenligning oppgir Norsk Journalistlags veiledende satser 5990 kroner som dagspris for 7,5 timers arbeid, altså en timespris på 799 kroner. </b>
      </p>
      <p>- På vår plattform setter alle frilansere sin egen pris. Alle kundene som er inne og leter etter dyktige folk ser da hvilken timepris frilanseren forlanger før man starter en dialog. I mange tilfeller ser vi at det gjør det enklere for frilanseren å holde seg på en god frilanssats. Bortsett fra dette stiller vi ingen konkrete krav til oppdragsgiver, gitt at begge parter godkjenner betalingen knyttet til oppdraget.</p>
      <p>Frilanser Lien avslutter med en oppfordring til Flexify: </p>
      <p>- Jeg tenker en hver videreformidler av jobb, ikke bør videreformidle jobber hvor det ikke foreligger skikkelige honorarer. Jeg vil absolutt oppfordre Flexify til å oppfordre sine firmaer om å følge gjeldene satser for oppdragene som utføres gjennom deres tjeneste.  </p>
    </article>
  </body>
</html>