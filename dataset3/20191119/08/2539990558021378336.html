<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2405993,Jacek-Nawrocki-podjal-probe-zalagodzenia-konfliktu-Wyciaganie-wnioskow-jest-bezpodstawne"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T08:58:00+00:00"/>
    <meta property="og:title" content="Jacek Nawrocki podjął próbę załagodzenia konfliktu. &quot;Wyciąganie wniosków jest bezpodstawne&quot;"/>
    <meta property="og:description" content="Selekcjoner reprezentacji siatkarek Jacek Nawrocki, we Włoszech spotkał się ze swoimi podopiecznymi występującymi w Serie A. Polski Związek Piłki Siatkowej uważa, że selekcjoner zrobił pierwszy krok, by rozwiązać konflikt w kadrze. Pojawiły się jednak także inne głosy, z których wynika, że próba załagodzenia sytuacji była nieudana. "/>
  </head>
  <body>
    <article>
      <h1>Jacek Nawrocki podjął próbę załagodzenia konfliktu. "Wyciąganie wniosków jest bezpodstawne"</h1>
      <address>
        <time datetime="2019-11-19T08:58:00+00:00">19 Nov 2019, 08:58</time>
      </address>
      <p>
        <b>Selekcjoner reprezentacji siatkarek Jacek Nawrocki, we Włoszech spotkał się ze swoimi podopiecznymi występującymi w Serie A. Polski Związek Piłki Siatkowej uważa, że selekcjoner zrobił pierwszy krok, by rozwiązać konflikt w kadrze. Pojawiły się jednak także inne głosy, z których wynika, że próba załagodzenia sytuacji była nieudana. </b>
      </p>
      <ul>
        <li>
          <b>Niezadowolenie reprezentantek nawarstwiało się od dłuższego czasu, ale konflikt ujrzał światło dzienne kilkanaście dni temu</b>
        </li>
        <li>
          <b>Siatkarki swojemu trenerowi i całemu sztabowi zarzuciły brak profesjonalizmu i kompetencji, złe prowadzenie zespołu</b>
        </li>
        <li>
          <b>Ich zdaniem Nawrocki miewał ataki furii, bagatelizował i negatywnie podchodził do prób rozwiązania bieżących problemów</b>
        </li>
        <li>
          <b>Zarzucają mu też brak komunikacji w trakcie sezonu klubowego, bagatelizowanie stanu ich zdrowia, obniżanie poczucia wartości zespołu</b>
        </li>
        <li>
          <b>Zawodniczki uznały, że nie widzą możliwości dalszej współpracy z selekcjonerem, lecz Polski Związek Piłki Siatkowej przedłużył z Nawrockim kontrakt do 2022 roku</b>
        </li>
        <li>
          <b>Po wymianie opinii za pomocą mediów trener udał się do Włoch, gdzie pracuje kilka jego podopiecznych, między innymi kapitan reprezentacji Agnieszka Kąkolewska</b>
        </li>
      </ul>
      <p>
        <b>&gt;&gt;&gt; <a href="https://www.polskieradio.pl/5/4147/Artykul/2399356,Mocne-oswiadczenie-polskich-siatkarek-Druzyna-czuje-sie-skrzywdzona-oraz-oszukana">Mocne oświadczenie polskich siatkarek. "Drużyna czuje się skrzywdzona oraz oszukana"</a></b>
      </p>
      <p>Jacek Nawrocki miał okazję spotkać się także z Malwiną Smarzek-Godek, Zuzanną Górecką, Joanna Wołosz i Magdaleną Stysiak. </p>
      <p>"Spotkania trenera miały charakter bilateralny i były w ocenie PZPS konstruktywne. Trener, zawodniczki oraz przedstawiciele Związku ustalili, że szczegóły tych rozmów pozostaną wewnętrzną kwestią zainteresowanych i szkoleniowiec tego zobowiązania chce dochować - poinformował PZPS.</p>
      <p>W komunikacie opublikowanym na stronie Związku poinformowano także, że trwają kolejne rozmowy trenera Nawrockiego z siatkarkami występującymi w Lidze Siatkówki Kobiet. Po ich zakończeniu poinformujemy o rezultatach. Wyciąganie jakichkolwiek wniosków o efektach tych spotkań na tym etapie jest bezpodstawne - napisano.</p>
      <p>Tymczasem w mediach pojawiły się informacje, jakoby rozmowy z zawodniczkami nie przyniosły rezultatu i nie nastąpił żaden przełom w konflikcie. </p>
      <p>PZPS odniósł się do tych informacji: </p>
      <p>"Wbrew twierdzeniom jednego z dziennikarzy o 'nieudanej misji Jacka Nawrockiego' w trakcie spotkań z zawodniczkami występującymi w lidze włoskiej Polska Siatkówka zapewnia, że są świadkowie rozmów selekcjonera z siatkarkami, którzy odnieśli kompletnie inne wrażenie" - napisano.</p>
      <figure>
        <iframe data-src="https://twitter.com/PolskaSiatkowka/status/1196440224466903042?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Polki najlepsze od lat </b>
      </p>
      <p>Polskie siatkarki w 2019 roku wygrały prestiżowy turniej towarzyski w Montreux, zakwalifikowały się do turnieju Final Six Ligi Narodów oraz po raz pierwszy od dziesięciu lat znalazły się w półfinale mistrzostw Europy, zajmując ostatecznie czwarte miejsce.</p>
      <p>W dniach 7-12 stycznia polskie siatkarki zagrają w holenderskim Apeldoorn, w turnieju, z którego awans na igrzyska w Tokio uzyska tylko zwycięzca. Dla biało-czerwonych będzie to ostatnia okazja na wywalczenie przepustki na najważniejszą sportową imprezę czterolecia. </p>
      <p>ah</p>
      <related>
        <a href="https://www.polskieradio.pl/5/4147/Artykul/2398894,Bunt-w-reprezentacji-Polski-siatkarek-Chca-zwolnienia-Jacka-Nawrockiego"/>
      </related>
      <related>
        <a href="https://www.polskieradio.pl/5/4147/Artykul/2399699,Jerzy-Matlak-dziewczyny-dobrze-wiedza-kiedy-ktos-z-nich-kpi"/>
      </related>
      <related>
        <a href="https://www.polskieradio.pl/5/4147/Artykul/2402081,Jacek-Nawrocki-fundowal-siatkarkom-lagr-Czytalem-to-i-nie-wierzylem"/>
      </related>
    </article>
  </body>
</html>