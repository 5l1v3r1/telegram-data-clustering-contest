<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111017"/>
    <meta property="og:site_name" content="MGR Online"/>
    <meta property="article:published_time" content="2019-11-19T08:45:00+00:00"/>
    <meta property="og:title" content="‘ซาบีน่า’ ปลื้มยอดขายกลุ่มประเทศ CLMV ไตรมาส 3 โต 102%"/>
    <meta property="og:description" content="“ซาบีน่า” เผยผลงานไตรมาส 3ยอดขายสินค้าแบรนด์ “ซาบีน่า” ที่ส่งออกไปในกลุ่มประเทศ CLMV เป็นปัจจัยสนับสนุนสำคัญโดยเฉพาะเวียดนามที่มีอัตราการขยายตัวของเศรษฐกิจสูงถึง 7.1%"/>
  </head>
  <body>
    <article>
      <h1>‘ซาบีน่า’ ปลื้มยอดขายกลุ่มประเทศ CLMV ไตรมาส 3 โต 102%</h1>
      <address><time datetime="2019-11-19T08:45:00+00:00">19 Nov 2019, 08:45</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011487301.JPEG"/>
      </figure>
      <p><b>“ซาบีน่า” เผยผลงานไตรมาส 3 ยอดขายสินค้าแบรนด์ “ซาบีน่า” ที่ส่งออกไปในกลุ่มประเทศ CLMV เป็นปัจจัยสนับสนุนสำคัญ โดยเฉพาะเวียดนามที่มีอัตราการขยายตัวของเศรษฐกิจสูงถึง 7.1% ขณะที่การเปิดตัวคอลเลกชัน “บอดี้ บรา” ที่มี “ใบเฟิร์น-พิมพ์ชนก” เป็นพรีเซ็นเตอร์ได้รับกระแสตอบรับจากแฟนคลับเวียดนามคึกคักมาก ลั่นพร้อมเดินหน้าทำตลาดต่อเนื่อง</b><br/><br/>นายบุญชัย ปัณฑุรอัมพร ประธานเจ้าหน้าที่บริหาร บริษัท ซาบีน่า จำกัด (มหาชน) หรือ SABINA ผู้ผลิตและจำหน่ายชุดชั้นในแบรนด์ “ซาบีน่า” เปิดเผยว่า ปัจจัยสนับสนุนผลการดำเนินงานในไตรมาสที่ 3 ของบริษัทฯ ส่วนหนึ่งมาจากยอดขายสินค้าแบรนด์ “ซาบีน่า” ผ่านช่องทางการส่งออกไปยังกลุ่มประเทศ CLMV (กัมพูชา, ลาว, พม่า และเวียดนาม) ที่เติบโตเพิ่มขึ้นถึง 102% เมื่อเทียบกับช่วงเดียวกันของปีก่อน โดยตลาดสำคัญ ได้แก่ เวียดนาม ที่มีอัตราการเติบโตทางเศรษฐกิจในไตรมาส 3 สูงถึง 7.1%<br/><br/>“ต้องยอมรับว่าเศรษฐกิจเวียดนามคึกคักมาก และผู้บริโภคมีกำลังซื้อสูง ขณะที่สินค้าแบรนด์ซาบีน่าทั้งดีไซน์และคุณภาพ รวมถึงราคา เป็นที่ยอมรับของผู้บริโภคเวียดนามอย่างกว้างขวาง นอกจากนี้ การที่เราเปิดตัวคอลเลกชันบราเกาะอก “บอดี้ บรา” โดยมี ใบเฟิร์น-พิมพ์ชนก ลือวิเศษไพบูลย์ เป็นพรีเซ็นเตอร์ยิ่งกระตุ้นกำลังซื้อของผู้บริโภคเวียดนามได้เป็นอย่างดี เพราะใบเฟิร์นมีแฟนคลับทั้งในเวียดนาม จีน และฟิลิปปินส์ ที่ติดตามโซเชียลของใบเฟิร์นเป็นจำนวนมาก เมื่อผนวกกับสินค้าที่ตอบโจทย์ผู้บริโภคก็ยิ่งทำให้เกิดการซื้อซ้ำเพิ่มขึ้น” นายบุญชัยกล่าว<br/><br/>อย่างไรก็ตาม แม้ว่าบริษัทฯ อาจจะไม่ได้รับปัจจัยบวกอย่างเต็มที่จากการส่งออกที่เพิ่มขึ้นเนื่องจากการแข็งค่าของเงินบาท แต่ซาบีน่าก็ได้รับผลดีจากปริมาณสินค้าที่ขายได้เพิ่มขึ้นและการขยายฐานลูกค้าในกลุ่มประเทศ CLMV ที่ยังมีอัตราการเติบโตของเศรษฐกิจที่น่าพอใจ ขณะที่ค่าเงินบาทที่แข็งค่าขึ้นนั้นเอื้อต่อต้นทุนการผลิตโดยรวมที่ต่ำลงจากการจ้างผลิต และส่งผลดีต่อการขายในช่องทางออนไลน์และช่องทางรีเทล ทำให้บริษัทฯ ยังสามารถรักษาอัตราการเติบโตของกำไรสุทธิไว้ได้อย่างแข็งแกร่ง<br/><br/>ทั้งนี้ ในไตรมาสที่ 3 ของปีนี้ (กรกฎาคม ถึงกันยายน) บริษัทฯ มีรายได้รวมอยู่ที่ 847.5 ล้านบาท โดยมีกำไรสุทธิ 116.6 ล้านบาท เพิ่มขึ้น 6.3 ล้านบาท คิดเป็น 5.7% จากงวดเดียวกันของปีก่อน โดยช่องทางขายออนไลน์ยังคงเติบโตเพิ่มขึ้น 7.3% ขณะที่ช่องทางรีเทลผ่านทั้งเคาน์เตอร์ในห้างสรรพสินค้าและซาบีน่าชอปลดลง 2.6% การส่งออกภายใต้แบรนด์ “ซาบีน่า” ไปยังกลุ่มประเทศ CLMV ขยายตัว 102% และการรับจ้างผลิต (OEM) ให้กับแบรนด์ในยุโรป ลดลง 11.9% ตามภาพรวมเศรษฐกิจโลกจากการไม่แน่นอนของสงครามการค้า ส่วนรายได้ 9 เดือนแรก (มกราคม ถึงกันยายน) อยู่ที่ 2,490.6 ล้านบาท โดยมีกำไรสุทธิ 316.6 ล้านบาท เพิ่มขึ้น 30.5 ล้านบาท หรือเพิ่มขึ้น 10.6% <br/><br/>ประธานเจ้าหน้าที่บริหาร SABINA กล่าวด้วยว่า ซาบีน่ายังคงเดินหน้าที่จะทำตลาดในทุกช่องทางการขายอย่างต่อเนื่องโดยเฉพาะช่องทางออนไลน์และช่องทางรีเทล โดยล่าสุดได้ผนึกความร่วมมือกับ “โพเมโล” ผู้บริหารเว็บไซต์ www.pomelofashion.com ซึ่งเป็นธุรกิจอี-คอมเมิร์ซรายใหญ่ที่เน้นจำหน่ายเสื้อผ้าแฟชั่น รวมถึงของใช้ของผู้หญิงมีผู้เข้าชมมากกว่า 2.7 ล้านคนต่อเดือน เพื่อสร้างประสบการณ์ให้ลูกค้าที่สั่งซื้อสินค้าออนไลน์ของโพเมโลสามารถนัดรับสินค้าและลองสินค้าได้ที่ซาบีน่าชอป 23 สาขาทั่วกรุงเทพฯ เป็นบริการ “Pomelo Pick Up ลองก่อน จ่ายทีหลัง” ซึ่งลูกค้าสามารถเลือกชำระเงินเฉพาะชิ้นที่พึงพอใจได้เลย หากยังไม่ถูกใจก็สามารถคืนสินค้าผ่านซาบีน่า โดยไม่เสียค่าใช้จ่ายใดๆ ทั้งสิ้น ขณะที่ซาบีน่าได้มอบให้โพเมโลเป็นช่องทางขายออนไลน์แบบเอ็กซ์คลูซีฟเพียงช่องทางเดียวสำหรับสินค้าคอลเลกชัน “แมดมัวแซลล์อินทิเมตส์” (Mad Moiselle Intimates) ซึ่งเป็นสินค้าในกลุ่มไฮแฟชั่น (High Fashion) ของซาบีน่าทั้งในประเทศไทย และประเทศอื่นๆ ทั่วโลก โดยความร่วมมือครั้งสำคัญนี้ได้เริ่มต้นอย่างเป็นทางการแล้วตั้งแต่ปลายเดือนตุลาคมที่ผ่านมา ทำให้เชื่อว่าจะสามารถกระตุ้นกำลังซื้อในช่วงปลายปีนี้ให้คึกคักขึ้นได้อย่างแน่นอน</p>
    </article>
  </body>
</html>