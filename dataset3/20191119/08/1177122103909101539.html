<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/chicu-a-avut-o-intrevedere-cu-michalko-mesaje-ferme-de-la-ambasadorul-ue-privind-reforma-justiiei-148644.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T08:37:00+00:00"/>
    <meta property="og:title" content="Chicu a avut o întrevedere cu Michalko; Mesaje ferme de la ambasadorul UE privind reforma justiției"/>
    <meta property="og:description" content="Premierul Ion Chicu a avut luni o întrevedere cu șeful delegației UE în Republica Moldova, Peter Michalko. Potrivit unui comunicat al Guvernului, șeful delegației UE în..."/>
  </head>
  <body>
    <article>
      <h1>Chicu a avut o întrevedere cu Michalko; Mesaje ferme de la ambasadorul UE privind reforma justiției</h1>
      <address>
        <time datetime="2019-11-19T08:37:00+00:00">19 Nov 2019, 08:37</time>
      </address>
      <p>Premierul Ion Chicu a avut luni o întrevedere cu șeful delegației UE în Republica Moldova, Peter Michalko.</p>
      <p>Potrivit unui comunicat al Guvernului, șeful delegației UE în Republica Moldova a declarat că Uniunea Europeană urmărește cu mare atenție acțiunile Guvernului de la Chișinău și implementarea reformelor asumate.</p>
      <p>„În mod special, Peter Michalko a accentuat necesitatea Guvernului de a continua reformele în sectorul justiției, inclusiv selectarea Procurorului General, lupta împotriva corupției, asigurarea democrației și a statului de drept, asigurarea libertății presei, dar și continuarea investigării fraudei bancare”, se arată în comunicatul Executivului.</p>
      <p>Chicu a confirmat că UE este unul dintre cei mai importanți parteneri externi ai RM și a precizat că Executivul va continua să îndeplinească condițiile necesare pentru accesarea asistenței macrofinanciare.</p>
      <p>„Mizăm pe continuarea și consolidarea dialogului. Înțelegem cât de importante sunt în acest sens reformele reale și suntem determinați să le promovăm. O prioritate deosebită va fi acordată reformei justiției. Asistența și expertiza UE în acest sens va fi înalt apreciată”, a spus Ion Chicu, exprimând recunoștința UE pentru suportul de durată oferit țării noastre.</p>
    </article>
  </body>
</html>