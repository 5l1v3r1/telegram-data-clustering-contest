<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/seb-fick-194-namn-pa-penningtvattslista/"/>
    <meta property="og:site_name" content="DN.SE"/>
    <meta property="article:published_time" content="2019-11-19T08:26:17+00:00"/>
    <meta property="og:title" content="SEB fick 194 namn på penningtvättslista"/>
    <meta property="og:description" content="SEB fick 194 namn på penningtvättslista från SVT:s Uppdrag Granskning. Några av kunderna finns kvar i banken men materialet förändrar inte bankens analys."/>
  </head>
  <body>
    <article>
      <h1>SEB fick 194 namn på penningtvättslista</h1>
      <address><time datetime="2019-11-19T08:26:17+00:00">19 Nov 2019, 08:26</time> by <a rel="author" href="https://www.dn.se/av/andreas-lindberg/" target="_blank">Andreas Lindberg</a></address>
      <p>
        <b>SEB har tagit emot en lista över baltiska företagskunder av SVT:s ”Uppdrag Granskning”. Några av dem finns fortfarande kvar i banken.<br/>”Namnen på SVT:s lista täcks i allt väsentligt av bankens egen analys och förändrar inte i grunden gjord bedömning”, skriver banken i ett pressmeddelande.</b>
      </p>
      <p>SVT:s ”Uppdrag Granskning” har inför ett kommande program om penningtvätt velat ställa ett antal frågor till SEB, samt lämnat en lista över 194 företag som varit kunder i banken. Det framgår av ett <a href="https://sebgroup.com/sv/press/pressmeddelanden/2019/seb-kommentar-angaende-material-fran-sveriges-television">pressmeddelande</a> från SEB.</p>
      <p>SEB gick tidigt på fredagen ut och berättade att man på något sätt kommer att förekomma i ”Uppdrag Gransknings” kommande rapportering, men att man inte hade mer info. Listan över företag ska, enligt bankens presschef Frank Hojem, ha nått banken senare på fredagseftermiddagen. </p>
      <p><b>Därefter har de under helgen</b> jämfört företagsnamnen på listan med sin egen interna analys som legat till grund för tidigare bedömningar och uttalanden om den baltiska verksamheten. </p>
      <p>– Våra slutsatser är att 95 procent, eller drygt nio av tio av de här kunderna, redan är avslutade som kunder hos SEB, säger han till DN. </p>
      <p>
        <b>Är det kundrelationer som ni själva har avslutat? </b>
      </p>
      <p>– Dels så rapporterar vi ju om det finns misstanke, både transaktioner och kunder, och sedan avslutar vi kunder själva och kunder kan även lämna banken på egen hand. Det är en kombination av det.</p>
      <p>I samband med detta har ”Uppdrag Granskning” även velat ställa frågor till banken kopplade till listan med företag. SEB har än så länge inte ställt upp på någon intervju, och det är oklart om det kommer göra det. </p>
      <p>– Vi får se, vi har inte tagit ställning till det än, säger Frank Hojem. </p>
      <p><b>Utöver detta har banken </b>inte någon ytterligare information om vad som väntar i ”Uppdrag Gransknings” kommande program.</p>
      <p>”Om det skulle framkomma ny relevant information som SEB inte har haft kännedom om sedan tidigare kommer banken att vidta åtgärder. SEB vill ge alla som följer banken likvärdig, korrekt och transparent information”, skriver man.</p>
      <p>Bankens aktiekurs steg marginellt i den inledande handeln på Stockholmsbörsen.</p>
      <p><a href="https://www.dn.se/ekonomi/seb-kontaktat-om-misstankt-penningtvatt/">Läs mer: SEB:s aktie rasade efter pressmeddelande</a> </p>
    </article>
  </body>
</html>