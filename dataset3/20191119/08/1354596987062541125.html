<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/ing-datagroei-verdubbelt-stroomvraag"/>
    <meta property="og:site_name" content="Emerce"/>
    <meta property="article:published_time" content="2019-11-19T08:01:00+00:00"/>
    <meta property="og:title" content="ING: Datagroei verdubbelt stroomvraag"/>
    <meta property="og:description" content="In 2030 zijn de wereldwijde digitale datastromen naar verwachting meer dan 20 keer zo groot als die in 2018. Door die snelle groei van data verdubbelt de stroom die daarvoor wereldwijd nodig is en komt in 2030 uit op 5 procent van het wereldwijde elektriciteitsgebruik. Dit blijkt uit onderzoek van het ING Economisch Bureau."/>
  </head>
  <body>
    <article>
      <h1>ING: Datagroei verdubbelt stroomvraag</h1>
      <address><time datetime="2019-11-19T08:01:00+00:00">19 Nov 2019, 08:01</time> by <a rel="author">Redactie Emerce</a></address>
      <p>
        <b>In 2030 zijn de wereldwijde digitale datastromen naar verwachting meer dan 20 keer zo groot als die in 2018. Door die snelle groei van data verdubbelt de stroom die daarvoor wereldwijd nodig is en komt in 2030 uit op 5 procent van het wereldwijde elektriciteitsgebruik. Dit blijkt uit onderzoek van het ING Economisch Bureau.</b>
      </p>
      <p>Om de impact van groeiend dataverkeer op de CO2 uitstoot te beperken is daarnaast de inzet van hernieuwbare energie nodig.</p>
      <p>De stroomvraag stijgt snel doordat meer mensen in Azië en Afrika toegang krijgen tot internet, bedrijven meer data verzamelen en bewerken en er meer gebruik wordt gemaakt van clouddiensten. De enorme groei van data is van invloed op het stroomverbruik van datacenters, communicatienetwerken en de apparaten die data verzenden en ontvangen.</p>
      <p>Het ING Economisch Bureau verwacht dat de elektriciteit die nodig is voor data verdubbelt. Omdat het verwachte totale stroomgebruik ook groeit, stijgt het aandeel van data in het wereldwijde stroomverbruik van 3 procent nu, naar 5 procent in 2030. Bij netwerken en datacenters is de hoogste groei te verwachten. Om de toename van het stroomverbruik tot een verdubbeling te beperken, moeten datacenters en netwerken aanzienlijk efficiënter worden. Zonder efficiënter gebruik van elektriciteit kan het aandeel in de wereldwijde stroom namelijk stijgen naar meer dan 30 procent.</p>
      <p>De technologie en telecomsector kan extra groene opwekkingscapaciteit stimuleren door lange termijn stroomcontracten voor de afname van een vaste hoeveelheid hernieuwbare energie aan te gaan. Dit levert een bijdrage aan de vergroening van de stroom van het elektriciteitsnet en zo aan de internationale klimaatdoelstelling om de temperatuurstijging te beperken tot maximaal 2 graden in 2050.</p>
      <p>
        <i>Foto Pixabay</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/vattenfall-nldc-datacenters-samen-groen-verder"/>
        <a href="https://www.emerce.nl/nieuws/amsterdam-zet-voorlopig-rem-aantal-datacenters-regio"/>
        <a href="https://www.emerce.nl/nieuws/google-pompt-1-miljard-euro-extra-nederlandse-datacentra"/>
      </related>
    </article>
  </body>
</html>