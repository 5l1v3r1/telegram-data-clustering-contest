<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/uj_csaladtagokat_koszonthetunk_thermaltake.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-19T08:09:00+00:00"/>
    <meta property="og:title" content="Új családtagokat köszönthetünk Thermaltake-nél"/>
    <meta property="og:description" content="A többesszám kicsit félrevezető, hiszen nagyjából ugyanarról a modellről van szó kicsit más előlappal, de a precizitás jegyében mindhárom újdonságról megemlékezünk."/>
  </head>
  <body>
    <article>
      <h1>Új családtagokat köszönthetünk Thermaltake-nél</h1>
      <address><time datetime="2019-11-19T08:09:00+00:00">19 Nov 2019, 08:09</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <p>Commander G néven új házszériát dob piacra a Thermaltake, amely kezdésnek három modellel indul harcba. Bár a trió tagjainak specifikációi nagyrészt megegyezők, a fizikai méretek és a tömeg esetében van köztük különbség, az egyszerűség kedvéért a részletes termékjellemzőket a lentebb található táblázatban foglaltuk össze.</p>
      <h3>H﻿i﻿r﻿d﻿e﻿tés﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <slideshow>
        <figure>
          <img src="https://prohardver.hu/dl/cnt/2019-11/156471/g31.jpg"/>
        </figure>
        <figure>
          <img src="https://prohardver.hu/dl/cnt/2019-11/156471/g32.jpg"/>
        </figure>
        <figure>
          <img src="https://prohardver.hu/dl/cnt/2019-11/156471/g33.jpg"/>
        </figure>
        <figcaption>Commander G31, G32 és G33</figcaption>
      </slideshow>
      <p>Mindhárom modellre igaz, hogy tervezésük során a jó szellőzési képességek voltak szem előtt tartva, ebből kifolyólag az újdonságok egyaránt rácsos előlapot kaptak, még ha ezek kialakítása nem is egyforma. A frappánsan csak <a href="https://www.thermaltake.com/commander-g31-tg-argb-mid-tower-chassis.html">G31</a>, <a href="https://www.thermaltake.com/commander-g32-tg-argb-mid-tower-chassis.html">G32</a> és <a href="https://www.thermaltake.com/commander-g33-tg-argb-mid-tower-chassis.html">G33</a> névre keresztelt házakban egy, az előlap mögé beszerelt <a href="https://www.thermaltake.com/pure-20-argb-sync-case-fan-tt-premium-edition-1-fan-pack.html">200 milliméteres ARGB</a> és egy hátsó, 120 milliméteres, már RGB LED-eket nélkülöző ventilátor gondoskodik a légáramlatok be- és kijutásáról. Előbbit alapértelmezés szerint az egyetlen USB 3.0 és a két USB 2.0 portot is felvonultató I/O panelen elhelyezett reset kapcsolóval vezérelhetünk, de a légkavaróhoz tartozó kábel alaplapi csatlakoztatása után szoftveres konfigurálásra is lehetőségünk van.</p>
      <figure>
        <img src="https://prohardver.hu/dl/cnt/2019-11/156471/pic2.jpg"/>
      </figure>
      <p>Mini-ITX, microATX és ATX méretű alaplapra épített konfigurációnkban legfeljebb 165 mm magas processzorhűtő és maximum 300 mm hosszú grafikus kártya kaphat helyet, utóbbi ráadásul a mellékelt keretnek köszönhetően vertikálisan is behelyezhető, ahhoz azonban, hogy a kártya működjön is, szükségünk lesz még egy riser kábelre is, amely sajnos már nem része a csomagnak.</p>
      <figure>
        <img src="https://prohardver.hu/dl/cnt/2019-11/156471/pic3.jpg"/>
      </figure>
      <p>A házba szerelt számítógéppel való villogást a 4 mm vastag edzett üvegből készült oldallap segíti, a bejutó por miatt szükséges napi géptakarítástól pedig az alul és felül mágnesesen rögzített porszűrők mentenek meg bennünket.</p>
      <table bordered="">
        <tr>
          <th align="right">
            <b>Thermaltake Commander G</b>
          </th>
          <th align="center">
            <b>
              <mark>G31</mark>
            </b>
          </th>
          <th align="center">
            <b>
              <mark>G32</mark>
            </b>
          </th>
          <th align="center">
            <b>
              <mark>G33</mark>
            </b>
          </th>
        </tr>
        <tr>
          <th align="right">
            <b>Fizikai méretek (ma. x szé. x mé.)</b>
          </th>
          <td align="center">445,57 x 225 x 471 mm</td>
          <td align="center">462 x 225 x 472 mm</td>
          <td align="center">442 x 225 x 472 mm</td>
        </tr>
        <tr>
          <th align="right">
            <b>Támogatott alaplap formátumok</b>
          </th>
          <th colspan="3" align="center">
            <b>Mini-ITX, microATX, ATX</b>
          </th>
        </tr>
        <tr>
          <th align="right">
            <b>Szín</b>
          </th>
          <td colspan="3" align="center">fekete</td>
        </tr>
        <tr>
          <th align="right">
            <b>Anyaga</b>
          </th>
          <th colspan="3" align="center">
            <b>SPCC</b>
          </th>
        </tr>
        <tr>
          <th align="right">
            <b>Bővítőhelyek száma</b>
          </th>
          <td colspan="3" align="center">7 + 2</td>
        </tr>
        <tr>
          <th align="right">
            <b>Beépíthető merevlemezek száma</b>
          </th>
          <th colspan="3" align="center">
            <b>2 x 3,5<br/>4 x 2,5</b>
          </th>
        </tr>
        <tr>
          <th align="right">
            <b>Előlapi I/O</b>
          </th>
          <td align="center">2 darab USB 3.0, HD audio jackek</td>
          <td align="center">2 darab USB 3.0, 2 darab USB 2.0, HD audio jackek</td>
          <td/>
        </tr>
        <tr>
          <th align="right">
            <b>Beépíthető ventilátorok száma</b>
          </th>
          <th colspan="3" align="center">
            <b>- Elöl: 3 x 120 mm, 2 x 200/140 mm<br/>- Fent: 2 x 120/140 mm<br/>- Hátul: 1 x 120/140 mm</b>
          </th>
        </tr>
        <tr>
          <th align="right">
            <b>Gyárilag kapott ventilátorok száma</b>
          </th>
          <td colspan="3" align="center">- Elöl: 1 x 200 mm ARGB<br/><br/>- Hátul: 1 x 120 mm</td>
        </tr>
        <tr>
          <th align="right">
            <b>Beépíthető radiátorok</b>
          </th>
          <th colspan="3" align="center">
            <b>- Elöl: 280/360 nn<br/>- Fent: 240 mm<br/>- Hátul: 120 mm</b>
          </th>
        </tr>
        <tr>
          <th align="right">
            <b>CPU-hűtő max. magassága</b>
          </th>
          <td colspan="3" align="center">165 mm</td>
        </tr>
        <tr>
          <th align="right">
            <b>VGA max. hosszúsága</b>
          </th>
          <th colspan="3" align="center">
            <b>300 mm</b>
          </th>
        </tr>
        <tr>
          <th align="right">
            <b>Tápegység max. hosszúsága</b>
          </th>
          <td colspan="3" align="center">200 mm (beszerelt HDD keret mellett 160 mm)</td>
        </tr>
        <tr>
          <th align="right">
            <b>Tömeg</b>
          </th>
          <th align="center">
            <b>7,7 kg</b>
          </th>
          <th align="center">
            <b>7,74 kg</b>
          </th>
          <th align="center">
            <b>7,72 kg</b>
          </th>
        </tr>
      </table>
      <p>A Thermaltake Commander G széria tagjainak piacra kerülési dátuma és vételára egyelőre nem ismert.</p>
    </article>
  </body>
</html>