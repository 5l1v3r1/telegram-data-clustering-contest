<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/fiscalia-reclama-acta-veredicte-retornat-cas-sala-estudiar-possible-recurs-tsj"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T08:42:00+00:00"/>
    <meta property="og:title" content="La Fiscalia reclama l'acta del veredicte retornat sobre el cas Sala per a estudiar un possible recurs al TSJ"/>
    <meta property="og:description" content="El Ministeri Fiscal té fins al primer dilluns de desembre per a elevar el recurs, però cal que tinga accés al primer escrit que la magistrada va remetre de nou al jurat per &quot;falta de motivació&quot;"/>
  </head>
  <body>
    <article>
      <h1>La Fiscalia reclama l'acta del veredicte retornat sobre el cas Sala per a estudiar un possible recurs al TSJ</h1>
      <h2>El Ministeri Fiscal té fins al primer dilluns de desembre per a elevar el recurs, però cal que tinga accés al primer escrit que la magistrada va remetre de nou al jurat per "falta de motivació" </h2>
      <address><time datetime="2019-11-19T08:42:00+00:00">19 Nov 2019, 08:42</time> by <a rel="author">DLV</a></address>
      <p>VALÈNCIA. La Fiscalia analitzarà en els pròxims dies la possibilitat de presentar un recurs per infracció de forma contra la sentència del Tribunal del Jurat que absol Miguel López, únic acusat per la mort de la seua sogra, María del Carmen Martínez, vídua de l'expresident de la CAM, Vicente Sala. Per a plantejar aquest possible recurs, el Ministeri Fiscal ha reclamat tindre accés a l'acta del primer veredicte entregat a la magistrada, i que va ser retornada per falta de motivació.<br/><br/>Aquesta primera acta es va fer 48 hores abans que el diumenge 10 de novembre es llegira la definitiva que <a href="https://www.diarilaveu.com/el-jurat-declara-miguel-lopez-no-culpable-de-lassassinat-de-la-vidua-de-lexpresident-de-la-cam">exculpava el gendre de l'assassinat de la seua sogra, ocorregut el desembre del 2016 en el concessionari de cotxes que en aquell moment regentava López</a>.<br/><br/>La Fiscalia té fins al primer dilluns de desembre per a elevar el recurs davant el Tribunal Superior de Justícia de la Comunitat Valenciana (TSJCV). No obstant això, fonts consultades han precisat que seria necessari tindre accés a la primera acta. Sense ella, l'alt tribunal no podrà determinar, com va exposar la magistrada, que no estava adequadament motivada i que per tant es retornava perquè s'esmenara.<br/><br/>A més, han considerat que "no és suficient", per a sustentar el seu recurs, amb l'enregistrament de la sessió del divendres 8. Va ser aquest dia quan la magistrada, davant les parts, va fer de devolució del primer veredicte perquè no s'aborda el fons.<br/><br/>D'aquesta manera, si el TSJCV assumira el recurs per infracció de forma, es podria decretar la nul·litat de la sentència i s'obligaria a la repetició del judici, han explicat les mateixes fonts, que concreten que és la primera vegada de la qual es té constància de l'existència d'una devolució de veredicte en l'Audiència d'Alacant.<br/><br/>La magistrada del Tribunal del Jurat, en una sentència comunicada aquest dilluns, va absoldre Miguel López dels delictes d'assassinat i de tinença il·lícita d'armes, en aplicació del veredicte de no culpabilitat dictat pel Jurat. Així, en la sentència s'apunta a una persona "desconeguda" com a autora del crim.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
        <a href="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/presidencia-deixara-comptar-becaris-any-que-ve"/>
      </related>
    </article>
  </body>
</html>