<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125542/pagkosmio-oikonomiko-foroym-giati-i-4imeri-ergasia-mporei-na-einai-mythos"/>
    <meta property="og:site_name" content="Insider"/>
    <meta property="article:published_time" content="2019-11-19T08:00:00+00:00"/>
    <meta property="og:title" content="Παγκόσμιο Οικονομικό Φόρουμ: Γιατί η 4ήμερη εργασία μπορεί να είναι «μύθος»"/>
    <meta property="og:description" content="Καθώς οι νέες τεχνολογίες δείχνουν το δρόμο για το μέλλον των επιχειρήσεων, ολοένα και περισσότερες εταιρείες διεθνώς δοκιμάζουν την 4ήμερη εργασία. "/>
  </head>
  <body>
    <article>
      <h1>Παγκόσμιο Οικονομικό Φόρουμ: Γιατί η 4ήμερη εργασία μπορεί να είναι «μύθος»</h1>
      <h2>Καθώς οι νέες τεχνολογίες δείχνουν το δρόμο για το μέλλον των επιχειρήσεων, ολοένα και περισσότερες εταιρείες διεθνώς δοκιμάζουν την 4ήμερη εργασία. </h2>
      <address>
        <time datetime="2019-11-19T08:00:00+00:00">19 Nov 2019, 08:00</time>
      </address>
      <p>«Επειδή εργάζεσαι αποτελεσματικά, δεν σημαίνει ότι θα εργάζεσαι και λιγότερο».</p>
      <p>Σε αυτό το συμπέρασμα καταλήγει κορυφαίο στέλεχος του <b>Παγκόσμιου Οικονομικού Φόρουμ (World Economic Forum), </b>υπονοώντας μάλιστα πως δεν αποκλείεται «οι πιο αποτελεσματικοί εργαζόμενοι, να εργάζονται περισσότερο τελικά» και όχι λιγότερο, όπως μπορεί να στοχεύουν.</p>
      <p>Την ώρα που φουντώνει διεθνώς η συζήτηση για 4ήμερη εργασία, ο Danil Kerimi του WEF εξηγεί: «Όσο πιο παραγωγικός και πιο αποτελεσματικός είναι ένα εργαζόμενος, τόσο περισσότερο αποδεικνύεται τελικά ότι εργάζεται. Γιατί αποδίδει».</p>
      <p>Καθώς οι νέες τεχνολογίες δείχνουν το δρόμο για το μέλλον των επιχειρήσεων, ολοένα και περισσότερες εταιρείες διεθνώς δοκιμάζουν την 4ήμερη εργασία. Μόλις τον περασμένο μήνα, η<b> Microsoft Japan </b>ανακοίνωσε ότι η μείωση του ωραρίου των εργαζομένων της, οδήγησε σε αύξηση 40% της παραγωγικότητάς τους.</p>
      <p>Αλλά και το μεγαλύτερο εργατικό συνδικάτο στις ΗΠΑ, το <b>AFL-CIO</b>, συστήνει, μέσω νέας του μελέτης, στις επιχειρήσεις να επεκτείνουν τα σαββατοκύριακα και από διήμερα, να τα καταστήσουν τριήμερα, ανοίγοντας επί της ουσίας τον δρόμο για 4ήμερη εργασία.</p>
      <p>Στο τέλος, όμως, της ημέρας, εάν κανείς αποφασίσει να εργάζεται λιγότερο, αυτό μπορεί να είναι καθαρά προσωπική του επιλογή, σχολιάζει ο Kerimi. «Άπτεται στον καθένα ξεχωριστά να αποφασίσει πόσο χρόνο θα αφιερώσει στην εργασία του, αλλά και πόσο χρόνο στην προσωπική του ζωή», προσθέτει.</p>
      <p>Ωστόσο, σπεύδει να επισημάνει πως οι νέες τεχνολογίες είναι αυτές που τραβούν τις διαχωριστικές γραμμές ανάμεσα στον φυσικό και τον ψηφιακό κόσμο, αλλάζοντας άρδην τον τρόπο εργασίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125550/tsaboysogloy-tha-xekinisoyme-xana-tin-epiheirisi-sti-syria-den-apohorisoyn"/>
        <a href="https://www.insider.gr/eidiseis/kosmos/125524/nea-synnefa-stis-emporikes-sheseis-ipa-kinas"/>
        <a href="https://www.insider.gr/eidiseis/kosmos/125494/oxymeni-i-katastasi-sto-hongk-kongk-apeilei-me-hrisi-pragmatikon-sfairon-i"/>
      </related>
    </article>
  </body>
</html>