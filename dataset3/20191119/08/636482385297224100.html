<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/vaccin-hpv-unde-se-face-si-de-la-ce-varsta-este-recomandat-20095735"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T08:55:25+00:00"/>
    <meta property="og:title" content="Vaccin HPV. Unde se face și de la ce vârstă este recomandat"/>
    <meta property="og:description" content="Vaccinul HPV, administrat pentru prevenirea infecției cu virusul ce poartă același nume, va fi distribuit gratuit. Află unde se face vaccinul HPV și cui"/>
  </head>
  <body>
    <article>
      <h1>Vaccin HPV. Unde se face și de la ce vârstă este recomandat</h1>
      <address><time datetime="2019-11-19T08:55:25+00:00">19 Nov 2019, 08:55</time> by <a rel="author">Alina S.</a></address>
      <p>
        <b>Vaccinul HPV, administrat pentru prevenirea infecției cu virusul ce poartă același nume, va fi distribuit gratuit. Află unde se face vaccinul HPV și cui îi este adresat</b>
      </p>
      <p>HPV, Human Papilloma Virus, este un virus responsabil pentru cea mai frecventă și mai răspândită infecție cu transmitere sexuală. HPV a fost clasificat în ultimul raport al American Association for Cancer Research (AACR) ca al doilea agent patogen responsabil pentru cancer în lume.</p>
      <p>Ministerul Sănătății a finalizat licitația pentru achiziția dozelor de vaccin antiHPV, iar primele 20.000 de doze vor fi distribuite începând de săptămâna viitoare la direcțiile de sănătate publică, astfel încât vaccinarea să înceapă în ianuarie 2020.</p>
      <p>Campania de vaccinare, care va începe în ianuarie 2020 va fi precedată de o campanie de informare și conștientizare a publicului cu privire la pericolul reprezentat de HPV și protecția oferită de vaccin, precum și de susținere a medicilor și farmaciștilor în transmiterea informațiilor clare și corecte despre vaccinarea împotriva HPV derulată de către furnizorul de vaccin</p>
      <h3>Vaccin HPV unde se face și de la ce vârstă</h3>
      <p>„Vaccinarea gratuită se va face începând din luna ianuarie 2020 în cabinetele medicilor de familie la fete cu vârsta cuprinsă între 11 și 14 ani care au solicitat în anii 2017 și 2018 vaccinarea la medicii de familie, inclusiv cele care au trecut de această vârstă dacă au solicitat”, menționează Ministerul Sănătății.</p>
      <p>Vaccinarea împotriva HPV este singura metodă de prevenție împotriva tuturor bolilor provocate de infecția cu HPV din serotipurile incluse în vaccin, nu doar cancerul de col uterin. Recomandarea de vaccinare HPV este adresată pre-adolescenților, cu vârsta cuprinsă între 9 și 13 ani, dat fiind că este de preferat ca aceasta să se facă înainte de debutul vieții sexuale, atunci când eficiența vaccinului este maximă.</p>
      <p>Important de știut este că vaccinarea fetițelor cu vârsta cuprinsă între 11 și 14 ani este inclusă în Programul Național de Vaccinare, la categoria vaccinarea grupelor populaționale la risc. Conform acestuia, părinții ar trebui să adreseze o cerere medicului de familie, pentru a primi cele două doze de vaccin necesare.</p>
      <h3>Tipuri de VACCIN HPV</h3>
      <p>În prezent, există trei tipuri de vaccinuri:</p>
      <ul>
        <li>HPV bivalent – protejează împotriva tulpinilor 16 și 18 (responsabile pentru aproximativ 70% din cancerele de col uterin)</li>
        <li>HPV tetravalent – eficient împotriva tulpinilor 6, 11, 16 și 18 (oferă, în plus, protecție împotriva verucilor genitale)</li>
        <li>HPV nonavalent – asigură protecție împotriva genotipurilor 6, 11, cât și împotriva tulpinilor cu risc oncogen crescut 16, 18, 31, 33, 45, 52, 58. Acest vaccin poate proteja împotriva a aproximativ 90% din cazurile de cancer de col uterin, a 95% din cazurile de cancer anal provocate de infecția cu HPV, a 90% din cancerele vulvare, a 85% din cazurile de cancer vaginal și a 90% din cazurile de veruci genitale.</li>
      </ul>
      <p>România ocupă primul loc în Uniunea Europeană la mortalitatea provocată de cancerul de col uterin (în jur de 2.000 de decese anual – echivalentul populației unei localități din mediul rural) și locul al doilea, după Bulgaria, la incidența bolii (în țara noastră se înregistrează peste 4.000 de noi cazuri în fiecare an). Cancerul de col uterin este pe locul 2, după cancerul mamar, în ceea ce privește tipurile de cancer ce afectează femeile din România.</p>
      <p>Vaccinarea se face în scop profilactic, adică este folosit în prevenirea infecției. Vaccinul nu vindecă cancerul de col uterin, nu poate vindecă o infecție cu Human Papilloma Virus (HPV) deja apărută. Deasemenea nu exclude posibilitatea, e adevărat mult mai rară, a dezvoltării unui cancer de col uterin produs de o altă cauza decât infecția cu virusul Papilloma Uman.</p>
    </article>
  </body>
</html>