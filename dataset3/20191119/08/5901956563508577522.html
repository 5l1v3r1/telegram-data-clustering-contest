<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/foto-frajer-in-legenda-gresta-na-elektriko-249065"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T08:02:00+00:00"/>
    <meta property="og:title" content="FOTO: Frajer in Legenda gresta na elektriko"/>
    <meta property="og:description" content="Vir pri Domžalah – Martin Mertik z Vira pri Domžalah je tehnik računalništva s končano srednjo šolo, ki se je lotil nenavadnega posla, v katerem je trenutno povsem sam, izdeluje nadvse zanim..."/>
  </head>
  <body>
    <article>
      <h1>FOTO: Frajer in Legenda gresta na elektriko</h1>
      <h2>Električna kolesa so vse bolj priljubljena zaradi udobja in praktičnosti. Modeli Martina Mertika so izjemni po videzu in zmogljivosti.</h2>
      <address><time datetime="2019-11-19T08:02:00+00:00">19 Nov 2019, 08:02</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1645776.jpg"/>
          <figcaption>Martinovo kolo v rdeči različici. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645775.jpg"/>
          <figcaption>Elektronsko spremljanje vožnje. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645774.jpg"/>
          <figcaption>Luč je zaščitena. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645773.jpg"/>
          <figcaption>Zeleno kolo je bilo prvo. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645772.jpg"/>
          <figcaption>Preseneča nenavadna oblika. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645771.jpg"/>
          <figcaption>Računalniški tehnik se je odločil za sestavljanje koles. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645770.jpg"/>
          <figcaption>Mertikovo kolo tehta 28 kg. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645768.jpg"/>
          <figcaption>Med sestavljanjem. FOTO: Primož Hieng</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645767.jpg"/>
          <figcaption>Martin Mertik v svoji delavnici. FOTO: Primož Hieng</figcaption>
        </figure>
      </slideshow>
      <p>Vir pri Domžalah – <b>Martin Mertik</b> z Vira pri Domžalah je tehnik računalništva s končano srednjo šolo, ki se je lotil nenavadnega posla, v katerem je trenutno povsem sam, izdeluje nadvse zanimiva in imenitna električna kolesa. Trenutno ima v ponudbi dva modela, poimenoval ju je Frajer in Legenda.<br/><br/>Najprej nas zanima, kako je zašel v svet električnih koles, baterij in vsega, kar je s tem povezano. »Že pred leti sem na youtubu zasledil električno kolo z največjo hitrostjo 100 km/h,« pripoveduje Martin. »Takrat me je to začelo zanimati, ampak tako električno kolo je stalo približno 12.000 evrov. Toliko denarja nisem imel. Potem sem čakal na ugoden trenutek, in zdaj je zares prišel.«<br/><br/>Izdelavo koles pod blagovno znamko Bull Bikes je začel tako rekoč iz nič. »Najprej sem izdelal zeleno kolo iz serije downhill. Na začetku nisem imel nobenih pravih načrtov, le kupoval sem sestavne dele. To prvo kolo sem izdeloval leto in pol, tako je nastalo verjetno najmočnejše električno kolo v Evropi. Hitrost 100 km/h doseže v slabih štirih sekundah. Ponuja tudi regenerativno zavoro, s katero ob uporabi še dodatno polni baterijo in podaljša domet, čeprav je ta že v osnovi približno 140 km.«</p>
      <blockquote>100 km/h doseže v 4 sekundah.</blockquote>
      <p>In kako je šlo naprej? »Izdelal sem naslednje unikatno kolo, cruiser, s široko balanco in še bolj atraktivnim videzom. Obe sem prodal, s tem denarjem pa sem kupil prve okvirje za čisto novo serijo cafe racer. Nato sem si izdelal načrt, kakšne modele bom imel, kako bo videti spletna stran, kakšna bodo imena koles in tako naprej. Zbiral sem denar in začel sestavljati električna kolesa. Tako sta nastala Frajer in Legenda.«</p>
      <blockquote>Nastalo je verjetno najmočnejše električno kolo v Evropi.</blockquote>
      <figure>
        <img src="https://www.slovenskenovice.si/images/slike/2019/11/14/1645773.jpg"/>
        <figcaption>Zeleno kolo je bilo prvo. FOTO: Primož Hieng</figcaption>
      </figure>
      <p>Kot pravi Mertik, je to bolj unikatna izdelava električnih koles. »Kolo Legenda je osnovna različica, zaklenjena na najvišjo hitrost 25 km/h, v primeru odstranitve blokade pa celo 40 km/h. Ima baterijo z največjo zmogljivostjo in dometom na trgu. Njegov videz je nekaj posebnega, je zanimiv, nenavaden in privlačen. Spominja na stil motornih koles z začetka 20. stoletja.« Pravi, da je električno kolo Frajer hitrejše, saj doseže hitrost do 90 km/h, čeprav je uradno ob prodaji zaklenjeno na 25 km/h. »Baterija s 2500 Wh je v povprečju petkrat zmogljivejša od baterij električnih koles, ki jih lahko kupimo v trgovini v cenovnem rangu 2500 do 3500 evrov. Kolo ima lep barvni LCD-zaslon, udoben sedež, udoben položaj, izberete lahko celo barvno kombinacijo.«</p>
      <h3>Neverjeten odziv</h3>
      <figure>
        <img src="https://www.slovenskenovice.si/images/slike/2019/11/14/1645772.jpg"/>
        <figcaption>Preseneča nenavadna oblika. FOTO: Primož Hieng</figcaption>
      </figure>
      <p>So njegova kolesa unikati, ima morda že redno proizvodnjo? »Nekaj jih imam v zalogi,« pove Martin. »Ko jih zmanjka, moram naročiti nove sestavne dele in jih nato sestaviti ter dokončati. Ne vem še, kako bo v letu 2020. Kolesa sem predstavil na sejmu v Komendi, odziv je bil prav neverjeten, zato pričakujem večje povpraševanje. Pozimi bom zbiral naročila, da se lahko pripravim in kupcem predam kolesa do spomladi. Zaenkrat bo prodaja potekala izključno osebno pri meni, saj želim, da ljudje bull bike vidijo v živo in se z njim zapeljejo na testno vožnjo.«<br/><br/>Pred začetkom vožnje z električnim kolesom se je seveda dobro pozanimati, kako je s polnjenjem. »Polnilna mesta za avtomobile ne pridejo v poštev,« pravi Mertik. »Dovolj je klasična 220-voltna vtičnica. Kupec ob nakupu kolesa dobi primeren polnilec, ki že v osnovi zagotovi hitro polnjenje v štirih urah. To so odlični rezultati, saj je že pri osnovnem modelu baterija z zmogljivostjo 840Wh, pri konkurenci pa je največ 500 Wh, kar je zelo pomembna razlika.«</p>
      <figure>
        <img src="https://www.slovenskenovice.si/images/slike/2019/11/14/1645770.jpg"/>
        <figcaption>Mertikovo kolo tehta 28 kg. FOTO: Primož Hieng</figcaption>
      </figure>
      <p>Legenda stane 2390 evrov, Frajer pa 3590 evrov. »Cena za Frajerja je bila postavljena na osnovi cene novega skuterja, seveda da ni kitajske izdelave. Še nekaj je treba vedeti: Frajer ima domet 180 km, če se ne poganja pedal, če pa bi ga poganjali, bi bil domet lahko tudi do 400 km. Tudi ta model ponuja regenerativno zaviranje, s katerim lahko ob daljših spustih ali normalni mestni vožnji prihranite do 20 odstotkov električne energije. Zato si dovolim trditi, da so kolesa cenovno izjemno ugodna.«<br/><br/>Martinova vizija je, da podjetje ostane relativno majhno. »Ne želim, da to postane rutina, želim si, da si za vsako kolo vzamem čas, da bo zares dobro. Izjemno sem vesel, da se za moji dve poleg končnih uporabnikov zanimajo tudi kmečki turizmi, hoteli in apartmaji ter tisti, ki kolesa oddajajo za krajši ali daljši najem. Konec novembra bom predstavil še štiri nove prototipe električnih koles. Zasnova bo podobna, na voljo bosta tudi moška in ženska različica,« je sklenil Martin Mertik. </p>
      <figure>
        <img src="https://www.slovenskenovice.si/images/slike/2019/11/14/1645767.jpg"/>
        <figcaption>Martin Mertik v svoji delavnici. FOTO: Primož Hieng</figcaption>
      </figure>
    </article>
  </body>
</html>