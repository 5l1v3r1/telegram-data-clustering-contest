<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/metanasteytiko-kayti-patata-sta-cheria-tis-kyvernisis-kleista-kentra-se-6-nisia-kai-stin-endochora-kai-1-7-chil-proslipseis-poio-tha-einai-to-teliko-schedio-ton-armodion-ypoyrgeion/"/>
    <meta property="og:site_name" content="europost.gr"/>
    <meta property="article:published_time" content="2019-11-19T08:30:51+00:00"/>
    <meta property="og:title" content="Μεταναστευτικό: «Καυτή πατάτα» στα χέρια της κυβερνησης! Κλειστά κέντρα σε 6 νησιά και στην ενδοχώρα και 1,7 χιλ. προσλήψεις – Ποιό θα είναι το τελικό σχέδιο των αρμόδιων υπουργείων?…"/>
    <meta property="og:description" content="Έτοιμη να παρουσιάσει το τελικό σχέδιο διαχείρισης του μεταναστευτικού/προσφυγικού είναι η κυβέρνηση, με τις σχετικές ανακοινώσεις, σύμφωνα με ασφαλείς πληροφορίες, να προσδιορίζονται για την Τετάρτη. Χθες το πρωί στο Μέγαρο Μαξίμου πραγματοποιήθηκε κλειστή σύσκεψη για το"/>
  </head>
  <body>
    <article>
      <h1>Μεταναστευτικό: «Καυτή πατάτα» στα χέρια της κυβερνησης! Κλειστά κέντρα σε 6 νησιά και στην ενδοχώρα και 1,7 χιλ. προσλήψεις – Ποιό θα είναι το τελικό σχέδιο των αρμόδιων υπουργείων?…</h1>
      <address>
        <time datetime="2019-11-19T08:30:51+00:00">19 Nov 2019, 08:30</time>
      </address>
      <p>Έτοιμη να παρουσιάσει το τελικό σχέδιο διαχείρισης του μεταναστευτικού/προσφυγικού είναι η κυβέρνηση, με τις σχετικές ανακοινώσεις, σύμφωνα με ασφαλείς πληροφορίες, να προσδιορίζονται για την Τετάρτη.</p>
      <p>Χθες το πρωί στο Μέγαρο Μαξίμου πραγματοποιήθηκε κλειστή σύσκεψη για το θέμα υπό τον πρωθυπουργό και συζητήθηκαν οι τελευταίες λεπτομέρειες του σχεδίου. Μια γενικότερη συζήτηση έγινε στη συνέχεια και με τους 13 περιφερειάρχες, παρουσία των αρμόδιων υπουργών και του συντονιστή που έχει ορίσει ο κ. Μητσοτάκης, υφυπουργού Άμυνας, Αλκιβιάδη Στεφανή.</p>
      <p>Μεταναστευτικό: Κλειστά κέντρα σε νησιά και ενδοχώρα<br/>Η πιο καυτή παράμετρος είναι δημιουργία των κλειστών κέντρων που θα δημιουργηθούν στα νησιά και την ενδοχώρα, με την τοπική αυτοδιοίκηση, μεταξύ άλλων, να καλείται να συνδράμει στην ενημέρωση και τη συνεργασία των τοπικών κοινωνιών. Άλλωστε οι αντιδράσεις είναι ένα θέμα που απασχολεί ιδιαίτερα τα κυβερνητικά στελέχη, που σημειώνουν ότι σε καμία περίπτωση δεν επιθυμούν να αιφνιδιάσουν. Από την πλευρά των περιφερειαρχών, σύμφωνα με πληροφορίες, υπάρχει θετική ανταπόκριση για τη δημιουργία κλειστών κέντρων, ωστόσο ζήτησαν από την κυβέρνηση μεγαλύτερη ενημέρωση για τις διαδικασίες μετεγκατάστασης.</p>
      <p>Πού θα δημιουργηθούν κλειστά κέντρα μεταναστών</p>
      <p>Σύμφωνα με πληροφορίες, κλειστά κέντρα μεταναστών θα δημιουργηθούν σε τρία νησιά του Βορείου Αιγαίου (Χίο, Σάμο και Λέσβο), σε δύο νησιά του Νοτίου Αιγαίου (Λέρο και Κω), ενώ στον σχεδιασμό που θα ανακοινωθεί την Τετάρτη περιλαμβάνεται και η Κρήτη. Ωστόσο, δεν θα περιοριστούν σε αυτά, καθώς στο τραπέζι βρίσκονται και περιοχές της ηπειρωτικής Ελλάδας, ενώ δεν έχουν εγκαταλειφθεί οι σκέψεις και για μικρότερα νησιά.</p>
      <p>Πιθανόν η δημιουργία τους να γίνει σε δύο φάσεις καθώς θα χρειαστεί και ένα χρονικό διάστημα για την κατασκευή τους. Βέβαια, οι περιοχές έχουν εντοπιστεί ήδη και εξετάζονται όλες οι λεπτομέρειες, νομικές και άλλες, για τη δημιουργία τους. Μάλιστα, σύμφωνα με τις ίδιες πηγές, στην ενδοχώρα θα πρόκειται κυρίως για παλιές βιομηχανικές μονάδες που δεν λειτουργούν. Υπολογίζεται ότι συνολικά θα φιλοξενηθούν στα κλειστά κέντρα περισσότερα από δέκα χιλιάδες άτομα. Όπως ξεκαθάρισε ο πρωθυπουργός και στη σύσκεψη με τους περιφερειάρχες, σε καμία περίπτωση ο αριθμός των μεταναστών και προσφύγων που θα φιλοξενηθούν σε κάθε περιφέρεια δεν θα ξεπερνά το 1% του πληθυσμού της και θα υπάρχει αναλογικότητα στην κατανομή τους.</p>
      <p>Μεταναστευτικό: Δράσεις για καλύτερη φύλαξη στα σύνορα<br/>Η κυβερνητική πολιτική για το μεταναστευτικό/προσφυγικό περιλαμβάνει και μια σειρά άλλων δράσεων που αφορούν την καλύτερη φύλαξη των συνόρων, τη νέα πολιτική ασύλου, που θα επιταχύνει τις διαδικασίες και τη διαδικασία επιστροφών στην Τουρκία και στις χώρες καταγωγής, με τον στόχο να έχει οριστεί στους δέκα χιλιάδες μετανάστες έως το τέλος του 2020.</p>
      <p>Εκτός από τη διαχείριση του ζητήματος στο εσωτερικό, εφαρμόζοντας συγκεκριμένες πολιτικές, η κυβέρνηση κινείται και σε έναν παράλληλο άξονα, που αφορά τις πρωτοβουλίες σε διεθνές επίπεδο για την αναζήτηση μιας ευρωπαϊκής λύσης στο πρόβλημα. Όπως σημείωσε ο κ. Μητσοτάκης στη συνέντευξη που παραχώρησε στην γερμανική εφημερίδα Handelsblatt, «η Ευρωπαϊκή Ένωση θα πρέπει να προωθήσει τις προτάσεις του υπουργoύ Εσωτερικών της Γερμανίας, Χορστ Ζεεχόφερ, για τη μεταρρύθμιση του συστήματος ασύλου, του Κανονισμού του Δουβλίνου» και έστειλε μήνυμα σε χώρες όπως η Ουγγαρία και η Πολωνία για συμμετοχή στα βάρη διαχείρισης του μεταναστευτικού, τονίζοντας: «Η Ευρώπη αντιμετωπίζει τις χώρες άφιξης -όπως είναι η Ελλάδα- ως βολικούς χώρους “στάθμευσης” για πρόσφυγες και μετανάστες. Είναι αυτό ευρωπαϊκή αλληλεγγύη; Όχι. Δεν θα το δεχτώ άλλο».</p>
      <p>Σε αυτή την προσπάθεια η Αθήνα βλέπει ως σύμμαχο τη Γερμανία, καθώς υπάρχει συναντίληψη σε πολλά σημεία για τον τρόπο που θα πρέπει να διαχειριστεί η Ευρώπη το θέμα. Οι επαφές μεταξύ των δύο πλευρών είναι συχνές, με πιο πρόσφατη το τηλεφώνημα Μητσοτάκη – Μέρκελ, την προηγούμενη Παρασκευή 15 Νοεμβρίου. Δεν αποκλείεται να υπάρξουν κοινές πρωτοβουλίες το επόμενο διάστημα σε ευρωπαϊκό επίπεδο, όμως πηγές με γνώση των συσχετισμών υποστηρίζουν ότι μεγαλύτερο περιθώριο για θετικές αποφάσεις υπάρχει το δεύτερο εξάμηνο του 2020, οπότε η Γερμανία θα έχει την προεδρία της Ένωσης.</p>
    </article>
  </body>
</html>