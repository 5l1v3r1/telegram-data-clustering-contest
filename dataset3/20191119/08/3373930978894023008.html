<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/kkr-ar-undervarderat-6978920"/>
    <meta property="og:site_name" content="Affärsvärlden"/>
    <meta property="article:published_time" content="2019-11-19T08:54:00+00:00"/>
    <meta property="og:title" content="”KKR är undervärderat”"/>
    <meta property="og:description" content="Carnegie Fonders förvaltare Mikael Tarnawski-Berlin om amerikanska jättar och mexikanska bilförsäkringar."/>
  </head>
  <body>
    <article>
      <h1>”KKR är undervärderat”</h1>
      <address>
        <time datetime="2019-11-19T08:54:00+00:00">19 Nov 2019, 08:54</time>
      </address>
      <p>
        <b>Carnegie Fonders förvaltare Mikael Tarnawski-Berlin om amerikanska jättar och mexikanska bilförsäkringar.</b>
      </p>
      <p>Du slutade med din specialfond Pandium Global och började som fondförvaltare på Carnegie Fonder för drygt ett år sedan. Du har plockat in ett ganska stort innehav sedan vi talades vid sist.</p>
      <p>– Jag är ju fortfarande långsiktig och letar efter undervärderade bolag med en operativt låg risk som saknar exponering mot osäkra makrofaktorer som råvaror, ledning med bra track-record och som samtidigt är undervärderade. Det har varit jättebra att komma hit. När jag körde själv var jag även vd. Nu har jag fått mer tid för att borra ner mig i investeringar. Men ett nytt innehav är KKR, ett av världens största private equitybolag.</p>
      <p>Vad särskiljer dem mot andra private equity-bolag?</p>
      <p>– För det första har de ett extremt bra varumärke. Bolaget drivs också vidare av två av de tre grundarna – den tredje grundaren lever inte längre. KKR är välskött, de har bevisat att de kan det här. Att ha ett bra varumärke är viktigt när de startar fonder eller ska anställa folk och investera. Sedan har de en bra position i marknaden med alternativa tillgångsslag – en marknad som växer i sig. Till skillnad mot deras konkurrenter investerar de också en stor del i egna fonder. När de reser en fond kanske de själva stoppar in pengar i fonden med 5–10 procent. Sammanlagt har de 15 miljarder dollar i egna fonder – investeringar som förstås kan gå upp eller ner. Generellt sett handlas pe-bolag till 15–20 procent av förvaltat kapital, medan KKR handlas till 5 procent av förvaltat kapital, trots att de själva också investerar så stor andel i sina fonder. Det tycker jag är alldeles för billigt.</p>
      <p>Vad beror det på?</p>
      <p>– Marknaden har en modell på hur man värderar den här typen av bolag och verkar inte vara beredd på att sätta ett värde på de egna fondinvesteringarna. Jag tycker det är fel.</p>
      <p>Det mest intressanta som KKR gör just nu är:</p>
      <p>– Det är budet på apotekskedjan Wahlgreens Boots Alliances, med ett börsvärde på 53 miljarder dollar, vilket skulle innebära det största uppköpet hittills.</p>
      <p>Vilka fler nya innehav har du?</p>
      <p>– Jag har gjort min första investering i emerging markets, Qualitas, Mexikos största bilförsäkringsbolag och det bästa försäkringsbolaget i landet med högst avkastning på eget kapital, extremt välskött och drivs delvis av grundaren. Det är det enda renodlade bilförsäkringsbolaget i Mexiko med en tredjedel av marknaden. Bolaget har alltså redan en stark position i bilförsäkringsbranschen samtidigt som det ska bli lagstadgat att alla måste teckna en bilförsäkring – i dag har bara 30 procent en bilförsäkring. Man kanske inte kan räkna med att en sådan lag får omedelbar effekt, men det kommer absolut få effekt på sikt. Dessutom tror jag att bilpenetrationen ökar i takt med förbättrat ekonomiskt välstånd. Det kommer att stiga från 300 bilar per tusen invånare, men var det kommer att landa är oklart. I USA är motsvarande siffra runt 800, i Sverige har i snitt varannan vuxen bil: 500 av tusen. Aktien har gått upp mer än 70 procent sedan vi investerade men handlas fortfarande bara till p/e 8.</p>
      <p>Generellt gillar du försäkringsbolag?</p>
      <p>– Ja, jag har kvar det amerikanska försäkringsbolaget Markel, som ofta kallas för mini-Berkshire samt ordinarie Berkshire också. I grunden handlar försäkringsbolag om två saker: att kunna prissätta och sälja risk samt kunna investera de förskottsbetalningar man får in. Lyckas man med dessa två saker går det bra. Försäkringsbolag är inte heller konjunkturkänsliga. Jag kollar faktiskt på ytterligare ett just nu.</p>
      <p>Och ett innehav som du har haft länge, Googles moderbolag Alphapet, det tröttnar du inte på?</p>
      <p>– Nej, det gör jag inte. Alphabet är fondens största innehav. När jag tittar på nya investeringar jämför jag ofta med Alphapet och då är det svårt att hitta lika bra bolag. Jag tror att sök är extremt underskattat. Allt eftersom verksamheter flyttar från offline till online blir sök nästan som nya tidens fastigheter. Inom Alphapet växer molntjänster, Cloud, med cirka 80 procent per år och de når förmodligen break-even i år. Sedan har de Youtube som växer enormt samtidigt som Facebook minskar. Facebook har en omsättning per 35 dollar per användare och kvartal. Youtube har en tredjedel men de borde ha högre på sikt eftersom video är bättre som reklamformat. Sedan har Alphapet Android. I dag får alla mobiltillverkare använda Android utan att betala. Om Alphabet skulle börja ta 20 dollar för varje ny telefon skulle Android bli ett av världens 20 mest lönsamma bolag och öka vinsten för Alphabet med ungefär 60 procent.</p>
      <p>Amerikanska politiker, inte minst från demokraternas håll, har uttryckt en vilja om att stycka upp de amerikanska techjättarna – kommer det att hända?</p>
      <p>– På lång sikt tror jag att uppdelningar är sannolika. Men vad gäller Google vore det inte enbart negativt. Av alla techbolagen har förmodligen Google minst att förlora på en uppdelning.</p>
      <p> </p>
      <p> </p>
      <p> </p>
      <h3>Mikael Tarnawski-Berlin</h3>
      <p>Förvaltar: Carnegie Global.</p>
      <p>Förvaltat kapital: 300 miljoner kronor.</p>
      <p>Utveckling i år: 23 procent.</p>
      <p>Utveckling sedan grundandet: 88 procent.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fkkr-ar-undervarderat-6978920&amp;title=%E2%80%9DPrivate%20equity-j%C3%A4tten%20%C3%A4r%20underv%C3%A4rderad%E2%80%9D&amp;description=Carnegie%20Fonders%20f%C3%B6rvaltare%20Mikael%20Tarnawski-Berlin%20om%20amerikanska%20j%C3%A4ttar%20och%20mexikanska%20bilf%C3%B6rs%C3%A4kringar.%20">Facebook</a>
        </li>
        <li>
          <a href="http://twitter.com/share?text=%E2%80%9DPrivate%20equity-j%C3%A4tten%20%C3%A4r%20underv%C3%A4rderad%E2%80%9D&amp;url=https%3A%2F%2Fwww.affarsvarlden.se%2Fbors-ekonominyheter%2Fkkr-ar-undervarderat-6978920">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fkkr-ar-undervarderat-6978920&amp;title=%E2%80%9DPrivate%20equity-j%C3%A4tten%20%C3%A4r%20underv%C3%A4rderad%E2%80%9D">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fkkr-ar-undervarderat-6978920&amp;title=%E2%80%9DPrivate%20equity-j%C3%A4tten%20%C3%A4r%20underv%C3%A4rderad%E2%80%9D">Reddit</a>
        </li>
        <li>Mail</li>
      </ul>
    </article>
  </body>
</html>