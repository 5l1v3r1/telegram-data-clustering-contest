<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/kuvvetli-den-ayvazoglu-na-cevap-h374775.html"/>
    <meta property="og:site_name" content="HABER 61"/>
    <meta property="article:published_time" content="2019-11-19T08:17:05+00:00"/>
    <meta property="og:title" content="Kuvvetli'den Ayvazoğlu'na cevap!"/>
    <meta property="og:description" content="İYİ Parti Trabzon il Başkanı Azmi Kuvvetli'den Bahar Ayvazoğlu'na cevap."/>
  </head>
  <body>
    <article>
      <h1>Kuvvetli'den Ayvazoğlu'na cevap!</h1>
      <h2>İYİ Parti Trabzon il Başkanı Azmi Kuvvetli'den Bahar Ayvazoğlu'na cevap.</h2>
      <address>
        <time datetime="2019-11-19T08:17:05+00:00">19 Nov 2019, 08:17</time>
      </address>
      <p>İYİ Parti <a href="https://www.haber61.net/haberleri/trabzon">Trabzon</a> İl Başkanı Azmi Kuvvetli, İYİ Parti Teşkilat Başkanı Koray Aydın’ın sözlerine karşılık veren AK Parti Trabzon Milletvekili Bahar Ayvazoğlu’na karşı sessizliğini bozdu. </p>
      <p>Koray Aydın’a cevap vermenin, kendisinin hakkı da haddi de olmadığını belirten Kuvvetli, “Şimdi iktidarınızı sürdürmek için mevsimlik milliyetçilik yapıyorsunuz ya Mardin'de Türk milliyetçiliğini ayaklar altına alan sizin partiniz ve sizin iktidarınızdır Bahar Hanım.” dedi.</p>
      <p>AK Parti Trabzon Milletvekili Bahar Ayvazoğlu’nun Meclis’teki çalışmaları ile gündeme gelmesi gerektiğinin altını çizen Kuvvetli, “Sayın Koray Aydın'a laf yetiştirme gayretiniz de olmasa Trabzon Milletvekili olarak gündeme bile gelemeyeceksiniz. Mecliste Trabzon'un ve milletin haklarını savunun, taleplerini ve sorunlarını dile getirin, proje ve çalışmalarınızla haber olun. Trabzon Milletvekili olmanın gereği budur, bir kez daha Milletvekili olabilmek için Saray'a selam göndermek değil.” ifadelerini kullandı.</p>
      <p>
        <b>STATÜ DERDİMİZ YOK</b>
      </p>
      <p>Kuvvetli, Ayvazoğlu’na cevaben yayınladığı açıklamasına şu sözlerle devam etti: “Milli ve Manevi değerlerimizi istismar eden bir siyasi anlayışın yandan çarklı temsilcisi bir Hanımefendi; yıllarını ülkücü davaya vakfetmiş, Türk milliyetçiliğini lideri Başbuğ Alparslan Türkeş'ten öğrenen ve Türk milletine hizmet etmeyi kendine görev addetmiş Ankara Milletvekili ve İYİ Parti Teşkilat Başkanı Sayın Koray Aydın'a cevap vermeye, Milletvekili olsanız bile siyasi birikiminizin yetmesi mümkün değildir. Ayrıca Trabzon'dan yetişmiş ve bunca yıllık birikimi, bilgisi ve siyasi kariyeriyle marka olmuş; ilimize, bölgemize, ülkemize ve milletimize hizmetleriyle temayüz etmiş Sayın Koray Aydın'a laf etmek haddiniz de, hakkınız da değildir. Türk milletine ve onun gelecek nesillerine daha fazlar zarar vermemeniz için, kaynağını milletin temel değerlerinden alan bir siyasi anlayışla ülkeyi yönetmeye talip İYİ Parti Genel Başkanı Sayın Meral Akşener'e yol arkadaşlığı yapan Koray Aydın, sizin gibi Saray'a selam göndererek siyası statü kazanma derdi olmayan bir siyasetçidir. </p>
      <p>
        <b>TERÖRÜN GÜÇLENMESİNE GÖZ YUMDUNUZ</b>
      </p>
      <p>“Ne istediler de vermedik" anlayışı ile büyüyüp milletin başına bela ettiğiniz, milletin meclisini bombalayan ve 251 vatandaşımızın şehit olmasına sebep olan ‘Fethullah Hoca efendiniz’i "bitsin bu hasret" yakarışlarıyla beklediğinizi bu millet unutmamıştır. Milleti Türk, Kürt, Alevi, Çerkez gibi etnik ve mezhep temelinde ayrıştıran sizin partiniz ve sizin iktidarınızdır. Sözde Çözüm Süreci adı altında; Oslo'da, Habur'da, İmralı'da ve Kandil'de bölücü terör örgütü PKK ve siyasal uzantısı HDP ile müzakere yapıp pazarlık yürüten ve nihayet 28 Şubat 2015'te Dolmabahçe'de mutabakat imzalayan da AK Parti iktidarıdır. Bölücü ihanet çetesi PKK'nın güneydoğu illerinde asayişi ele almasına, hendekler kazıp şehirlerin altını bombalarla doldurmasına göz yuman, sizin partiniz ve sizin iktidarınızdır. Göz yumduğumuz, görmezden geldiğiniz ve operasyon yapmadığınız; terör örgütünün kontrolündeki vatan topraklarını geri almak için binlerce vatan evladının şehit olmasına sebep olan sizin partiniz ve sizin iktidarınızdır.</p>
      <p>
        <b>MİLLETİMİZ UNUTMAYACAK</b>
      </p>
      <p>Şimdi iktidarınızı sürdürmek için mevsimlik milliyetçilik yapıyorsunuz ya Mardin'de Türk milliyetçiliğini ayaklar altına alan sizin partiniz ve sizin iktidarınızdır Bahar Hanım. Önce IŞİD'e yakınlaşan, sonra IŞİD'de karşı PYD terör örgütü mensuplarına lahmacun ziyafeti veren bir siyasi anlayışın temsilcilerini aziz milletimiz not etmiştir. Sırf seçim kazanmak için kırmızı bültenle aranan Katil Osman Öcalan'ı devlet televizyonu ekranlarına çıkaran, yine aynı amaçla bebek katili terör örgütü lideri Abdullah Öcalan'ın mektubunu okumasına imkan veren siyasi anlayışı aziz milletimiz unutmamıştır ve unutmayacaktır.”<br/> </p>
    </article>
  </body>
</html>