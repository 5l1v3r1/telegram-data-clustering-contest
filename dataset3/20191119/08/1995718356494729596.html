<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152509-shkola-u-smartfoni-u-seli-na-volyni-ditej-kontrolyuyut-cherez-devajsy"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T08:15:00+00:00"/>
    <meta property="og:title" content="«Школа у смартфоні»: у селі на Волині дітей контролюють через девайси"/>
    <meta property="og:description" content="У закладі загальної середньої освіти села Білин, уперше на Ковельщині, впровадили електронну систему «ОКо: школа у смартфоні»."/>
  </head>
  <body>
    <article>
      <h1>«Школа у смартфоні»: у селі на Волині дітей контролюють через девайси</h1>
      <address>
        <time datetime="2019-11-19T08:15:00+00:00">19 Nov 2019, 08:15</time>
      </address>
      <p>У закладі загальної середньої освіти села Білин, уперше на Ковельщині, впровадили електронну систему «ОКо: школа у смартфоні».<br/><br/>Використання цієї електронної системи впровадили, аби зробити освітній процес більш сучасним та доступним, – пишуть на <a href="http://koveladm.gov.ua/press-tsentr/item/15549-u-zakladi-zahalnoi-serednoi-osvity-s-bilyn-upershe-na-kovelshchyni-vprovadyly-elektronnu-systemu-oko-shkola-u-smartfoni">сайті</a> Ковельської райдержадміністрації. <br/><br/>ОКо – це електронний ресурс, котрий нагромаджує інформацію із школи під час освітнього процесу та забезпечує зручний доступ до неї для учнів, батьків, вчителів та адміністрації школи. Простіше кажучи, це і електронний журнал успішності, і засіб комунікації щодо освітнього процесу між усіма його учасниками.<br/><br/>Система ОКо дозволяє побачити інформацію про успішність та відвідуваність учнів, розклад занять, задавати домашні завдання.<br/><br/>Для зручності батьків, учнів та вчителів, окрім можливості роботи з системою через інтернет-сторінку, розробили і мобільний додаток.<br/><br/>Директор закладу загальної середньої освіти села Білин <b>Людмила Мороз</b> розповідає, що середовище системи побудовано максимально просто та зрозуміло, умовно кажучи, за принципом анкети, для того, щоб з нею було легко працювати навіть малодосвідченим користувачам сучасних гаджетів.<br/><br/>Вчителі отримують можливість оперативно, в кілька натискань, виставити оцінки, відзначити відвідуваність чи задати домашнє завдання. Потурбувались про дотримання вимог конфіденційності, тому учні бачать інформацію лише про себе, а батьки лише про своїх дітей. <br/><br/>Аби дати можливість ефективно оцінювати успішність учня, ОКо аналізує виставлені вчителями оцінки та візуалізує ці дані у формі середніх балів по кожному предмету, а також тенденції до покращення чи погіршення середнього балу.<br/><br/>Відповідно до сучасних освітніх вимог, системою подається порівняльна інформація середнього балу учня та зведеного середнього балу класу.<br/><br/>Уся інформація введена в систему накопичується, тому батьки, учні та вчителі можуть будь-коли переглянути дані, внесені до системи від моменту впровадження її у школі.<br/><br/>«Система ОКо робить освітній процес у школі зручним та відкритим, і дозволяє батькам, вчителям та учням оперативно реагувати на труднощі чи успіхи під час навчання», – наголошує Людмила Мороз.</p>
    </article>
  </body>
</html>