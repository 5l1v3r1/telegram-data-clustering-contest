<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/masova-smyana-na-lichnite-karti-prez-2020-ta-407085.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T08:05:50+00:00"/>
    <meta property="og:title" content="Масова смяна на личните карти през 2020-та"/>
    <meta property="og:description" content="Документите, които трябва да се подменят са 999 018 лични карти и 637 743 паспорта"/>
  </head>
  <body>
    <article>
      <h1>Масова смяна на личните карти през 2020-та</h1>
      <address>
        <time datetime="2019-11-19T08:05:50+00:00">19 Nov 2019, 08:05</time>
      </address>
      <p>През 2020 г. и 2021 г. се очаква личните документи на много граждани да изтекат и да се наложи подновяването им. За целта МВР предприема мерки, за да се справи с преиздаването без затруднения.</p>
      <p>През 2020 г. трябва да бъдат подменени 999 018 лични карти и 637 743 паспорта, а през 2021 г. - 1 088 116 лични карти и 563 129 паспорта. Това става ясно от писмен отговор на вътрешния министър Младен Маринов на депутатски въпрос. Той уточнява, че през втората половина на тази година се отчита голям брой предсрочно подменени лични документи.</p>
      <p>Заради очакваното увеличение на подаване на заявления за издаване на лични документи директорите на СДВР и областните дирекции извършват необходимата организация за прием на документи. Организираният прием ще се извръшва посредством мобилни биометрични станции, при спазване на разпоредбите на нормативните и поднормалтивни актове, имащи отношения към личните документи.</p>
      <p>За изпълнение на това указание в помощ на звената "Български документи за самоличност" могат да се пренасочват служители от други звена, обяснява шефът на МВР.</p>
      <p>Маринов добавя, че са отпуснати 80 допълнителни щатни бройки за СДВР, областните дирекции, Дирекция "Български документи за самоличност", считано от 15 ноември 2019 за сключване на трудови договори със служители, които да работят като "системни оператори" за срок от една година - до 14 ноември 2020 г. Те ще бъдат ангажирани с дейностите по издаване на личните документи, а назначаването им ще бъде финансово обезпечено със средства от бюджета на МВР.</p>
      <p>Също така са предприети действия за осигуряване на допълнителни помещения и разкриване на работни места в административните звена на други държавни органи и местната власт.</p>
    </article>
  </body>
</html>