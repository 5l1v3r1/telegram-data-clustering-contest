<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ketmillioan-kapcsoltak-az-m4-sportra-piacvezetokent-zart-a-kozszolgalati-sportcsatorna/"/>
    <meta property="og:site_name" content="lokál"/>
    <meta property="article:published_time" content="2019-11-19T08:31:00+00:00"/>
    <meta property="og:title" content="Kétmillióan kapcsoltak az M4 Sportra, piacvezetőként zárt a közszolgálati sportcsatorna"/>
    <meta property="og:description" content="A televízióban és az interneten közel kétmillióan kapcsoltak, illetve csatlakoztak az M4 Sport négyórás műsorára a Puskás Aréna avatója idején, a Magyarország-Uruguay találkozót pedig átlagosan 824 ezren nézték pénteken."/>
  </head>
  <body>
    <article>
      <h1>Kétmillióan kapcsoltak az M4 Sportra, piacvezetőként zárt a közszolgálati sportcsatorna</h1>
      <address><time datetime="2019-11-19T08:31:00+00:00">19 Nov 2019, 08:31</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/07/m4sport-e1504187459615-1280x786.jpg"/>
      </figure>
      <p>
        <b>A televízióban és az interneten közel kétmillióan kapcsoltak, illetve csatlakoztak az M4 Sport négyórás műsorára a Puskás Aréna avatója idején, a Magyarország-Uruguay találkozót pedig átlagosan 824 ezren nézték pénteken.</b>
      </p>
      <p>Az MTVA sajtóosztályának hétfői közleménye szerint ezzel a közszolgálati sportcsatorna piacvezetőként zárta a napot.</p>
      <p>Az M4 Sport megnyerte a főműsoridős versenyt a hazai televíziós csatornák között: 15,4 százalékkal zárt a teljes népesség és 16,4 százalékkal a 18-49-es korosztályban. Maga a mérkőzés 19,3 százalékos közönségarányt hozott – azaz minden ötödik tévénéző a meccset választotta.</p>
      <p>Az eseményt többen barátok otthonában követték, a Nielsen számításai szerint így a mérkőzés nézettsége 855 ezer fő lett.</p>
      <p>Az M4 Sport élőben is nézhető a mediaklikk.hu oldalon, ezt kihasználva 54 451 ember ezen a platformon is követte a találkozót, a megtekintések száma pedig 122 479 volt.</p>
      <p>A nemzeti válogatott idei legnézettebb mérkőzése lett az Uruguay elleni találkozó, hasonló érdeklődésre a Portugália elleni 2017-es vb-selejtező óta nem volt példa. A pénteki esemény 2019-ben a közmédia második legnézettebb műsora volt, csak az augusztus 20-ai tűzijáték előzte meg.</p>
      <p>Kedden 20 órától a sorsdöntő Wales-Magyarország Eb-selejtezőt közvetíti az M4 Sport (a mérkőzés kezdete 20.45), az m4sport.hu, valamint a Kossuth Rádió.</p>
    </article>
  </body>
</html>