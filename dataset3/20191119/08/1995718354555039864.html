<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152508-u-misti-na-volyni-viddilennia-shvydkoi-mozhe-zalyshytysia-bez-prymischennia"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T08:17:00+00:00"/>
    <meta property="og:title" content="У місті на Волині відділення «швидкої» може залишитися без приміщення"/>
    <meta property="og:description" content="У Ковелі швидка медична допомога може залишитися без приміщення. Мова йде за приміщення на вулиці Олени Пчілки, 2, що поряд з центральною лікарнею."/>
  </head>
  <body>
    <article>
      <h1>У місті на Волині відділення «швидкої» може залишитися без приміщення</h1>
      <address>
        <time datetime="2019-11-19T08:17:00+00:00">19 Nov 2019, 08:17</time>
      </address>
      <p>У Ковелі швидка медична допомога може залишитися без приміщення. Мова йде за приміщення на вулиці Олени Пчілки, 2, що поряд з центральною районною лікарнею. <br/><br/>Адміністрація Ковельського МТМО в особі головного лікаря <b>Олега Самчука</b> вже вкотре офіційно нагадала в.о. директора КП "ВОЦЕМДМК" <b>Володимиру Шмалю</b>, що орендоване центром приміщення до кінця року необхідно звільнити, адже воно потребує капітального ремонту, - повідомляє <a href="http://prokovel.com/kovel_2019-1319.html">"ПроКовель"</a>. <br/><br/>І запропонувала керівництву «швидкої» «до 30.12.2019 року знайти собі нове місце розташування з відповідними умовами». До слова, бригада Ковельського відділення ЕМД тут орендувала три гаражі і частину першого поверху двоповерхової споруди.</p>
      <figure>
        <img src="http://www.volynpost.com/img/modules/news/5/37/5e87b7d49a66f424265192fa0e319375/cb-1811flk4.jpg"/>
      </figure>
      <p>У Ковелі, окрім цього пункту відділення, працює ще два, один з них - у приміщенні колишньої залізничної лікарні. <br/><br/>Нагадують, до 2013 року швидка допомога міста входила до медичних закладів охорони здоров’я і перебувала у комунальній власності. Проте близько шести років тому утворили "Волинський обласний центр екстреної медичної допомоги та медицини катастроф", куди й перейшло Ковельське відділення. А цьогоріч він набув статусу комунального підприємства. Ним опікується Волинська обласна рада. <br/><br/>Наразі у Facebook триває активне обговорення цієї проблеми. Небайдужі містяни навіть пропонують можливі шляхи її вирішення, зокрема, вказують на ті приміщення, які вже тривалий час у Ковелі стоять пусткою, і де б міг розміститися пункт екстреної медичної допомоги.</p>
      <figure>
        <img src="http://www.volynpost.com/img/modules/news/b/90/684047bb9c1c46e6c7bf43e64214e90b/cb-1811flk2.jpg"/>
      </figure>
      <p>«В місті лишиться 2 фельдшерські бригади на другому Ковелі І Сільмаші...Тож чекати швидку доведеться значно довше...Якщо взагалі дочекаємося...Невже проблема в приміщенні, якщо ціна питання - життя людей...», - резюмує на своїй сторінці у Facebook депутат міської ради <b>Ігор Пініс</b>.</p>
      <figure>
        <img src="http://www.volynpost.com/img/modules/news/5/37/5e87b7d49a66f424265192fa0e319375/cb-1811flk3.jpg"/>
      </figure>
    </article>
  </body>
</html>