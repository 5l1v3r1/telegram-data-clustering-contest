<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/dodades-av-bjorn-nu-atalas-tva-kollegor/"/>
    <meta property="og:site_name" content="DN.SE"/>
    <meta property="article:published_time" content="2019-11-19T08:50:57+00:00"/>
    <meta property="og:title" content="Dödades av björn – nu åtalas två kollegor"/>
    <meta property="og:description" content="En 18-årig djurvårdare dog efter att en brunbjörn gjort ett utfall mot honom på Orsa rovdjurspark."/>
  </head>
  <body>
    <article>
      <h1>Dödades av björn – nu åtalas två kollegor</h1>
      <address><time datetime="2019-11-19T08:50:57+00:00">19 Nov 2019, 08:50</time> by <a rel="author" href="https://www.dn.se/av/ossi-carp/" target="_blank">Ossi Carp</a></address>
      <p>
        <b>En 18-årig djurvårdare dog efter att en brunbjörn gjort ett utfall mot honom på Orsa rovdjurspark. Två andra anställda åtalas på måndagen för arbetsmiljöbrott, bland annat grovt vållande till annans död.</b>
      </p>
      <p>– Åtal väcks eftersom det har förekommit brister i Orsa Rovdjursparks arbetsmiljö- och säkerhetsarbete. Om dessa brister hade åtgärdats hade den aktuella händelsen med hög grad av sannolikhet inte inträffat, säger kammaråklagare Gunnar Jonasson.</p>
      <p><b>18-åringen befann sig</b> i björnhägnet tillsammans med fyra besökare, varav två barn, den 4 augusti 2017. Den publika aktiviteten gick ut på att rengöra platsen och lägga ut mat till björnarna.</p>
      <p>På något sätt kunde två björnar ta sig under stängslet och in i den del av hägnet där sällskapet befann sig. Den besökande familjen kunde fly över stängslet, men djurskötaren blev attackerad och avled senare av skadorna. Den ena björnen avlivades i samband med attacken, den andra någon vecka senare.</p>
      <figure>
        <img src="https://cached-images.bonnier.news/cms30/UploadedImages/2019/11/19/d124098f-1f7c-4049-8fbe-4d60416f3456/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>En stege ligger kvar vid björnarnas inhägnad efter dödsolyckan.<cite>Foto: Pontus Orre/Aftonbladet/TT</cite></figcaption>
      </figure>
      <p>Över två år har uppemot 50 personer hörts i ärendet, arbetsrutiner har studerats och björnhägnet har genomgått kriminaltekniska undersökningar – förundersökningsprotokollet lär omfatta över 2.600 sidor. Två personer åtalas för grovt vållande till annans död samt framkallande av fara för annan, och åklagaren yrkar på att Grönklittsgruppen AB ska få en företagsbot på minst 8 miljoner kronor.</p>
      <p><b>Familjen som klarade </b>sig ur hägnet har avböjt att ge några kommentarer, men i en skriftlig kommentar från målsägarbiträdet advokat Joakim Jäderström framgår att familjen ser mycket positivt på att åklagaren väckt åtal:</p>
      <p>”Det är förhoppningsvis något som kan hjälpa familjen att lägga den förskräckliga händelsen bakom sig. Det har varit en jobbig tid för familjen, och främst för barnen, såväl i anslutning till det att händelsen inträffade men även i tiden därefter.</p>
      <p>De har ofta tänkt tillbaka på händelsen och då kanske främst på vad som faktiskt hade kunnat inträffa om de inte hade reagerat så snabbt som de gjorde och då inte haft möjlighet att sätta sig i säkerhet”, skriver Jäderström.</p>
    </article>
  </body>
</html>