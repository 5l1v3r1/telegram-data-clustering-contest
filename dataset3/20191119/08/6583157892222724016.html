<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/70-latek-podal-przez-telefon-konsultantowi-dane-do-konta-stracil-65-tys-zlotych/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T08:51:00+00:00"/>
    <meta property="og:title" content="70-latek podał przez telefon „konsultantowi” dane do konta. Stracił 65 tys. złotych"/>
    <meta property="og:description" content="Starszy mężczyzna przekazał swoje dane osobowe, dane konta bankowego i karty kredytowej rzekomemu konsultantowi. 70-latek z powiatu łukowskiego stracił 65 tys. złotych, oszustów poszukują policjanci."/>
  </head>
  <body>
    <article>
      <h1>70-latek podał przez telefon „konsultantowi” dane do konta. Stracił 65 tys. złotych</h1>
      <address>
        <time datetime="2019-11-19T08:51:00+00:00">19 Nov 2019, 08:51</time>
      </address>
      <p>
        <b>Starszy mężczyzna przekazał swoje dane osobowe, dane konta bankowego i karty kredytowej rzekomemu konsultantowi. 70-latek z powiatu łukowskiego stracił 65 tys. złotych, oszustów poszukują policjanci.</b>
      </p>
      <p>Łukowscy policjanci otrzymali zgłoszenie od 70-letniego mieszkańca gminy Trzebieszów, z którego wynikało, że padł on ofiarą oszustów. Mężczyzna relacjonował, że skorzystał z informacji zamieszczonej na stronie internetowej, dotyczącej możliwości zarobku na inwestycjach giełdowych.</p>
      <p>70-latek wypełnił formularz kontaktowy, w którym wpisał swoje dane i numer telefonu. Po kilku dniach skontaktował się z nim mężczyzna podający za przedstawiciela firmy Agricole-Trader.</p>
      <p>„Konsultant” przedstawił 70-latkowi wizję szybkiego i łatwego zarobku, żądając jedynie nr PESEL i danych z dowodu osobistego. Kolejnego dnia z 70-latkiem skontaktował się drugi „konsultant”, któremu mężczyzna przekazał nr swojej karty kredytowej, a także dane konta bankowego i dane umożliwiające prowadzenie na nim transakcji finansowych. Oszust namówił 70-latka do wpłacania pieniędzy na konto, którymi miał rzekomo grać na giełdzie.</p>
      <p>Nieświadomy niczego 70-latek pożyczał pieniądze od znajomych i zaciągał kredyty w bankach. Wszystkie pieniądze trafiały na konto, zaś „konsultant” miał je pomnażać. W ubiegłym tygodniu na konto 70-latka miało już wpłynąć 134 tys. zł. zysku z operacji giełdowych. Oczekując na obiecane pieniądze zniecierpliwiony mężczyzna spróbował skontaktować się ze swoim konsultantem, lecz ten już nie odbierał od niego połączeń.</p>
      <p>Wtedy oszukany mężczyzna dowiedział się od swego siostrzeńca, że podający się za przedstawicieli firmy Agricole-Trader to prawdopodobnie oszuści, którzy wyczyścili konta bankowe wielu osobom. Wtedy mężczyzna zgłosił się do łukowskich policjantów, opisując im „swoje inwestycje giełdowe”. Okazało się, że 70-latek łącznie wpłacił na swoje konta 65 tys. zł. które miały być pomnożone przez konsultanta. Niestety oszust wyprowadził całą kwotę z konta pokrzywdzonego mężczyzny.</p>
      <p>(fot. pixabay.com)</p>
    </article>
  </body>
</html>