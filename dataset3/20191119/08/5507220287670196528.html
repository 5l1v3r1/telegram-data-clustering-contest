<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187011/"/>
    <meta property="og:site_name" content="Janam TV"/>
    <meta property="article:published_time" content="2019-11-19T08:42:55+00:00"/>
    <meta property="og:title" content="കമ്മ്യൂണിസ്റ്റ് ഭീകരരെ വീണ്ടും ന്യായീകരിച്ച് കാനം രാജേന്ദ്രന്‍; അവര്‍ അത്ര വലിയ പ്രശ്‌നക്കാരല്ല; അഭിപ്രായ വ്യത്യാസങ്ങളെ വെടിയുണ്ടകള്‍ കൊണ്ടല്ല നേരിടേണ്ടത്"/>
    <meta property="og:description" content="കോഴിക്കോട്: യുഎപിഎ കേസില്‍ പൊലീസിനെതിരെ പരിഹാസവുമായി കാനം രാജേന്ദ്രന്‍. യുഎപിഎയ്ക്ക് എതിരെ യോജിച്ച പോരാട്ടം ആവശ്യമാണെന്നും ലൈബ്രറികളില്‍ രാമായണവും"/>
  </head>
  <body>
    <article>
      <h1>കമ്മ്യൂണിസ്റ്റ് ഭീകരരെ വീണ്ടും ന്യായീകരിച്ച് കാനം രാജേന്ദ്രന്‍; അവര്‍ അത്ര വലിയ പ്രശ്‌നക്കാരല്ല; അഭിപ്രായ വ്യത്യാസങ്ങളെ വെടിയുണ്ടകള്‍ കൊണ്ടല്ല നേരിടേണ്ടത്</h1>
      <address><time datetime="2019-11-19T08:42:55+00:00">19 Nov 2019, 08:42</time> by <a rel="author">Janam TV Web Desk</a></address>
      <p>കോഴിക്കോട്: യുഎപിഎ കേസില്‍ പൊലീസിനെതിരെ പരിഹാസവുമായി കാനം രാജേന്ദ്രന്‍. യുഎപിഎയ്ക്ക് എതിരെ യോജിച്ച പോരാട്ടം ആവശ്യമാണെന്നും ലൈബ്രറികളില്‍ രാമായണവും മഹാഭാരതവും മാത്രം സൂക്ഷിച്ചാല്‍ മതിയാകില്ലെന്നും കാനം രാജേന്ദ്രന്‍ പറഞ്ഞു. രണ്ട് സിം കാര്‍ഡ് ഉള്ള ഫോണ്‍ മാരക ആയുധമല്ല.</p>
      <p>പശ്ചിമ ഘട്ടത്തില്‍ ഉണ്ടെന്ന് പറയപ്പെടുന്ന കമ്മ്യൂണിസ്റ്റ് ഭീകരര്‍ അത്ര ഭയങ്കര പ്രശ്‌നമൊന്നുമല്ലെന്നും കാനം കൂട്ടിച്ചേര്‍ത്തു. ഏതെങ്കിലും രാഷ്ട്രീയ അഭിപ്രായ വ്യത്യാസങ്ങളെ നേരിടേണ്ടത് വെടിയുണ്ടകള്‍ കൊണ്ടല്ല. അങ്ങനെയെങ്കില്‍ രാജ്യത്ത് കമ്മ്യൂണിസ്റ്റ് ഉണ്ടാവുമായിരുന്നില്ല. ചീഫ് സെക്രട്ടറിയുടെ ലേഖനം കേരളത്തെ അപമാനിക്കുന്നതാണെന്നും കാനം പറഞ്ഞു.</p>
      <p>കേന്ദ്രത്തില്‍ നടത്തുന്ന കമ്മ്യൂണിസ്റ്റ് വേട്ടയുടെ പിന്തുടര്‍ച്ചയാണ് കേരളത്തില്‍ നടക്കുന്നത്. 1967 ലും 70 കളിലുമുള്ള കമ്മ്യൂണിസ്റ്റ് ഭീകരവാദികളുമായാണ് ഇപ്പോഴത്തെ കമ്മ്യൂണിസ്റ്റ് ഭീകരരെ താരതമ്യപ്പെടുത്തുന്നത്. സന്ധി സംഭാഷണത്തിന്റെ ഫലമായി പഴയ കമ്മ്യൂണിസ്റ്റ് ഭീകരര്‍ ഇപ്പോള്‍ ജനാധിപത്യത്തിന്റെ പാതയിലേക്ക് വന്നു. കമ്മ്യൂണിസ്റ്റ് ഭീകരരെ വെടിവെച്ച് കൊല്ലുന്നതിന് പകരം അവരെ ജനാധിപത്യ ക്രമത്തിലേക്ക് കൊണ്ടു വരികയാണ് വേണ്ടതെന്നും കാനം രാജേന്ദ്രന്‍ കൂട്ടിച്ചേര്‍ത്തു. ഭരണഘടനയെ സംരക്ഷിക്കുന്നതിന് പകരം കോടതികള്‍ പോലും ഫാസിസ്റ്റ് ശ്രമങ്ങള്‍ക്ക് പിന്തുണ നല്‍കുകയാണെന്നും കാനം പറഞ്ഞു.</p>
    </article>
  </body>
</html>