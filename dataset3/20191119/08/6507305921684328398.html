<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/primo-piano/gazzetta-piatek-fra-ambizione-e-realismo-voglio-valere-70-milioni-ma-il-milan-valuta-il-prestito-352420"/>
    <meta property="og:site_name" content="MilanNews.it"/>
    <meta property="article:published_time" content="2019-11-19T08:03:00+00:00"/>
    <meta property="og:title" content="Gazzetta - Piatek fra ambizione e realismo: &quot;Voglio valere 70 milioni&quot;. Ma il Milan valuta il prestito"/>
    <meta property="og:description" content="&quot;Ora valgo 38 milioni e farò di tutto per valerne 60-70 la prossima volta che cambierò club&quot;. La personalità di certo non gli manca. E a quanto pare, anche la fiducia in sé stesso. Al momento, però, gli manca la cosa più importante: il gol. Come evidenzia La Gazzetta dello Sport, Piatek è uno di poche parole, ma quando parla non è mai banale. Semmai, alcuni concetti magari appaiono discutibili."/>
  </head>
  <body>
    <article>
      <h1>Gazzetta - Piatek fra ambizione e realismo: "Voglio valere 70 milioni". Ma il Milan valuta il prestito</h1>
      <address><time datetime="2019-11-19T08:03:00+00:00">19 Nov 2019, 08:03</time> by <a rel="author">Salvatore Trovato</a></address>
      <p><i>"Ora valgo 38 milioni e farò di tutto per valerne 60-70 la prossima volta che cambierò club"</i>. La personalità di certo non gli manca. E a quanto pare, anche la fiducia in sé stesso. Al momento, però, gli manca la cosa più importante: il gol. Come evidenzia La Gazzetta dello Sport, Piatek è uno di poche parole, ma quando parla non è mai banale. Semmai, alcuni concetti magari appaiono discutibili.</p>
      <p><b>STOP IMPROVVISO</b> - Essere ambiziosi è cosa buona e giusta, ma occorre anche realismo. Kris è arrivato al Milan per 35 milioni, che sono virtualmente saliti a 50 milioni dopo l’exploit dei 7 gol nelle prime 6 uscite in rossonero. Dopo di che il pistolero ha rallentato talmente tanto da fermarsi, o quasi. È vero, il gioco del Milan lo ha spesso penalizzato (soprattutto con Giampaolo), ma i suoi demeriti (movimenti errati ed errori gravi sotto-porta) sono evidenti.</p>
      <p><b>IN PRESTITO</b> - Inutile girarci intorno: sarebbe molto difficile, in questo momento, trovare qualcuno disposto a spendere quella cifra. Tant’è vero che il club, se il ragazzo non dovesse mostrare segnali di ripresa da qui alla sosta invernale, sta pensando di cederlo a gennaio in prestito. Ovvero l’unica formula che potrebbe evitare una minusvalenza. Insomma, tornare a sparare - magari già col Napoli - aiuterebbe tutti.</p>
    </article>
  </body>
</html>