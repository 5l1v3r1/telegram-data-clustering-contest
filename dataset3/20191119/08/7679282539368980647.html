<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-mallikarjun-kharge-ahmad-patel-meets-sonia-gandhi-2857539.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T08:59:34+00:00"/>
    <meta property="og:title" content="महाराष्ट्र संकट पर बैठकों का दौर, सोनिया गांधी से मिले खड़गे और पटेल"/>
    <meta property="og:description" content="महाराष्ट्र में सरकार बनाने को लेकर पिछले कई दिनों से घमासान जारी है। मुख्यमंत्री पद न मिलने की वजह से शिवसेना ने पिछले दिनों एनडीए से नाता तोड़ लिया था। अब पार्टी कांग्रेस और एनसीपी के साथ सरकार..."/>
  </head>
  <body>
    <article>
      <h1>महाराष्ट्र संकट पर बैठकों का दौर, सोनिया गांधी से मिले खड़गे और पटेल</h1>
      <address><time datetime="2019-11-19T08:59:34+00:00">19 Nov 2019, 08:59</time> by <a rel="author">लाइव हिन्दुस्तान, नई दिल्ली</a></address>
      <p>महाराष्ट्र में सरकार बनाने को लेकर पिछले कई दिनों से घमासान जारी है। मुख्यमंत्री पद न मिलने की वजह से शिवसेना ने पिछले दिनों एनडीए से नाता तोड़ लिया था। अब पार्टी कांग्रेस और एनसीपी के साथ सरकार बनाने की राह देख रही है। इसी कड़ी में एनसीपी प्रमुख शरद पवार ने सोमवार शाम को कांग्रेस की अंतरिम अध्यक्ष सोनिया गांधी से मुलाकात की थी। </p>
      <figure>
        <iframe data-src="https://twitter.com/ANI/status/1196703069926354944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>अब सोनिया गांधी ने महाराष्ट्र की राजनीतिक स्थिति को लेकर पार्टी के नेता अहमद पटेल, एके एंटनी और मल्लिकार्जुन खड़गे से मुलाकात की है। इन नेताओं के बीच यह मुलाकात दिल्ली में हुई। वहीं, इससे पहले मंगलवार को होने वाली एनसीपी और कांग्रेस के नेताओं की बैठक को कल तक के लिए टाल दिया गया था। पूर्व पीएम इंदिरा गांधी की जयंती से जुड़े कार्यक्रमों में कांग्रेसी नेताओं के शामिल होने की वजह से यह बैठक स्थगित हो गई थी।</p>
      <p>मालूम हो कि गठबंधन सरकार बनाने की कोशिशों के बीच राष्ट्रवादी कांग्रेस पार्टी अध्यक्ष शरद पवार ने सोमवार को कांग्रेस अध्यक्ष सोनिया गांधी से मुलाकात की थी। हालांकि, इसके बाद भी सरकार गठन पर कोई फैसला नहीं हो सका।</p>
      <p>करीब 50 मिनट की मुलाकात के बाद शरद पवार ने कहा था कि कांग्रेस अध्यक्ष से सरकार के गठन को लेकर कोई चर्चा नहीं हुई है। हमने राज्य में राजनीतिक हालात के बारे में चर्चा की। कांग्रेस-एनसीपी नेताओं की जल्द बैठक होगी, इसमें स्थिति का जायजा लिया जाएगा। मुलाकात के फौरन बाद कांग्रेस प्रवक्ता रणदीप सुरजेवाला ने ट्वीट कर कहा कि दोनों पार्टियों के नेता आगे की रणनीति पर चर्चा करेंगे।</p>
    </article>
  </body>
</html>