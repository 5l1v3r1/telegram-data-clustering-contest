<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/anatoliymatviychuk/ukrajinizaciya-mi-odnoznachno-pishli-hibnim-shlyahom-640750.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T08:06:47+00:00"/>
    <meta property="og:title" content="Українізація? Ми однозначно пішли хибним шляхом"/>
    <meta property="og:description" content="Рефлексії та ілюзії"/>
  </head>
  <body>
    <article>
      <h1>Українізація? Ми однозначно пішли хибним шляхом</h1>
      <address><time datetime="2019-11-19T08:06:47+00:00">19 Nov 2019, 08:06</time> by <a rel="author">Анатолій Матвійчук</a></address>
      <h4>Рефлексії та ілюзії</h4>
      <p>Ми однозначно пішли хибним шляхом.</p>
      <p>Не треба було ні в якому разі примушувати наших російськомовних чиновників говорити українською.</p>
      <p>Не треба було змушувати російськомовні групи чи співаків співати українською.</p>
      <p>Не треба було вимагати від російськомовних видань і телеканалів переходу на українську мову.</p>
      <p>Все, що робиться з примусу - є даремним.</p>
      <p>Якщо людина не перейшла на українську мову з волі власного серця чи поклику душі, то все інше - фальш, пристосуванство і кон"юктура, які ніколи не дадуть доброго плоду, а лише добряче зашкодять Україні. В якій би пропорції не змішали ми мед і дьоготь - все одно продукт буде зіпсованим.</p>
      <p>Щоправда, є, а чи точніше - було ще два гіпотетичні варіанти, якими Україна не спромоглася скористатися.</p>
      <p>Перший. Не дозволяти блокувати чи ізолювати інформаційно - кращих представників української еліти і носіїв мови - письменників, філософів, поетів, співаків, акторів, а навпаки - дати їм максимально широку трибуну, щоб усі інші чули, бачили, порівнювали - і тягнулися за високими мовними стандартами, закладеними в їхній творчості.</p>
      <p>У нас же навпаки - була запущена програма розмивання стандартів і дискредитації всього справжнього українського. А згодом пішов процес повної підміни - коли «українодумаючих» замінили «україномовними».</p>
      <p>Якщо ви не розумієте різницю між першим і другим, то це біда.</p>
      <p>Другий спосіб: радикальний. Треба було різко і тотально ввести тест з українознавства. Достатньо було б п"яти-шести запитань, аби зрозуміти, що людина не може займати в цій країні значимих посад і впливати на її майбутню долю.<br/>Приклади - Ізраїль, країни Балтії. Навіть в США, щоб отримати громадянство ви, окрім мови, маєте знати історію США та політичну систему цієї країни.</p>
      <p>Введеня такої радикальної переатестації дозволило б хоча й болісно, але швидко відсторонити від керування Україною її недоброзичливців.</p>
      <p>Єдина умова - для цього до влади мав би прийти справді УКРАЇНСЬКИЙ ПРЕЗИДЕНТ, неважливо, чи демократичним шляхом чи шляхом військового перевороту.</p>
      <p>Він мав би не зважати на зойки і провокативні заяви в обмеженні демократії та свободи слова - оголосивши на два роки ОСОБЛИВИЙ ПЕРІОД ДЕРЖАВООЧИЩЕННЯ.<br/>І нічого антигуманного в цьому не вбачаю - світ знає такий досвід.</p>
      <p>Розумію, що другий радикальний варіант більше схожий на «4 сон Віри Павлівни» (погугліть Чернишевського!) Однак, розглядаючи з аналітичної точки хору саме нинішню українську ситуацію, не важко зрозуміти, куди приведе нас ця катастрофічна експонента.</p>
      <p>Скоріше всього, замість однієї, Соборної, буде кілька Україн - зовсім різних за суттю, в залежності від того, що вкладатимуть у цю стару назву новітні претенденти на Булаву - Гетьмани, а чи Гутмани.</p>
      <p>У мене все.</p>
      <footer>Джерело: <a href="https://www.facebook.com/amatviychuk/">блог Анатолія Матвійчука</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/zhurnalist-portnov-vidvidav-ofis-prezidenta-i-poskarzhivsya-na-radio-svoboda-640746.html"/>
        <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"/>
        <a href="https://glavcom.ua/news/rosiyskiy-mitnik-visokoposadovec-vtik-do-kijeva-640731.html"/>
      </related>
    </article>
  </body>
</html>