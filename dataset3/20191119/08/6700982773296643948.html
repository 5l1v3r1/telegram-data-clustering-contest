<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/il-genoa-prova-a-mettere-la-doppia-p-con-pandev-e-pinamonti/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-19T08:00:49+00:00"/>
    <meta property="og:title" content="Il Genoa prova a mettere la doppia P con Pandev e Pinamonti"/>
    <meta property="og:description" content="Il Genoa prova a mettere la doppia P con Pandev e Pinamonti. Dalle giocate e dai gol del &quot;vecchio e il bambino&quot; passerà buona parte del futuro rossoblù"/>
  </head>
  <body>
    <article>
      <h1>Il Genoa prova a mettere la doppia P con Pandev e Pinamonti</h1>
      <h2>Uno tra Agudelo e Gumus completerà il nuovo tridente offensivo del Grifone</h2>
      <address><time datetime="2019-11-19T08:00:49+00:00">19 Nov 2019, 08:00</time> by <a rel="author" href="https://www.pianetagenoa1893.net/" target="_blank">Alessandro Legnazzi</a></address>
      <p>Giorno dopo giorno Thiago Motta riacquisisce i pezzi del suo Genoa sparsi in giro per il mondo. Il primo a tornare è stato il <i>Cuti</i> Romero che ha saltato la finale del torneo <a href="https://www.pianetagenoa1893.net/primo-piano/argentina-u23-valanga-canarie-14-gol/">quadrangolare canarino</a> (vinto contro il Brasile): il difensore argentino, rigenerato dal nuovo tecnico rossoblù, sarà pronto per l’allenamento di oggi. A Pegli farà capolino anche Kevin Agudelo, una delle rivelazioni della Serie A: il colombiano Under 23 è di ritorno dal Giappone dove a Hiroshima – assieme al leccese Vera – ha battuto 2-0 i padroni di casa. I ct Batista e Reyes terranno in considerazione Romero e Agudelo per il torneo preolimpico che all’inaugurazione (18 gennaio) proporrà subito Colombia-Argentina.</p>
      <p>Domani sarà il turno di Schöne e Ankersen mentre giovedì i chiudifila saranno “il vecchio e il bambino”, per dirla alla Guccini, Pandev e Pinamonti. Dai loro gol e dalle loro giocate di qualità passerà buona parte del futuro del Genoa dacché Kouamé, il goleador del Grifone, ha terminato anzitempo la stagione. Pandev e Pinamonti, la doppia P rossoblù, nell’accezione diametralmente opposta a quella automobilistica. Una coppia dotata di ogni caratteristica utile nel calcio: il macedone ha tecnica, precisione ed esperienza, l’attaccante della Val di Non declina a meraviglia la parola “sacrificio” e ha una grande potenza nelle gambe. Con Agudelo (o Gumus) il trio offensivo si presenta bene.</p>
      <p>Ci sarà bisogno di tutti nella volata a Natale. A cominciare dalla trasferta di Ferrara laddove la posta in palio peserà di più perché ambo le squadre scenderanno in campo consci dei risultati di tutte le altre squadre. E questo influisce sempre nella testa dei calciatori, seppur minimamente, al di là delle prevedibili dichiarazioni di senso opposto. Mister Motta lavorerà con il gruppo completo per quattro giorni (tre allenamenti e una rifinitura di domenica). Nel mentre riacquisisce i pezzi del suo Genoa sparsi in giro per il mondo.</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/tankovic-apre-al-genoa-mi-vedo-bene-in-rossoblu/"/>
        <a href="https://www.pianetagenoa1893.net/primo-piano/la-gazzetta-dello-sport-spal-genoa-vale-tanto/"/>
        <a href="https://www.pianetagenoa1893.net/primo-piano/schone-genoa-mi-aspettavo-di-piu/"/>
        <a href="https://www.pianetagenoa1893.net/primo-piano/kouame-operato-al-ginocchio-fuori-sei-mesi/"/>
        <a href="https://www.pianetagenoa1893.net/primo-piano/pedulla-altri-contatti-tra-il-genoa-e-marroccu-per-la-carica-di-direttore-sportivo/"/>
        <a href="https://www.pianetagenoa1893.net/letture-genoane/museo-del-genoa-il-28-novembre-presentazione-del-libro-noi-che-vincemmo-a-wembley/"/>
      </related>
    </article>
  </body>
</html>