<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820954-ukroboronprom-ne-vistavlatime-zoru-masproekt-na-privatizaciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T08:42:00+00:00"/>
    <meta property="og:title" content="Укроборонпром не виставлятиме &quot;Зорю&quot; - &quot;Машпроєкт&quot; на приватизацію"/>
    <meta property="og:description" content="Укроборонпром не планує подавати Фонду держмайна України (ФДУ) пропозиції щодо включення миколаївського державного підприємства НВКГ &quot;Зоря&quot;-&quot;Машпроєкт&quot; до переліку об’єктів держмайна, що підлягають приватизації."/>
  </head>
  <body>
    <article>
      <h1>Укроборонпром не виставлятиме "Зорю" - "Машпроєкт" на приватизацію</h1>
      <h2>Укроборонпром не планує подавати Фонду держмайна України (ФДУ) пропозиції щодо включення миколаївського державного підприємства НВКГ "Зоря"-"Машпроєкт" до переліку об’єктів держмайна, що підлягають приватизації.</h2>
      <address>
        <time datetime="2019-11-19T08:42:00+00:00">19 Nov 2019, 08:42</time>
      </address>
      <p>Лист з відповідним текстом за підписом директора Укроборонпрому Айвараса Абромавичуса оприлюднив у <a href="https://www.facebook.com/iliuk128/">Facebook</a> миколаївський екснардеп Артем Ільюк.</p>
      <p>Лист надійшов у відповідь на запит громадської організації «Партія миколаївців».</p>
      <p>«Приватизації "Зорі"-"Машпроєкт" не буде. Сотні підписів, які ми зібрали і звернення до Президента разом з урядом переконали владу не заграватися з ключовим миколаївським підприємством. Під час кількох поїздок до Києва мені дали усні гарантії, що <a href="https://www.ukrinform.ua/tag-privatizacia">приватизації</a> не буде. А днями підкріпили це офіційним листом (фото - в коментарях)», - написав Ільюк.</p>
      <p>Тема можливої приватизації цього, одного із бюджетоутворюючих підприємств Миколаєва, викликала широкий негативний резонанс у місті.</p>
      <figure>
        <img src="https://static.ukrinform.com/photos/2019_11/1574156300-936.jpeg"/>
      </figure>
      <p>Миколаївське ДП НВКГ "Зоря"-"Машпроєкт" - один з лідерів світового газотурбобудування. Наразі тут працюють 12 тисяч людей. Понад 90% його продукції йде на експорт.</p>
      <p>Тут проєктують і виготовляють турбіни для кораблів, суден, електроенергетики, газотранспортних магістралей. Продукція комплексу поставляється в Індію, Китай, В'єтнам, Сінгапур, Південну Корею, Іран та інші країни.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819906-milovanov-nazvav-obekti-aki-ne-mozna-privatizovuvati.html">Милованов назвав об'єкти, які не можна приватизовувати</a>
      </blockquote>
      <p>Як повідомлялося, НВКГ входило до переліку об'єктів права державної власності, що не підлягають приватизації. Але після того, як Верховна Рада України 2 жовтня визнала таким, що втратив чинність "Закон України про перелік об'єктів права державної власності, що не підлягають приватизації", це підприємство може бути невдовзі приватизоване.</p>
    </article>
  </body>
</html>