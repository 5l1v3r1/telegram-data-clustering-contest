<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%ad%cf%81%cf%81%ce%b5%cf%82-%ce%b5%ce%be%ce%b9%cf%84%ce%ae%cf%81%ce%b9%ce%bf-%cf%83%cf%84%ce%bf%ce%bd-9%cf%87%cf%81%ce%bf%ce%bd%ce%bf-%ce%bc%ce%b1%ce%b8%ce%b7%cf%84%ce%ae-%cf%80%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T08:08:31+00:00"/>
    <meta property="og:title" content="Σέρρες: Εξιτήριο στον 9χρονο μαθητή που δέχτηκε άγρια επίθεση από σκυλιά – Το παιδί παραμένει σοκαρισμένο (βίντεο)"/>
    <meta property="og:description" content="Εξιτήριο αναμένεται να πάρει σήμερα, Τρίτη, ο 9χρονος μαθητής που δέχθηκε επίθεση το μεσημέρι της περασμένης Τετάρτης από τρία μεγαλόσωμα σκυλιά στην περιοχή Σιγής στις Σέρρες."/>
  </head>
  <body>
    <article>
      <h1>Σέρρες: Εξιτήριο στον 9χρονο μαθητή που δέχτηκε άγρια επίθεση από σκυλιά – Το παιδί παραμένει σοκαρισμένο (βίντεο)</h1>
      <address>
        <time datetime="2019-11-19T08:08:31+00:00">19 Nov 2019, 08:08</time>
      </address>
      <p>
        <b>Εξιτήριο αναμένεται να πάρει σήμερα, Τρίτη, ο 9χρονος μαθητής που δέχθηκε επίθεση το μεσημέρι της περασμένης Τετάρτης από τρία μεγαλόσωμα σκυλιά στην περιοχή Σιγής στις Σέρρες.</b>
      </p>
      <p>Ο 9χρονος Δημήτρης νοσηλευόταν στο Νοσοκομείο Σερρών και στη χειρουργική κλινική. Υπενθυμίζεται ότι το παιδί δέχθηκε επίθεση από τρία σκυλιά ράτσας “κόνε κόρσε” την ώρα που γύριζε από το σχολείο του, το μεσημέρι της Τετάρτης.</p>
      <p>Παρ’ όλο που αρχικά είχε ανακοινωθεί ότι θα έπαιρνε εξιτήριο χθες (18-11-2019) το μεσημέρι και ενώ η ανάρρωση του 9χρονου εξελίσσεται ομαλά, οι γιατροί αποφάσισαν να τον κρατήσουν ακόμη μια μέρα για προληπτικούς λόγους.</p>
      <p>Συγγνώμη από τον ιδιοκτήτη των σκυλιών<br/>Με προφορική εντολή, ο εισαγγελέας άφησε ελεύθερους πατέρα και γιο, ορίζοντας ρητή δικάσιμο, ενώ η προανάκριση συνεχίζεται για να ολοκληρωθεί η δικογραφία με την προσθήκη καταθέσεων και κτηνιατρικών εξετάσεων.</p>
      <p>Επιβλήθηκαν εις βάρος τους οι προβλεπόμενες διοικητικές κυρώσεις που συνδέονται με τη (μη) τήρηση των όρων φύλαξης των ζώων και τις προκληθείσες σωματικές βλάβες. Οι δύο άνδρες συνελήφθησαν με την αυτόφωρη διαδικασία, ύστερα από μήνυση για σωματική βλάβη από αμέλεια, που κατέθεσε εναντίον τους η μητέρα του 9χρονου.</p>
      <p>Ο 49χρονος πατέρας φέρεται ως ιδιοκτήτης των τριών σκύλων, ενώ ο 24χρονος γιος του φαίνεται πως ήταν αυτός που άνοιξε την πόρτα του κτήματος απ’ όπου βγήκαν τα σωματώδη ζώα. Ο ιδιοκτήτης των σκυλιών, μίλησε στον ΑΝΤ1 για πρώτη φορά και ζήτησε συγγνώμη για τα όσα έγιναν.</p>
      <p>“Θα κάνω τα πάντα για να αποκαταστήσω στην υγεία του παιδιού, τονίζει μεταξύ άλλων, ο ιδιοκτήτης των “Κάνε Κόρσο”.</p>
      <figure>
        <iframe src="https://www.youtube.com/embed/GAoYloZaTO4" width="560" height="315" data-service="Youtube" scrolling="no"/>
      </figure>
    </article>
  </body>
</html>