<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/wat-paroolbobo-vindt-npo-veel-te-rechts-fidan-ekiz-pauw-jinek-en-nieuwsuur-onmogelijk-links-te-noemen/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-19T08:00:08+00:00"/>
    <meta property="og:title" content="Wát? Paroolbobo vindt NPO veel te rechts: ‘Fidan Ekiz, Pauw, Jinek en Nieuwsuur onmogelijk links te noemen!’"/>
    <meta property="og:description" content="Als je deze week Het Parool openslaat, krijg je het idee dat de NPO verworden is tot een bastion van rechtse propaganda. Waar Geert Wilders en Thierry Baudet de scepter zwaaien en Mark Rutte de linksbuiten is. Niets is natuurlijk minder waar. Maar het weerhoudt linkse aluhoedjes er niet van om flinke smadelijke nonsens de wereld in te helpen. Nog altijd is het pleit niet beslecht: wie gaat Eva Jinek opvolgen als Jeroen Pauw straks met kerstvakantie gaat? De tijd begint te dringen en de NPO is ongetwijfeld al ver gevorderd in het proces om een opvolger te regelen. Toch weerhoudt het de Parool-columnist Reza Kartosen-Wong er niet van om Hilversum ongevraagd advies te geven. De man vindt namelijk dat er eindelijk eens een onvervalst linkse presentatrice moet komen. Want de NPO? Dat is zo’n naar en rechts bastion waar alleen maar hele en halve borealen werken: “Wellicht dachten de omroepbobo’s met Ekiz twee vliegen in een klap te slaan: én meer diversiteit én de rechtse, conservatieve kijker paaien. Die kijker wordt…"/>
  </head>
  <body>
    <article>
      <h1>Wát? Paroolbobo vindt NPO veel te rechts: ‘Fidan Ekiz, Pauw, Jinek en Nieuwsuur onmogelijk links te noemen!’</h1>
      <address><time datetime="2019-11-19T08:00:08+00:00">19 Nov 2019, 08:00</time> by <a rel="author">Tim Engelbart</a></address>
      <p>
        <b>Als je deze week <i>Het Parool</i> openslaat, krijg je het idee dat de NPO verworden is tot een bastion van rechtse propaganda. Waar Geert Wilders en Thierry Baudet de scepter zwaaien en Mark Rutte de linksbuiten is. Niets is natuurlijk minder waar. Maar het weerhoudt linkse aluhoedjes er niet van om flinke smadelijke nonsens de wereld in te helpen.</b>
      </p>
      <p>Nog altijd is het pleit niet beslecht: wie gaat Eva Jinek opvolgen als Jeroen Pauw straks met kerstvakantie gaat? De tijd begint te dringen en de NPO is ongetwijfeld al ver gevorderd in het proces om een opvolger te regelen. Toch weerhoudt het de <i>Parool</i>-columnist Reza Kartosen-Wong er niet van om Hilversum ongevraagd advies te geven. De man vindt namelijk dat er eindelijk eens een onvervalst linkse presentatrice moet komen. Want de NPO? Dat is zo’n naar en rechts bastion waar alleen maar <a href="https://www.parool.nl/columns-opinie/weer-een-vrouw-na-jinek-maar-dan-geen-type-als-fidan-ekiz~b4bf4244/"><b>hele en halve borealen werken</b></a>:</p>
      <blockquote>“Wellicht dachten de omroepbobo’s met Ekiz twee vliegen in een klap te slaan: én meer diversiteit én de rechtse, conservatieve kijker paaien. Die kijker wordt niet door de publieke omroep bediend, is het heersende idee. Een misvatting want omroepen WNL, Max, Powned, AvroTros, EO en KRO-NCRV, maar ook programma’s als Pauw, Jinek en Nieuwsuur zijn onmogelijk links te noemen.”</blockquote>
      <p>Over Fidan Ekiz had Kartosen-Wong in het bijzonder ook wat te klagen, omdat zij niet meeklapt in het politiek-correcte multiculti-discours:</p>
      <blockquote>“Ekiz is inderdaad te licht, beschikt niet over voldoende journalistieke kwaliteit. Ze wordt ook gehinderd door haar vooroordelen over moslims. Haar ‘multiculturele’ talkshow De Nieuwe Maan is verworden tot een kroegtafel waaraan bedenkelijke figuren als de voor mishandeling veroordeelde schrijver van racistische, seksistische en homofobe stukjes Jan Roos en de rechts-extremistische Pegida-voorman Edwin Wagensveld mogen leeglopen. Mede vanwege Ekiz weigeren verschillende deskundigen en artiesten met een migratieachtergrond als gast bij DNM aan te schuiven.”</blockquote>
      <p>Met “deskundigen” bedoelt de Paroler dat DENK liever niet meer komt opdagen bij <i>De Nieuwe Maan</i>. Nou, poepoe, wat een gemis!</p>
      <p>Maar meneer Reza schept met z’n grote dikke rode pen wel een mooi precedent. Als hij vanaf z’n leunstoel bij Het Parool mag bepalen wie er wel en niet wordt aangenomen op NPO 1, dan mogen wij ook zeker bepalen wie er columns tikt voor de zogeheten goedvolkbode. En wij zeggen: Reza Kartosen-Wong? Ongeschikt. Te licht, beschikt niet over voldoende journalistieke kwaliteit. Het Parool heeft meer diversiteit nodig, want de normale – niet in hokjes of complotten denkende – krantenlezer wordt momenteel niet goed genoeg bediend door de krant.</p>
      <p>Hop!</p>
    </article>
  </body>
</html>