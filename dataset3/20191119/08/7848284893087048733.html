<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/cagliari-carli-da-atletico-e-napoli-offerte-monstre-per-barella-ma-giulini-tenne-duro-nainggolan-un-superattico-323451"/>
    <meta property="og:site_name" content="FcInterNews.it"/>
    <meta property="article:published_time" content="2019-11-19T08:53:50+00:00"/>
    <meta property="og:title" content="Cagliari, Carli: &quot;Da Atletico e Napoli offerte monstre per Barella, ma Giulini tenne duro. Nainggolan? Un superattico&quot;"/>
    <meta property="og:description" content="Lunga intervista del Corriere dello Sport a Marcello Carli, d.s. del Cagliari. Ovviamente, ampio spazio per quanto riguarda Barella e Nainggolan. &quot;Giulini ha tenuto duro per Nicolò, non..."/>
  </head>
  <body>
    <article>
      <h1>Cagliari, Carli: "Da Atletico e Napoli offerte monstre per Barella, ma Giulini tenne duro. Nainggolan? Un superattico"</h1>
      <address><time datetime="2019-11-19T08:53:50+00:00">19 Nov 2019, 08:53</time> by <a rel="author">Alessandro Cavasinni</a></address>
      <p>Lunga intervista del <i>Corriere dello Sport </i>a <b>Marcello Carli</b>, d.s. del Cagliari. Ovviamente, ampio spazio per quanto riguarda <b>Barella </b>e <b>Nainggolan</b>. "Giulini ha tenuto duro per Nicolò, non avrebbe voluto cederlo se non alle sue condizioni - dice il diesse rossoblu -. Ma rinviava, rinviava, girava e prendeva tempo. Un giorno lo convocò l’Atletico a Madrid, Berta su indicazione della sua proprietà si sarebbe svenato. Lui mi disse “Marcello, vacci tu, fatti offrire la luna, tanto non lo cedo”. E così fu. Poi, alla lunga, è stato inevitabile". </p>
      <p><b>Quando? </b><br/>"Lo scorso gennaio il Napoli si superò, come l’Atletico. Giulini disse no. Il Chelsea avrebbe fatto di tutto e di più, Maurizio Sarri avrebbe voluto prenderlo malgrado il blocco del mercato. A un certo punto capimmo che non avremmo potuto trattenerlo. Ma alle condizioni di Giulini, senza sconti, e pensando alle rinunce fatte in passato. Io sono stupito". </p>
      <p><b>Dal presidente? </b><br/>"No, da Barella".</p>
      <p><b>Perché? </b><br/>"Che avesse forza e personalità, lo sapevamo. Ma che potesse andare meno di istinto e più di ragionamento per far risaltare le sue enormi qualità, non pensavo così rapidamente. I meriti di Conte devono essere enormi".</p>
      <p><b>Con Rog e Nandez, anche Nainggolan. </b><br/>"Hai comprato una bellissima casa e puoi prendere il superattico". </p>
      <p><b>Fai l’agente immobiliare? </b><br/>"No, ti spiego. Rog è la bella casa, ma a un certo punto ti dicono che puoi avere il superattico al centro di Roma. Non te l’aspetti, non lo avevi immaginato, ma se te lo propongono, cosa fai?".</p>
      <p><b>Accetti. </b><br/>"Di corsa. Nainggolan è il superattico, ha due famiglie: la sua e il Cagliari. Non ci abbiamo pensato un secondo, all’inizio non stava benissimo per un problema al polpaccio. La forza fisica per lui è essenziale per sprigionare la sua indiscutibile tecnica. Ora è al top. Io gli dissi poche parole". </p>
      <p><b>È un segreto? </b><br/>"No, assolutamente. La prima volta che l’ho incrociato gli ho sussurrato “tu per noi puoi essere una grande opportunità. Oppure un grande problema”. E’ stato fin qui esemplare, non l’ho mai visto rimproverare un ragazzino oppure assumere atteggiamenti da superdivo". </p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>