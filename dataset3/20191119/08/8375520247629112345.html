<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vzhe-zavtra-pochnut-shtrafuvati-vodijiv-za-perevezennya-ditey-bez-avtokrisla--640870.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T08:15:02+00:00"/>
    <meta property="og:title" content="Вже завтра почнуть штрафувати водіїв за перевезення дітей без автокрісла"/>
    <meta property="og:description" content="Рада ввела штраф до 850 грн за порушення норм перевезення дітей"/>
  </head>
  <body>
    <article>
      <h1>Вже завтра почнуть штрафувати водіїв за перевезення дітей без автокрісла</h1>
      <address>
        <time datetime="2019-11-19T08:15:02+00:00">19 Nov 2019, 08:15</time>
      </address>
      <h4>Рада ввела штраф до 850 грн за порушення норм перевезення дітей</h4>
      <p>Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» опубліковано в офіційній газеті Верховної Ради «Голос України».</p>
      <p>Текст закону також оприлюднено на <a href="http://www.golos.com.ua/article/324206">сайті видання</a>.</p>
      <p>Закон доповнює статтю 121 Кодексу України про адміністративні правопорушення частинами десятою та одинадцятою, у яких встановлюється адміністративна відповідальність за порушення правил перевезення дітей та за вчинення такого правопорушення повторно протягом року відповідно.</p>
      <p>Так, закон визначає, що порушення правил перевезення дітей тягне за собою накладення штрафу на водія в розмірі 13 неоподатковуваних мінімумів доходів громадян (510 грн). При цьому повторне протягом року вчинення порушення передбачає штраф у розмірі 50 неоподатковуваних мінімумів доходів громадян (850 грн).</p>
      <p>Перевозити дітей, зріст яких менше як 145 см або тих, що не досягли 12-річного віку, – у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби... заборонялося й раніше, але штрафи не були передбачені.</p>
      <p>Водночас на органи Національної поліції покладено обов’язок розглядати справи про адміністративні правопорушення, передбачені у частинах десятій та одинадцятій статті 121 КУпАП (зміни до частини першої статті 222).</p>
      <p>Закон набирає чинності наступного дня після його опублікування.</p>
      <p>Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» (№1150)<a href="https://glavcom.ua/news/rada-vvela-shtraf-do-850-grn-za-porushennya-norm-perevezennya-ditey-636131.html"> Верховна Рада ухвалила 29 жовтня</a>. Президент підписав його 15 листопада.</p>
      <related>
        <a href="https://glavcom.ua/news/bezpritulni-nardepi-otrimali-ponad-troh-milyoniv-griven-kompensaciji-za-zhitlo--640688.html"/>
        <a href="https://glavcom.ua/kyiv/news/za-misyac-u-kijevi-avtohami-otrimali-shtrafiv-na-44-mln-grn-640680.html"/>
        <a href="https://glavcom.ua/country/society/u-pcu-rozvinchali-mif-pro-pechatku-antihrista-v-biometrichnomu-pasporti-640601.html"/>
      </related>
    </article>
  </body>
</html>