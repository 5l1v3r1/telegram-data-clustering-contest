<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Bivshata-psiholozhka-na-nacionalite-Nie-dadohme-sila-na-momchetata-provedohme-seansi-914932"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T08:46:00+00:00"/>
    <meta property="og:title" content="Бившата психоложка на националите: Ние дадохме сила на момчетата, проведохме сеанси"/>
    <meta property="og:description" content="Бившата психоложка на националния отбор по футбол Лилия Стефанова заяви в студиото на &quot;Тази сутрин&quot; ..."/>
  </head>
  <body>
    <article>
      <h1>Бившата психоложка на националите: Ние дадохме сила на момчетата, проведохме сеанси</h1>
      <address>
        <time datetime="2019-11-19T08:46:00+00:00">19 Nov 2019, 08:46</time>
      </address>
      <p>Бившата психоложка на националния отбор по футбол Лилия Стефанова заяви в студиото на "Тази сутрин" по bTV, че по-скоро е помогнала на играчите, а не е пречила, както преди дни се изказа президентът на "Славия" Венцеслав Стефанов.</p>
      <p>Тя разказа, че с колежката ѝ Кети Вандова са били поканени за лагера преди мачовете с Чехия и Косово от тогавашния селекционер Красимир Балъков, като за 10 дни са провели групови занимания и няколко индивидуални сеанса.</p>
      <p>"Имахме възможност да гостуваме на един от лагерите на националния отбор за мачовете с Чехия и Косово. Покани ни лично господин Балъков. Преди това имахме една ползотворна дейност с "Локомотив" Пловдив. Те играха за Купа на България и победиха. След тази победа получихме обаждане от господин Балъков и запитване какво сме направили, за да могат тези момчета да играят толкова спокойно. Казахме, че сме приложили съответните техники за психотерапия, за мотивация и това е дало своя ефект. Това беше и причината да попаднем в националния отбор за съответния лагер", каза Стефанова и добави:</p>
      <p>"В националния отбор срещите са кратки, динамични, но смятам, че и там сме направили нужното. Макар и с малко сме допринесли за спокойствието. Работихме 12 дни, но не пълни. Грубо да кажем, имахме на разположение 10 дни с определено разписание, тъй като програмата е динамична. Това, което използвахме като техники, са групови техники, тъй като те са един колектив и е много важно да се чувстват сплотени в този колектив, да няма напрежение, вътрешни конфликти. Преди нея отделихме 30-40 минути на всяко момче индивидуално, за да направим оценка."</p>
      <p>Психоложката заяви, че с работата си е помогнала на футболистите за по-добро самочувствие, а те са ѝ споделили, че им е от полза такъв вид помощ.</p>
      <p>"Споделяха, въпреки че доверителна връзка се изгражда с време. За 10 дни това трудно се случва. Ако е имало нещо активно като проблем, те са го споделяли. Не са били негативно настроени към нас. Напротив. Тъй като те имат работа и с чужди отбори, споделяха, че много добре познават работата на психолога към отборите и са изказвали лично пред мен мнение, че това е позитивно и те искат да има психолог. Имала съм личния контакт с тях и не вярвам те да целят да ми се харесат, тъй като не съм била някакъв фактор, който да ги оценява. Аз съм патерицата, на която те би трябвало да се облегнат, ако имат терзания и трудности", каза тя.</p>
      <p>"През цялото време сме говорили, че те трябва да вярват в себе си, в качествата си. Никога да не забравят, че неслучайно са повикани в националния отбор. Очевидно хората са ги оценили. Работихме върху това да не обръщат внимание на нападки от скамейки, от медии. Когато човек успее в професията си, той претърпява такива зловещи критики. Точно това е показател, че човек е успял", поясни още Стефанова.</p>
      <p>"Ние дадохме сила. Психологът е човекът, който вдъхновява, дава надежда, може да даде втори живот. Много се подценяват тези неща. Психологията не е по-малко важна от медицината. Човекът е и психика, и физика. Аз мисля, че ние сме им дали сила", категорична е тя.</p>
    </article>
  </body>
</html>