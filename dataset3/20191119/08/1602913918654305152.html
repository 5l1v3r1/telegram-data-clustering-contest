<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/banca-transilvania-la-a-treia-sedinta-consecutiva-de-crestere-la-bursa-si-la-un-nou-maxim-istoric-al-capitalizarii-12-9-miliarde-de-lei-2-7-mld-euro-18592700"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T08:12:00+00:00"/>
    <meta property="og:title" content="Banca Transilvania, la a treia şedinţă consecutivă de creştere la bursă şi la un nou maxim istoric al capitalizării: 12,9 miliarde de lei (2,7 mld. euro)"/>
    <meta property="og:description" content="Banca Transilvania (TLV), cea mai tranzacţionată acţiune de la Bursa românească, a închis pe 18 noiembrie 2019 la maximul istoric de 2,48 lei pe unitate, preţ ajustat cu cele mai recente majorări de capital, arată datele de la bursă."/>
  </head>
  <body>
    <article>
      <h1>Banca Transilvania, la a treia şedinţă consecutivă de creştere la bursă şi la un nou maxim istoric al capitalizării: 12,9 miliarde de lei (2,7 mld. euro)</h1>
      <address><time datetime="2019-11-19T08:12:00+00:00">19 Nov 2019, 08:12</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Banca Transilvania (TLV), cea mai tranzacţionată acţiune de la Bursa românească, a închis pe 18 noiembrie 2019 la maximul istoric de 2,48 lei pe unitate, preţ ajustat cu cele mai recente majorări de capital, arată datele de la bursă.</p>
      <p>Astfel cea mai mare bancă din România a ajuns la o valoare de piaţă de 12,9 miliarde de lei (2,7 miliarde de euro), fiind la 1,5 miliarde de lei distanţă faţă de locul doi în topul celor mai valoroase companii de la bursă, ocupat în prezent de Romgaz.</p>
      <p>Pe fondul revenirii preţului unei acţiuni TLV la bursă, după ce acesta a fost puternic lovit de Ordonanţa 114, dar şi pe fondul politicii de remunerare a investitorilor, atât cu dividende, cât şi cu acţiuni gratuite, banca de la Cluj şi-a majorat capitalizarea cu circa 3,7 miliarde de lei de la începutul anului 2019.</p>
      <p>Pentru primele nouă luni din 2019, banca de la Cluj a raportat la nivel de grup un profit net de 1,6 miliarde de lei, plus 26% în timp ce activele s-au majorat cu 11%, la 86,4 miliarde de lei, arată datele din raportul trimestrial al băncii. Şi veniturile nete din dobânzi s-au majorat, respectiv cu 8,5%, ajungând la 2,2 miliarde de lei la septembrie 2019. Reacţia investitorilor de la bursă la aflarea acestor rezultate a fost una pozitivă reflectată prin trei şedinţe consecutive de apreciere, arată datele de la bursă. </p>
      <figure>
        <img src="https://storage0.dms.mpinteractiv.ro/media/1/1481/22467/18592700/2/4-tlv.jpg"/>
      </figure>
    </article>
  </body>
</html>