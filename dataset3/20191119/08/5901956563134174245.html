<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/pralno-susilni-stroj-je-kompromis-244079"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T08:35:00+00:00"/>
    <meta property="og:title" content="Pralno-sušilni stroj je kompromis"/>
    <meta property="og:description" content="Pranje pa tudi sušenje perila danes povečini prepuščamo strojem. Tehnologija je v zadnjih letih zelo napredovala, tako da lahko izbiramo med številnimi različicami pralnih, sušilnih in kombinir..."/>
  </head>
  <body>
    <article>
      <h1>Pralno-sušilni stroj je kompromis</h1>
      <h2>Zanj se odločimo predvsem takrat, ko nimamo prostora za dve ločeni napravi; v njem ne moremo naenkrat posušiti toliko perila, kot smo ga oprali.</h2>
      <address><time datetime="2019-11-19T08:35:00+00:00">19 Nov 2019, 08:35</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1640852.jpg"/>
          <figcaption>Izbiro aparata pogosto narekuje pomanjkanje prostora. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1640849.jpg"/>
          <figcaption>Sušenje perila na stojalih v stanovanju je moteče. FOTO: Guliver/Getty Images</figcaption>
        </figure>
      </slideshow>
      <p>Pranje pa tudi sušenje perila danes povečini prepuščamo strojem. Tehnologija je v zadnjih letih zelo napredovala, tako da lahko izbiramo med številnimi različicami pralnih, sušilnih in kombiniranih strojev s kopico programov, za katere pri prvem branju morda niti ne vemo, kaj bi z njimi.</p>
      <figure>
        <img src="https://www.slovenskenovice.si/images/slike/2019/10/29/1640849.jpg"/>
        <figcaption>Sušenje perila na stojalih v stanovanju je moteče. FOTO: Guliver/Getty Images</figcaption>
      </figure>
      <p>Osnovni programi so namenjeni bombažnim oblačilom, ki jih običajno peremo pri višjih temperaturah, poseben program je za tkanine iz sintetike, eden za temna ali svetla oblačila, pa za volno in druge občutljive tkanine, športna oblačila in še kaj. Nekateri programi natančno odstranijo iz oblačil pasje ali mačje dlake, drugi perejo, kot bi oblačilo nežno mencali na roke. Sodobni stroji jih temeljito ožamejo in hkrati manj mečkajo, tako da mnogih sploh ni treba likati.<br/><br/>Za še več udobja poskrbijo sušilni stroji, ki so jih pred leti uporabljali predvsem v stanovanjih, kjer ni prostora za sušenje perila, tako da ni treba več obešati po radiatorjih in stojalih. Prvi sušilniki so perilo precej zmečkali in ga je bilo težko zlikati, pri sodobnih je tako prednost prav to, da ne mečkajo in perilo le zložimo, ko ga poberemo iz stroja. Zaradi tega mnogi sušilni stroj uporabljajo tudi poleti, ko bi perilo sicer lahko obesili na vrvico na balkon ali dvorišče, a zagotavljajo, da je s sušenjem v stroju manj dela. Poleg tega se nekatera oblačila, zlasti brisače, tako zmehčajo, da ni treba uporabljati mehčalca za perilo.<br/><br/>Ker je v mnogo stanovanjih v bloku, zlasti starejših, kjer so arhitekti komaj predvideli prostor za pralni stroj, težko kam stisniti še en aparat, so proizvajalci razvili kombiniranega pralno-sušilnega. Ta se zdi idealna rešitev za majhna stanovanja, vendar pri tem naletimo na težavo, ki nam lahko vzame pogum za nakup tovrstne naprave.<br/><br/>Dejstvo je – to potrjujejo tako ocene in testi strokovnjakov kot tudi izkušnje uporabnikov –, da sušenje v kombiniranem stroju ne zagotavlja kakovosti, kakršno premore samostojni sušilnik. Zlasti je moteče, ker ne moremo posušiti iste količine, kot smo jo oprali, kar pomeni, da je treba perilo prelagati, povrhu vsega pa ne glede na manjšo količino, ki jo sušimo, stroj perilo še vedno zmečka. Poleg tega je kombinirani energetsko precej bolj potraten, kot če uporabljamo dva ločena.</p>
      <blockquote>Kombinirani stroji se pogosteje kvarijo.</blockquote>
      <p>Tudi njegova življenjska doba je precej krajša od vsakega posameznega, poleg tega lahko pričakujemo, da se bo pogosteje kvaril. Zato vam bo vsak v svoji stroki dobro podkovani serviser ali prodajalec svetoval, naj bo kombinirani stroj le kompromis in oziroma zadnja rešitev, ko res ni prostora, pa še v tem primeru je bolje, da sušimo le občasno. </p>
    </article>
  </body>
</html>