<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ustica-lines-a-processo-anche-il-messinese-finocchiaro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T08:01:32+00:00"/>
    <meta property="og:title" content="Ustica Lines, a processo anche il messinese Finocchiaro"/>
    <meta property="og:description" content="In un capitolo dell'inchiesta Mare Nostrum sulla corruzione e la Ustica Lines c'è anche il braccio destro messinese dell'ex governatore Crocetta"/>
  </head>
  <body>
    <article>
      <h1>Ustica Lines, a processo anche il messinese Finocchiaro</h1>
      <address><time datetime="2019-11-19T08:01:32+00:00">19 Nov 2019, 08:01</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Il processo seguito all'inchiesta Mare Nostrum si aprirà a Palermo a febbraio per l'ex governatore Crocetta, il suo braccio destro Massimo Finocchiaro e l'armatore Ettore Morace</i>
      </p>
      <p>Ci sarà anche il messinese <b><i><a href="https://www.tempostretto.it/news/mare-monstrum-finocchiaro-non-sono-indagato-consulentesar-sentito-altri-fatti.html">Massimo Finocchiaro</a></i></b> al processo per il caso “Mare Nostrum”, l’inchiesta su un presunto giro di corruzione legata alla società di traghettamento Ustica Lines con al centro la figura dell’armatore Ettore Morace.</p>
      <p>A Palermo si aprirà il processo per l’ex governatore Rosario Crocetta e il suo allora braccio destro Finocchiaro. In particolare Crocetta avrebbe ottenuto due bonifici da 5 mila euro ciascuno con cui Morace finanziò il progetto politico “Riparte Sicilia”, movimento pensato da Crocetta poi mai decollato.</p>
      <p>
        <b>
          <i>
            <a href="https://www.tempostretto.it/news/mare-nostrum-scandalo-trapani-intercettazioni-morace-finocchiaro.html">LEGGI QUI: Le intercettazioni Morace-Finocchiaro</a>
          </i>
        </b>
      </p>
      <p>In cambio Crocetta avrebbe esercitato pressioni su Dorotea Piazza e Fulvio Bellomo, i dirigenti dell’Assessorato regionale ai Trasporti subentrati a Salvatrice Severino, per implementare i servizi di trasporto e favorire Ustica Lines. Era la Severino, secondo l’Accusa, ad aver stretto un patto, corruttivo, coi Morace, per favorire Ustica Line.</p>
      <p>A giudizio con Crocetta e Finocchiaro c’è anche Ettore Morace. Il rinvio a giudizio è arrivato ieri sera alla fine dell’udienza preliminare, col giudice che ha accolto la richiesta dei PM palermitani per tutti e tre, disponendo che saranno processati a partire da febbraio prossimo.</p>
      <p>
        <b>
          <i>
            <a href="https://www.tempostretto.it/news/operazione-mare-nostrum-corruzione-trapani-tutti-particolari-accuse-morace.html">TUTTE LE ACCUSE E I PARTICOLARI DELL’INCHIESTA</a>
          </i>
        </b>
      </p>
      <p>Lo stesso Gup si è invece dichiarato incompetente per territorio per tutto il resto della vicenda, che ha trasferito al collega di Trapani. Sarà celebrata lì, quindi, l’udienza preliminare per Vittorio <b>Morace,</b> Mimmo <b>Fazio, </b>Giuseppe <b>Montalto</b>, Marianna <b>Caronia, </b>Salvatrice <b>Severino,</b> Simona V<b>icari, </b>Sergio <b>Bagarella</b>, Lucio<b> Cipolla,</b> Elisabetta <b>Miceli, </b>Giacomo <b>Monteleone </b>e la Liberty <b>Lines.</b></p>
      <p>Quando l’inchiesta venne alla luce, nel 2017, la Vicari era sottosegretaria ai trasporti. Si dimise immediatamente.</p>
      <h3>Articoli correlati</h3>
    </article>
  </body>
</html>