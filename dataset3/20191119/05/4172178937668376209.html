<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/73797/giati-na-paixei-o-gkigierme"/>
    <meta property="og:site_name" content="ΦΩΣ"/>
    <meta property="article:published_time" content="2019-11-19T05:30:16+00:00"/>
    <meta property="og:title" content="Γιατί να παίξει ο Γκιγιέρμε;"/>
    <meta property="og:description" content="Πιθανότατα στην προπόνηση της Τρίτης (19/11) θα φανεί αν ο Βραζιλιάνος χαφ θα μπορέσει να βοηθήσει με τον Πανιώνιο ή όχι. Για ποιο λόγο, όμως, να αγωνιστεί..."/>
  </head>
  <body>
    <article>
      <h1>Γιατί να παίξει ο Γκιγιέρμε;</h1>
      <h2>Πιθανότατα στην προπόνηση της Τρίτης (19/11) θα φανεί αν ο Βραζιλιάνος χαφ θα μπορέσει να βοηθήσει με τον Πανιώνιο ή όχι. Για ποιο λόγο, όμως, να αγωνιστεί στη Νέα Σμύρνη;</h2>
      <address><time datetime="2019-11-19T05:30:16+00:00">19 Nov 2019, 05:30</time> by <a rel="author" href="https://www.fosonline.gr/author/a-birmpilis" target="_blank">Α. ΒΙΡΒΙΛΗΣ</a></address>
      <p>Ο Πέδρο Μαρτίνς είναι ένας προπονητής που έχει δείξει από το ξεκίνημα της σεζόν, ότι ορισμένους ποδοσφαιριστές δεν τους έβγαζε ούτε με… αίτηση από την ενδεκάδα. Ο Ελαμπντελαουί, ο Σεμέδο, ο Ποντένσε, ο Μπουχαλάκης, ο Τσιμίκας και ο Γκιγιέρμε είναι οι παίκτες που έχουν αγωνιστεί περισσότερο από κάθε άλλον. Μόνο τον Σα δεν βάζουμε στη συγκεκριμένη λίστα, γιατί ο Πορτογάλος γκολκίπερ ως προς τον χρόνο συμμετοχής είναι (και δικαιολογημένα) μία κατηγορία μόνος του.</p>
      <p><b>Από την χθεσινή προπόνηση προέκυψε ότι έβγαλε μία ενόχληση στον τετρακέφαλο ο Γκιγιέρμε. Χαρακτηριστικά ειπώθηκε ότι είναι απόρροια της κόπωσης από τα συνεχόμενα παιχνίδια που έδωσε.</b> Δεν αμφισβητεί κανείς ότι μετά τη διακοπή του Οκτωβρίου, ο Γκιγιέρμε με εξαίρεση το ματς με την Μπάγερν και τον Ατρόμητο στο Καραϊσκάκη, δεν ήταν ο Γκιγιέρμε που γνωρίζαμε. Ήταν εμφανή τα σημάδια κόπωσης. Ο Μαρτίνς είχε επιλέξει να μην του δώσει καμία ανάσα.</p>
      <p>
        <a href="https://www.fosonline.gr/podosfairo/superleague/article/73757/enoxliseis-ston-tetrakefalo-o-gkigierme">Ενοχλήσεις στον τετρακέφαλο ο Γκιγιέρμε</a>
      </p>
      <p>Την Τρίτη (19/11) θα φανεί αν ο Βραζιλιάνος χαφ θα καταφέρει να δώσει το «παρών» στο ματς με τον Πανιώνιο στη Νέα Σμύρνη. <b>Υπάρχει όμως λόγος να μπαίνει ο Μαρτίνς σε μία τέτοια συζήτηση;</b> Αφού ο τραυματισμός του έχει προέλθει από την κούραση των συνεχόμενων αγώνων, για ποιο λόγο να ρισκάρει τη συμμετοχή του με τους «κυανέρυθρους»;</p>
      <p><b>Δεν υπάρχουν άλλοι ποδοσφαιριστές για να καλύψουν το κενό του;</b> Ο Καμαρά θα γυρίσει σήμερα στις εγκαταστάσεις του Ρέντη. Το ίδιο και ο Μπουχαλάκης που έπαιξε μερικά λεπτά χθες βράδυ στο ΟΑΚΑ.</p>
      <p>Επίσης, <b>ο Μαρτίνς δεν πρόκειται να πάει με 4-3-3 στη Ν. Σμύρνη, αλλά με το κλασικό 4-2-3-1</b>. Οπότε πίσω από τον φορ ή δίπλα του θα παίξει ο Σουντανί (ίσως θα μετατραπεί σε 4-4-2) ή ο Μπενζιά (αουτσάιντερ).</p>
      <p>Ακολουθούν δύο ματς κρίσιμα για τον Ολυμπιακό. Το ένα στο Λονδίνο, το δεύτερο με τον ΠΑΟΚ στο Καραϊσκάκη… <b>Κακά τα ψέματα και με όλο τον σεβασμό στον Πανιώνιο, οι «ερυθρόλευκοι» δεν χρειάζονται τον Γκιγιέρμε για να κερδίσουν στη Νέα Σμύρνη.</b> Αντιθέτως, είναι υπεραπαραίτητος με την Τότεναμ και τον «Δικέφαλο».</p>
      <p>Κατά συνέπεια, δεν υπάρχει κανένα νόημα (ακόμα και ιατρικώς εντάξει να είναι) ο Γκιγιέρμε να πάει στη Νέα Σμύρνη, γιατί πάντοτε ελλοχεύει ο κίνδυνος να πάθει κάποιον μυικό τραυματισμό. <b>Την ίδια άποψη έχουμε και για τον Ομάρ. Για ποιο λόγο μετά την ταλαιπωρία που υπέστη και με την Εθνική Νορβηγίας, να μην δούμε τον Γκασπάρ ή τον Τοροσίδη κόντρα στον Πανιώνιο;</b></p>
      <p>Έρχεται δύσκολο πρόγραμμα για τον Ολυμπιακό και ο Μαρτίνς ίσως θα πρέπει να βάλει κι άλλους ποδοσφαιριστές στην «εξίσωση», με γνώμονα το «προσέχω για να έχω»… Ρεπορταζιακά πάντως, η ενημέρωση που έχουμε είναι ότι όντως τον Γκιγιέρμε θέλει να τον δει ο Μαρτίνς σήμερα. Αυτό ένα πράγμα δείχνει: Ότι θα ήθελε να τον έχει στη Ν. Σμύρνη έστω και ως μία λύση από τον πάγκο…</p>
      <p>
        <a href="https://www.fosonline.gr/podosfairo/superleague/article/73781/etoimazei-arketes-allages-o-martins-sti-n-smyrni">Ετοιμάζει αρκετές αλλαγές ο Μαρτίνς στη Ν. Σμύρνη</a>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/polo/eyropi/article/73768/olympiakos-me-spantaoy-gia-to-pente-sta-pente"/>
        <a href="https://www.fosonline.gr/podosfairo/ethnikes-omades/article/73801/ti-eipe-o-grammenos-gia-tin-epistoli-toy-olympiakoy"/>
        <a href="https://www.fosonline.gr/podosfairo/superleague/article/73793/agonistike-xana-me-algeria-o-soyntani"/>
        <a href="https://www.fosonline.gr/sports/xantmpol/article/73775/me-tileoptiki-metadosi-to-olympiakos-melsoyngken"/>
        <a href="https://www.fosonline.gr/podosfairo/ellada/article/73766/olympiakos-ergo-edo-kai-15-xronia-apo-ti-sxoli-alimoy"/>
        <a href="https://www.fosonline.gr/basket/euroleague/article/73770/spanoylis-h-zoi-moy-allaxe-otan-egina-pateras"/>
      </related>
    </article>
  </body>
</html>