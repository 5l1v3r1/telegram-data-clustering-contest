<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sexual-abuse-for-3-years-in-the-name-of-marriage-in-jharkhand-2857360.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T05:27:19+00:00"/>
    <meta property="og:title" content="शादी का झांसा देकर छात्रा से 3 साल तक किया यौन शोषण, मिलने से किया इंकार तो किया ये घिनौना काम"/>
    <meta property="og:description" content="झारखंड के देवघर में खागा थाना क्षेत्र निवासी बीटेक की एक छात्रा ने एक युवक के विरुद्ध शादी का झांसा देकर यौन शोषण करने का आरोप लगाया है। साथ ही बदनाम करने की नीयत से निजी तस्वीरें सोशल मीडिया में..."/>
  </head>
  <body>
    <article>
      <h1>शादी का झांसा देकर छात्रा से 3 साल तक किया यौन शोषण, मिलने से किया इंकार तो किया ये घिनौना काम</h1>
      <address><time datetime="2019-11-19T05:27:19+00:00">19 Nov 2019, 05:27</time> by <a rel="author">हिन्दुस्तान संवाददाता,नई दिल्ली</a></address>
      <p>झारखंड के देवघर में खागा थाना क्षेत्र निवासी बीटेक की एक छात्रा ने एक युवक के विरुद्ध शादी का झांसा देकर यौन शोषण करने का आरोप लगाया है। साथ ही बदनाम करने की नीयत से निजी तस्वीरें सोशल मीडिया में वायरल करने को लेकर साइबर थाना में प्राथमिकी दर्ज कराई है। <br/>छात्रा द्वारा मामले को लेकर खागा थाना में शिकायत दी गई थी, जहां मामले में जीरो एफआईआर दर्ज करने के बाद साइबर थाना भेज दिया गया।</p>
      <p>प्राथमिकी के अनुसार छात्रा फिरोजपुर के एक इंजीनियरिंग कॉलेज में बीटेक की सिविल ब्रांच में पढ़ती है। उसी दौरान दूसरी जगह पढ़ाई करने वाले गोड्डा जिले के पथरगामा थाना क्षेत्र के खारियानी गांव निवासी अजय कुमार तुरी व उसके बीच प्यार हो गया। उसके बाद उक्त युवक शादी का झांसा देकर तीन वर्षों तक उसके साथ शारीरिक संबंध बनाता रहा। तीन वर्षों के दौरान उसने उसके घर में दिल्ली स्थित होटल में व अन्य कई जगहों पर संबंध बनाए। </p>
      <p>इसके बाद उसकी निजी तस्वीर सोशल मीडिया पर वायरल कर देने की धमकी देते हुए बुलाया। जब युवती ने उसके पास जाने से इंकार कर दिया तो आरोपी ने सोशल मीडिया पर उसकी निजी तस्वीर वायरल कर दी, जिससे वह काफी बदनाम हो गई व तनाव में रहने लगी। इसके बाद उसने अपने घरवालों को इसकी सूचना दी व वह पढ़ाई छोड़कर भाई के साथ वापस घर आ गई। घर आने के बाद भी युवक फेसबुक पर अभद्र मैसेज कर परेशान करने लगा। अंतत: घरवालों ने पंचायत करायी, जहां आरोपी ने यह कहा गया कि वह सोशल मीडिया पर लगाई गई तस्वीरों को डिलीट कर देगा, लेकिन उसने तस्वीरें डिलिट नहीं की व उसके द्वारा अब भी ब्लैकमेल करने का प्रयास किया जा रहा है। मामले को लेकर प्राथमिकी दर्ज कर पुलिस छानबीन कर रही है।</p>
    </article>
  </body>
</html>