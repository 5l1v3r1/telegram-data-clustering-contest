<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/19/indul-a-halbumm-visszateres-johet-a-tavalyelotti-arakhoz"/>
    <meta property="og:site_name" content="infostart"/>
    <meta property="article:published_time" content="2019-11-19T05:19:28+00:00"/>
    <meta property="og:title" content="Indul a halbumm: visszatérés jöhet a tavalyelőtti árakhoz"/>
    <meta property="og:description" content="A lengyel és a cseh halasok elég nagy gondot okozhatnak idén, igaz, az 5 százalékos haláfa miatt önmagában is csökken az ár a tavalyihoz képest."/>
  </head>
  <body>
    <article>
      <h1>Indul a halbumm: visszatérés jöhet a tavalyelőtti árakhoz</h1>
      <address><time datetime="2019-11-19T05:19:28+00:00">19 Nov 2019, 05:19</time> by <a rel="author">Infostart</a></address>
      <h3>A lengyel és a cseh halasok elég nagy gondot okozhatnak idén, igaz, az 5 százalékos haláfa miatt önmagában is csökken az ár a tavalyihoz képest.</h3>
      <p>November van, a karácsony közeledtével Tolna megye halastavaiban javában zajlik a lehalászás, már képet is tudnak alkotni, milyen év van a hal szempontjából. A <a href="https://www.teol.hu/gazdasag/helyi-gazdasag/lehalasztak-a-tavakat-melyponton-a-hal-ara-1999581/">Teol.hu</a> összeállítása szerint a termelők idén közepes mennyiségre számítanak, de idén visszaesni látszik a kereslet, ami miatt olcsóbb lehet a hal majd az asztalokon is - ráadásul 5 százalékos áfakörbe került a hal.</p>
      <blockquote>A fogás nehéz is volt a tavakban, mert nagyon sokáig volt meleg.</blockquote>
      <p>Tavaly még jó évük volt a halastavak gazdáinak, hiszen az addigi kilónkénti 450 forintos hal árát 550-re emelték, a csökkentett áfa miatt. Akkor úgy gondolták, érdemes foglalkozni ezzel az ágazattal, a halak takarmányozására többet fordítottak még azok is, akik addig spóroltak ezzel. Idén ismét 450 forint körüli árra esett vissza a felvásárlás, ami még az önköltséget is alig fedezi a cikk szerint.</p>
      <p>Tavaly a hal exportja is segítette a hazai termelőket, idén viszont az államilag jelentősen támogatott lengyel és cseh haltermelők a magyarnál olcsóbb árat kínálnak, így ők "viszik el" a külföldi piacot.</p>
      <blockquote>Magyarországon évente egy ember három kiló halat fogyaszt. Az uniós átlag huszonkét kiló.</blockquote>
      <p>Pedig a halban sok az A-, D- és E-vitamin, a vérképzésben fontos B12-vitamin, valamint kiváló kalcium-, vas- és magnéziumforrás. A hazai halfogyasztás legnagyobb része húsvét és karácsony környékére koncentrálódik. Ekkor adják el a szaküzletek a készletüknek több mint a felét. A hallal az a baj, hogy nem lehet dekázni, vagyis levágni belőle, mondják a fogyasztók. Aki viszont szeletelve vásárolja, annak sokkal többet kell fizetnie érte.</p>
      <p>
        <i>Nyitókép: Pixabay</i>
      </p>
    </article>
  </body>
</html>