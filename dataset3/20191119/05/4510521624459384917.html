<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/in-lume/sua-sprijina-israelul-construiasca-asezarile-evreiesti-cisiordania-ue-respinge-1_5dd380275163ec42712b50ab/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T05:42:57+00:00"/>
    <meta property="og:title" content="SUA sprijină dreptul Israelului să construiască aşezările evreieşti din Cisiordania. UE consideră că este ilegal"/>
    <meta property="og:description" content="Statele Unite au susţinut luni dreptul Israelului să construiască aşezări evreieşti în teritoriile ocupate din Cisiordania."/>
  </head>
  <body>
    <article>
      <h1>SUA sprijină dreptul Israelului să construiască aşezările evreieşti din Cisiordania. UE consideră că este ilegal</h1>
      <address><time datetime="2019-11-19T05:42:57+00:00">19 Nov 2019, 05:42</time> by <a rel="author">News.ro</a></address>
      <h4>Statele Unite au susţinut luni dreptul Israelului să construiască aşezări evreieşti în teritoriile ocupate din Cisiordania.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/statele-unite/curtea-suprema-statelor-unite-suspendat-temporar-decizie-privind-declaratiile-financiare-presedintelui-trump-1_5dd36e675163ec42712af0fd/index.html"/>
        <a href="https://adevarul.ro/moldova/politica/premierul-ion-chicu-s-a-intalnit-ambasadorul-sua-dereck-j-hogan-1_5dd2bc155163ec4271264d2f/index.html"/>
        <a href="https://adevarul.ro/international/rusia/exporturile-arme-rusiei-nu-fost-afectate-sanctiunile-americane-1_5dd2ad285163ec427125c6f0/index.html"/>
      </related>
      <p>Anunţul a fost făcut de secretarul de Stat Mike Pompeo, abandonând poziţia din ultimele patru decenii a Washingtonului că acestea ”contravin legislaţiei internaţionale”; Uniunea Europeană a reacţionat afirmând că aşezările sunt ilegale, conform legislaţiei internaţionale, transmite Reuters.</p>
      <p>Anunţul făcut de secretarul de Stat Mike Pompeo reprezintă o victorie pentru premierul israelian Benjamin Netanyahu, care încearcă să rămână la putere după două rânduri de alegeri neconcludente care au avut loc în acest an, şi o înfrângere pentru palestinieni.</p>
      <p>Pompeo a spus că declaraţiile Statelor Unite despre aşezările din Cisiordania, regiune capturată de Israel în 1967, au fost inconsecvente, afirmând că preşedintele democrat Jimmy Carter a constatat că acestea nu respectă legislaţia internaţională, în timp ce preşedintele republican Ronald Reagan a spus că nu le consideră ilegale.</p>
      <p>”Stabilirea aşezărilor civile israeliene nu este, în sine, în contradicţie cu legislaţia internaţională”, a declarat Pompeo reporterilor la Departamentul de stat, inversând o poziţie legală oficială adoptată de Statele Unite în timpul preşedinţiei Carter, în 1978.</p>
      <p>Anunţul său a fost lăudat imediat de Netanyahu şi condamnat de oficiali palestinieni, în timp ce Statele Unite au avertizat americanii din regiune să fie mai vigilenţi, pentru că cei care opun ”ar putea lua ca ţintă unităţi guvernamente, interese private americane şi cetăţeni americani”.</p>
      <p>Netanyahu a spus că decizia SUA ”îndreaptă o greşeală istorică” şi a cerut şi altor ţări să adopte o poziţie similară.</p>
      <p>Palestinienii în schimb şi-au exprimat indignarea.</p>
      <p>”Statele Unite nu sunt calificate şi nici autorizate să nege legitimitatea rezoluţiilor internaţionale şi nu au dreptul să dea legitimitate aşezărilor israeliene”, a declarat Nabil Abu Rudeineh, purtător de cuvânt al preşedintelui palestinian Mahmoud Abbas.</p>
      <p>Negociatorul palestinian Saeb Erekat a spus că administraţia Trump riscă ”să înlocuiască legislaţia internaţională cu legea junglei”.</p>
      <p>Uniunea Europeană a anunţat luni că în continuare consideră că aşezările israeliene din teritoriile palestiniene ocupate sunt ilegale potrivit legislaţiei internaţionale şi erodează perspectivele unei păci durabile.</p>
      <p>”UE cere Israelului să oprească toate activităţile din aşezări, în conformitate cu obligaţiile sale de putere ocupantă”, a afirmat şefa politicii externe a UE, Federica Mogherini, într-un comunicat.</p>
      <p>Ministrul de Externe al Iordaniei, Ayman Safadi, a spus că schimbarea politicii americane ”ar avea consecinţe periculoase” pentru perpectivele de relansare a discuţiilor pentru pace şi a descris aşezările ”o încălcare flagrantă a legislaţiei internaţionale şi a rezoluţiilor Consiliului de securitate al Naţiunilor Unite”.</p>
      <p>Pompeo a declarat că mişcarea nu are rolul de a prejudicia statutul Cisiordaniei, despre care palestinienii speră să devină parte a unui eventual stat palestinian, ca parte a unei rezolvărimai largi a conflictului dintre Israel şi palestinieni.</p>
      <p>”Negocierile sunt la latitudinea israelienilor şi palestinienilor”, a spus Pompeo, afirmând că decizia SUA nu are rolul ”să impună un anumit rezultat nici să creeze vreun obstacol legal pentru o soluţie negociată”.</p>
      <p>Ca multe dintre iniţiativele pro-isrealiene ale administraţiei Trump, anunţul lui Pompeo referitor la aşezările din Cisiordania îi va atrage probabil pe creştinii evanghelici, care sunt o parte impoetantă a bazei politice a ljui trump, pe care mizează să îl ajute să câştige alegerile din 2020.</p>
      <p>Cu toate acestea, analiştii au criticat iniţiativa, afirmând că va îngreuna şi mai mult rezolvarea conflictului vechi de 70 de ani.</p>
      <p>Anunţul lui Pompeo marchează a treia oară când administraţia Trump a luat partea Israelului şi a fost împotriva palestinienilor şi a statelor arabe, înainte de a prezenta planul de pace israeliano-palestinian.</p>
      <p>În 2017, Trump a recunoscut Ierusalimul drept capitală a Israelului şi, în 2018, Statele Unite au deschis în mod oficial o ambasadă în oraş. Politica anterioară a SUA a fost că statutul Ierusalimului va fi decis de părţile aflate în conflict.</p>
      <p>În luna martie, Trump a recunoscut anexarea Înălţimilor Golan de către Israel, în 1981, susţinându-l pe Netanyahu, ceea ce a atras o reacţie dură din partea Siriei, care a deţinut în trecut teritoriul respectiv.</p>
      <hr/>
    </article>
  </body>
</html>