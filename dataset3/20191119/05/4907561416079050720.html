<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/sut-hormonunuz-neden-yukseliyor-2220334"/>
    <meta property="og:site_name" content="Posta"/>
    <meta property="article:published_time" content="2019-11-19T05:01:09+00:00"/>
    <meta property="og:title" content="Süt hormonunuz neden yükseliyor?"/>
    <meta property="og:description" content="Kanda süt hormonunun yüksekliğine hiperprolaktinemi adı veriliyor. Bu durum polikistik over sendromundan, alınan ilaçlardan, bazen beyindeki hipofiz bezinden kaynaklanabilir. Neden yükseldiğinin araştırılması gerekir."/>
  </head>
  <body>
    <article>
      <h1>Süt hormonunuz neden yükseliyor?</h1>
      <address><time datetime="2019-11-19T05:01:09+00:00">19 Nov 2019, 05:01</time> by <a rel="author">Opr. Dr. Hande Akbaş</a></address>
      <p>
        <i>Kanda süt hormonunun yüksekliğine hiperprolaktinemi adı veriliyor. Bu durum polikistik over sendromundan, alınan ilaçlardan, bazen beyindeki hipofiz bezinden kaynaklanabilir. Neden yükseldiğinin araştırılması gerekir.</i>
      </p>
      <p>
        <b>Depresyona girdim</b>
      </p>
      <p>25 yaşındayım. Eşim 33 yaşında. Çocuk sahibi olmak istiyorum. Ama 2 yıldır çocuğum olmuyor. Hastalığımın adı hiperprolateni. Bu durum eşimi de, beni de çok üzüyor. Depresyona girdim. Tedavi görüyorum. Sizce çocuğum olur mu? Adetim de düzensiz. Bazen 1 hafta, bazen 1.5 ay olmuyor.</p>
      <p>
        <b>CEVAP</b>
      </p>
      <p>Sevgili okuyucum, hiperprolaktinemi denilen durum kanda süt hormonunun yüksek olması demektir. Bu beyinden kaynaklanabileceği gibi, polikistik over sendromunda ve bazı ilaçları kullanan hastalarda yan etki olarak da ortaya çıkabilir. 37.5 değeri tek başına hamile kalamamanızı açıklayacak bir değer değil.</p>
      <p>2 yıldır gebe kalamamanızı açıklayacak başka bir neden mutlaka olmalıdır. Kaldı ki depresyona girdiğinizi belirtmişsiniz. Bu nedenle anti depresan bir ilaç kullanıyorsanız, tek başına bu bile prolaktin hormonunuzda artışa neden olmuş olabilir. Size önerim en kısa zamanda bu konuda uzman bir hekime başvurmanız.</p>
      <p>
        <b>Kan geliyor</b>
      </p>
      <p>5 gün önce ilk gebeliğimi 7 haftalıkken sona erdirdim. Kürtajdan sonra şu an bile ara ara koyu renk kan pıhtısı ve kan geliyor. Sancılarım oluyor. Özellikle tuvalet esnasında sıkıntı yaşıyorum. Acaba bu yaşadıklarım normal mi?</p>
      <p>
        <b>CEVAP</b>
      </p>
      <p>Sevgili okuyucum, kürtajdan sonraki ilk 1 hafta içinde giderek azalan, zaman zaman pıhtı şeklinde boşalan kanamalar, kasıklarda ağrı olabilir. Ancak idrarınızı yaparken herhangi bir sorun yaşamamanız gerekir. Size önerim tam idrar tahlili yaptırmanız eğer enfeksiyon varsa bunun için gerekli antibiyotiği kullanmanızdır.</p>
      <p>Bunun dışında yaşadığınız tüm belirtiler kürtaj sonrası sık gördüğümüz bulgular olup bir sonraki adetinize kadar yavaş yavaş kaybolacaktır.</p>
      <p>
        <b>Kısırlığa neden olur mu?</b>
      </p>
      <p>33 yaşındayım. 3 yıl öncesine kadar korunuyordum. Bebek sahibi olmaya karar verip korunmayı bıraktıktan sonra 2 kez dış gebelik geçirdim. 8 aydır korunmuyorum, hamile kalamıyorum. Dış gebeliğin kısırlığa yol açması mümkün mü?</p>
      <p>
        <b>CEVAP</b>
      </p>
      <p>Sevgili okuyucum, dış gebelik genellikle tüpleri bir şekilde zarar görmüş kadınlarda ortaya çıkmaktadır. Bu sebeple dış gebelikten değil ama tüplerinizin bir şekilde düzgün çalışmamasından dolayı gebe kalamıyor olabilirsiniz.</p>
      <p>Size önerim mutlaka bir rahim filmi çektirmeniz ve bu filmi üreme tıbbı konusunda uzman bir hekime göstermeniz. İki kere tekrar ettiğine göre büyük ihtimalle tüplerinizde soruna rastlanacaktır.</p>
    </article>
  </body>
</html>