<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35232-vyriausybeje-svarstymai-del-skaidziu-plastiko-maiseliu-draudimo"/>
    <meta property="og:site_name" content="budas.lt"/>
    <meta property="article:published_time" content="2019-11-19T05:31:43+00:00"/>
    <meta property="og:title" content="Vyriausybėje – svarstymai dėl skaidžių plastiko maišelių draudimo"/>
    <meta property="og:description" content="Vyriausybei siūloma svarstyti, ar uždrausti prekybininkams pardavinėti aplinkoje skaidžius plastiko maišelius. Drausti juos naudoti siūlo Europos Sąjunga."/>
  </head>
  <body>
    <article>
      <h1>Vyriausybėje – svarstymai dėl skaidžių plastiko maišelių draudimo</h1>
      <address><time datetime="2019-11-19T05:31:43+00:00">19 Nov 2019, 05:31</time> by <a rel="author">Paulius Viluckas</a></address>
      <figure>
        <img src="http://budas.lt/images/lapkritis/plastiko.jpg"/>
      </figure>
      <p>Vyriausybei siūloma svarstyti, ar uždrausti prekybininkams pardavinėti aplinkoje skaidžius plastiko maišelius. Drausti juos naudoti siūlo Europos Sąjunga.</p>
      <p>Dauguma prekybos centrų Lietuvoje jau nebenaudoja tokių maišelių.</p>
      <p>Vyriausybės kanceliarijos teisės grupės išvadoje siūloma iš esmės pritarti Seimo narės Virginijos Vingrienės parengtoms Pakuočių ir pakuočių atliekų tvarkymo įstatymo pataisoms ir pasiūlyti Seimui jį tobulinti.</p>
      <p>Anot V. Vingrienės, tokie maišeliai ne tik yra trumpaamžiai, nes greit suyra į gausybę mažų gabaliukų, bet ir kenksmingesni nei pagaminti iš paprasto plastiko. Anksčiau šie maišeliai laikyti ekologiškesniais, mažiau teršiančiais aplinką, bet dabar požiūris keičiasi ir jų siekiama iš viso atsisakyti.</p>
      <p>„Šio plastiko skilimo procesas yra ilgai užtrunkantis, jis suskyla į mikroplastikus, kuris padaro žymiai didesnę žalą aplinkai, negu kiti plastikai“, – yra sakiusi parlamentarė.</p>
      <p>Vadinamųjų aerobiškai skaidžių maišelių sudėtyje yra skilimą į mikrodaleles spartinančių priedų – toks plastikas, ilgesnį laiką veikiamas šilumos arba ultravioletinės šviesos, tampa trapus ir skyla. Anksčiau jie buvo laikyti ekologiškesniais, mažiau teršiančiais aplinką, bet dabar požiūris keičiasi.</p>
      <p>Seimas nuo 2019 metų leido prekybininkams nemokamai dalinti tik labai plonus (plonesni kaip 15 mikronų) plastiko maišelius, būtinus higienos tikslais arba skirtus nefasuotiems maisto produktams.</p>
      <p>Storesnių – 15–50 mikronų – maišelių nebegalima dalinti veltui.</p>
      <p>Nuo 2021-ųjų vidurio ES bus draudžiama tiekti rinkai plastikinius ausų krapštukus, stalo įrankius, lėkštes, šiaudelius, gėrimų maišiklius, oro balionėlių lazdeles, taip pat iš aerobiškai skaidaus plastiko pagamintus vienkartinius gaminius ir maisto tarą, gėrimų indelius ir jų dangtelius, pagamintus iš polistireninio putplasčio.</p>
      <p>Ministerijų atstovai šį klausimą svarstys antradienį tarpinstituciniame pasitarime.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>