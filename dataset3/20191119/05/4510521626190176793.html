<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targoviste/foto-mars-violentei-domestice-targoviste-1_5dd37dee5163ec42712b4307/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T05:32:07+00:00"/>
    <meta property="og:title" content="FOTO Marş împotriva violenţei domestice, la Târgovişte"/>
    <meta property="og:description" content="„Ziua Mondială de Prevenire a Abuzului asupra Copiilor” este marcată în data de 19 noiembrie, în ziua de 20 noiembrie, este sărbătorită „Ziua Internaţională a Drepturilor Copilului”, iar în data de 25 noiembrie este celebrată „Ziua Internaţională pentru Eliminarea Violenţei Împotriva Femeilor”."/>
  </head>
  <body>
    <article>
      <h1>FOTO Marş împotriva violenţei domestice, la Târgovişte</h1>
      <address><time datetime="2019-11-19T05:32:07+00:00">19 Nov 2019, 05:32</time> by <a rel="author">Corina Slămnoiu</a></address>
      <h4>„Ziua Mondială de Prevenire a Abuzului asupra Copiilor” este marcată în data de 19 noiembrie, în ziua de 20 noiembrie, este sărbătorită „Ziua Internaţională a Drepturilor Copilului”, iar în data de 25 noiembrie este celebrată „Ziua Internaţională pentru Eliminarea Violenţei Împotriva Femeilor”.</h4>
      <p>-19 Noiembrie - Ziua Mondială de prevenire a abuzului asupra copiilor </p>
      <p>-20 Noiembrie - Ziua Internaţională a Drepturilor Copilului </p>
      <p>-25 Noiembrie-Ziua Internaţională pentru Eliminarea Violenţei Împotriva Femeilor</p>
      <p>Pentru a sensibiliza comunitatea cu privire la importanţa acestor zile, Direcţia Generală de Asistenţă Socială şi Protecţia Copilului Dâmboviţa (DGASPC Dâmboviţa) participă alături de Direcţia de Asistenţă Socială din cadrul Primăriei Târgovişte şi alte instituţii din judeţ, la “MARŞUL DE PROTEST ÎMPOTRIVA VIOLENŢEI”, care a fost organizat în acest an în data de 18 noiembrie 2019. </p>
      <p>Această acţiune reprezintă o modalitate, prin care instituţiile partenere de la nivel local doresc să atragă atenţia asupra faptului că prin indiferenţă, încurajăm violenţa domestică.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd37e2c5163ec42712b441b/646x404.jpg"/>
      </figure>
      <p>În România, drepturile copilului fac în prezent obiectul Legii 272/2004 republicată şi actualizată, o lege aliniată la acquis-ul comunitar, în concordanţă cu convenţiile internaţionale în domeniu, iar principalul act legislativ care face referire la prevenirea şi combaterea violenţei domestice este Legea nr. 217/2003 pentru prevenirea şi combaterea violenţei în familie, modificată şi completată.</p>
      <p>Deşi există un cadru legal care reglementează promovarea şi respectarea drepturilor copilului şi combaterea violenţei domestice, iar încalcarea acestor drepturi este aspru pedepsita de lege, încă există numeroase cazuri de abuz, neglijare, exploatare a copilului, violenţă domestică, iar o parte dintre acestea nu sunt sesizate autorităţilor. </p>
      <p>În anul 2019, Direcţia Generală de Asistenţă Socială şi Protecţia Copilului Dâmboviţa a înregistrat 700 sesizări scrise sau telefonice referitoare la situaţii de abuz, neglijare, exploatare a copiilor, care au fost analizate şi evaluate. Dintre acestea, 259 cazuri au fost confirmate (7 au reprezentat cazuri de abuz fizic, 40 abuz emoţional, 8 abuz sexual, 21 exploatare prin muncă, 13 exploatare sexuală şi 170 cazuri de neglijare în familie). </p>
      <p>În ceea ce priveşte serviciile oferite, 102 copii au fost preluaţi în regim de urgenţă, iar 157 copii beneficiază de servicii de consiliere psihologică în familie, sau cazurile sunt monitorizate de către autorităţile publice locale. Din cei 259 copii, 181 au domiciliul în mediul rural şi 78 în mediul urban.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd37e2c5163ec42712b441a/646x404.jpg"/>
      </figure>
      <p>Marcarea acestor zile este un bun prilej de a reaminti că violenţa împotriva copiilor şi a femeilor este una dintre cele mai răspândite încălcări ale drepturilor omului. </p>
      <p>În structura D.G.A.S.P.C. Dâmboviţa funcţionează Centrul de recuperare pentru victimele violenţei în familie, precum şi alte servicii de consiliere şi monitorizare pentru victimele violenţei domestice, care au domiciliul în judeţul Dâmboviţa. </p>
      <p>De la începutul anului 2019, Centrul de recuperare pentru victimele violenţei în familie a furnizat servicii pentru un număr de 37 beneficiari (12 femei şi 25 copii).</p>
      <p>De asemenea, DGASPC Dâmboviţa raportează trimestrial către Agenţia Naţională pentru Egalitate de Şanse între Femei şi Bărbaţi, datele statistice privind cazurile de violenţă în familie la nivel de judeţ (pentru care au fost oferite servicii de către DGASPC Dâmboviţa şi DAS Târgovişte). La nivelul anului 2019 au fost raportate 349 cazuri de victime ale violenţei în familie (293 copii şi 56 adulţi) şi 251 cazuri agresori.</p>
      <p>Pentru a veni în sprijinul victimelor violenţei domestice, DGASPC Dâmboviţa a semnat în data de 09.11.2018, Acordul de parteneriat încheiat cu Agenţia Naţională pentru Egalitate de Şanse între Femei şi Bărbaţi, în cadrul proiectului privind combaterea violenţei împotriva femeilor şi a violenţei domestice –”VENUS -  Împreună pentru o viaţă în siguranţă!”.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd37e2c5163ec42712b441c/646x404.jpg"/>
      </figure>
      <p>Proiectul beneficiază de finanţare prin Programul Operaţional Capital Uman (POCU), axa prioritară 4, obiectivul specific 4.4, care vizează crearea şi dezvoltarea reţelei naţionale inovative integrate de locuinţe protejate destinate victimelor violenţei domestice.      </p>
      <p> În cadrul proiectului, în judeţul Dâmboviţa, începând cu luna martie 2020, vă funcţiona o “Locuinţă protejată“, care va oferi servicii specializate şi va găzdui 6 beneficiare/an, precum şi servicii integrate complementare de grupuri de suport pentru minim 14 beneficiare/an şi un cabinet de consiliere vocaţională pentru victimele violenţei domestice, care va oferi servicii specializate pentru minim 34 beneficiare/an, iar la această dată se realizează identificarea persoanelor care pot face parte din Grupul Ţintă al proiectului. </p>
      <p>În cadrul serviciilor care vor fi înfiinţate prin proiect, victimele violenţei domestice vor beneficia de servicii specializate: cazare, consiliere psihologică şi juridică, servicii de asistenţă socială, precum şi de  consiliere vocaţională, care să le sprijine în vederea integrării pe piaţa muncii şi  reintegrii  sociale, în vederea atingerii obiectivelor specifice care vizează managementul integrat al cazurilor de violenţă domestică şi anume: asigurarea securităţii personale şi a independenţei economice a victimelor şi desprinderea lor din mediul captiv domestic (psihologic, social economic).  </p>
      <p>Celebrarea acestor zile reprezintă o ocazie să reamintim că multe acte de violenţă au loc în spatele uşilor închise şi rămân necunoscute, iar unele sunt chiar tolerate, astfel că este datoria noastră să îndrumăm victimele violenţei domestice către instituţiile cu atribuţii în domeniu, pentru a primi sprijinul de care au nevoie. </p>
      <hr/>
    </article>
  </body>
</html>