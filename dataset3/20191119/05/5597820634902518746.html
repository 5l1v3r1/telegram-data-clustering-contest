<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/basketbols/porzingim-18-punkti-dalasas-mavericks-uzvara-kurucs-atgriezas-bruklinas-nets.a338815/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T05:55:00+00:00"/>
    <meta property="og:title" content="Porziņģim 18 punkti Dalasas «Mavericks» uzvarā, Kurucs atgriežas Bruklinas «Nets»"/>
    <meta property="og:description" content="Kristaps Porziņģis pirmdien guva 18 punktus spēlē, kurā viņa pārstāvētā Dalasas &quot;Mavericks&quot; mājās ar 117:110 uzveica Sanantonio &quot;Spurs&quot;, liecina Nacionālās basketbola asociācijas (NBA) informācija. Savukārt Rodions Kurucs pēc vienas spēles fārmklubā atgriezās Bruklinas &quot;Nets&quot; sastāvā, kas gan neglāba komandu no smaga zaudējuma. "/>
  </head>
  <body>
    <article>
      <h1>Porziņģim 18 punkti Dalasas «Mavericks» uzvarā, Kurucs atgriežas Bruklinas «Nets»</h1>
      <address><time datetime="2019-11-19T05:55:00+00:00">19 Nov 2019, 05:55</time> by <a rel="author" href="https://www.lsm.lv/autors/gundars-galkins/" target="_blank">Gundars Galkins</a></address>
      <p>
        <b>Kristaps Porziņģis pirmdien guva 18 punktus spēlē, kurā viņa pārstāvētā Dalasas "Mavericks" mājās ar 117:110 uzveica Sanantonio "Spurs", liecina Nacionālās basketbola asociācijas (NBA) informācija. Savukārt Rodions Kurucs pēc vienas spēles fārmklubā atgriezās Bruklinas "Nets" sastāvā, kas gan neglāba komandu no smaga zaudējuma. </b>
      </p>
      <p>Pamatsastāvā spēli sākušais Porziņģis tika pie dubultcipariem divos rezultativitātes rādītājos, jo izcīnīja arī 10 atlēkušās bumbas. Kristaps 32 minūtēs (31:32) veica arī vienu rezultatīvu piespēli. Viņš trāpīja četrus no deviņiem trīspunktu metieniem, divus no pieciem divpunktu raidījumiem un divus no četriem soda metieniem. Dubultciparus divos rezultativitātes rādītājos Porziņģis iekrāja trešajā spēlē pēc kārtas.</p>
      <p><b>Kristaps Porziņģis spēlē pret "Spurs"</b> </p>
      <figure>
        <iframe src="https://www.youtube.com/embed/pEbgkJ58zuY" width="560" height="315" data-service="Youtube" scrolling="no"/>
      </figure>
      <p>Porziņģis bija trešais rezultatīvākais uzvarētāju sastāvā, bet Luka Dončičs tika pie jauna personiskā rekorda, iekrājot 42 punktus, izcīnot 11 atlēkušās bumbas un veicot 12 rezultatīvas piespēles. "Spurs" ar 36 punktiem izcēlās Demars Derozans.</p>
      <p>"Mavericks" treneris Riks Kārlails uzteica Porziņģi par centieniem efektīvi darboties komandā, kur viņš arvien labāk iejūtas pēc ilgas pauzes karjerā savainojuma dēļ.</p>
      <p>Mājas spēļu sērijas turpinājumā Dalasas klubs trešdien tiksies ar Goldensteitas "Warriors".</p>
      <p>Savukārt Bruklinas "Nets" pirmdien ar mājās 86:115 piekāpās Indiānas "Pacers" basketbolistiem. Kurucs laukumā tika uz maiņu un sešās minūtēs (6:02) guva divus punktus, kā arī izcīnīja divas atlēkušās bumbas. Kurucs trāpīja savu vienīgo divpunktu metienu, bet viņa vienīgais trīspunktnieks bija neprecīzs. </p>
      <related>
        <h4>Saistītie raksti</h4>
        <a href="https://www.lsm.lv/raksts/sports/basketbols/bertanam-novembri-rezultativakaja-spele-vasingtonas-wizards-zaude-orlando.a338765/"/>
        <a href="https://www.lsm.lv/raksts/sports/basketbols/farmkluba-nonakusais-kurucs-gust-14-punktus-nba-attistibas-ligas-spele.a338764/"/>
        <a href="https://www.lsm.lv/raksts/sports/basketbols/porzingis-palidz-mavericks-gut-panakumu-kurucs-paliek-rezerve-nets-uzvara.a338701/"/>
        <a href="https://www.lsm.lv/raksts/sports/basketbols/bertana-parstavetais-nba-klubs-vasingtonas-wizards-gust-sezona-treso-uzvaru.a338598/"/>
        <a href="https://www.lsm.lv/raksts/sports/basketbols/ligums-ar-trail-blazers-lauj-karmelo-entonijam-atgriezties-nba-basketbola.a338521/"/>
        <a href="https://www.lsm.lv/raksts/sports/basketbols/sukatajs-porzingis-niknos-nujorkas-fanus-pieklusina-ar-20-punktiem-mavericks-zaude.a338455/"/>
        <a href="https://www.lsm.lv/raksts/sports/basketbols/porzingis-sajutas-pirmoreiz-nujorkas-knicks-viesu-gerbtuve-bus-divainas.a338402/"/>
        <a href="https://www.lsm.lv/raksts/sports/basketbols/bertana-parstaveta-vasingtonas-wizards-piekapjas-nba-lideriem-bostonas-celtics.a338363/"/>
      </related>
    </article>
  </body>
</html>