<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-vinnickiy-oblasti-na-bazi-chotiroh-likaren-planuyut-stvoriti-centri-telemedicini-640833.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T05:04:49+00:00"/>
    <meta property="og:title" content="У Вінницькій області на базі чотирьох лікарень планують створити центри телемедицини"/>
    <meta property="og:description" content="Про головні пріоритетні завдання та як житиме і розвиватиметься медична галузь Вінниччини у 2020 році, йшлося 18 листопада під час презентації карти пріоритетів"/>
  </head>
  <body>
    <article>
      <h1>У Вінницькій області на базі чотирьох лікарень планують створити центри телемедицини</h1>
      <address>
        <time datetime="2019-11-19T05:04:49+00:00">19 Nov 2019, 05:04</time>
      </address>
      <h4>Про головні пріоритетні завдання та як житиме і розвиватиметься медична галузь Вінниччини у 2020 році, йшлося 18 листопада під час презентації карти пріоритетів</h4>
      <p>Проєкт запланованих заходів галузі охорони здоров’я Владиславу Скальському представили у профільному департаменті.</p>
      <p>Про це повідомляє департамент інформаційної діяльності та комунікацій з громадськістю Вінницької ОДА.</p>
      <p>«Серед ключових завдань на 2020 рік - підвищення якості та ефективності третинної ланки. Зокрема, на Вінниччині мають створити регіональний Центр громадського здоров'я, а на базі ВОКЛ ім. М.І. Пирогова, ВОДКЛ, Могилів-Подільскої ОЛІЛ, лікарні ШМД м. Вінниці - центри телемедичної консультації. Заплановано, що у 2020-му році мають відкрити ще 150 автоматизованих робочих місць для лікарів», - зазначила директор департаменту охорони здоров’я облдержадміністрації Людмила Грабович.</p>
      <p>Низку заходів планують запровадити і для вдосконалення роботи екстреної та невідкладної медичної допомоги. В 2020 – му думають про перехід на нову модель фінансування закладів охорони здоров'я (при наявності відповідної нормативної бази).</p>
      <p>Серед озвучених завдань - продовження будівництва Регіонального Кардіоцентру.</p>
      <p>За словами заступника директора департаменту охорони здоров’я Олени Житанської, увага приділятиметься і підвищенню якості та доступності медичної допомоги населенню у сільській місцевості.</p>
      <p>«На Вінницьку область виділена субвенція з державного бюджету місцевим бюджетам на здійснення заходів, спрямованих на розвиток системи ОЗ у сільський місцевості в сумі 356,87 млн. грн. Так, запланована реконструкція та капітальні ремонти 6 амбулаторій на суму 27,21 млн. грн. Придбання службового автотранспорту для 30 амбулаторій на суму 15 млн. грн., придбання телемедичного обладнання для 246 амбулаторій на суму 26,21 млн. грн.», - повідомила О. Житанська.</p>
      <p>Обговорюючи карту пріоритетів Департаменту охорони здоров’я ОДА, голова облдержадміністрації Владислав Скальський поцікавився фінансуванням у новому році екстреної та паліативної допомоги, а також, яка ведеться робота в регіоні по виявленню онкозахворювань на ранніх стадіях.</p>
      <p>Мова зайшла і про реалізацію проєкту щодо закупівлі лінійного прискорювача. Ще чотири роки тому область планувала отримати дане сучасне обладнання шляхом співфінансування ( іноземний партнер + державні кошти).</p>
      <p>Голова облдержадміністрації доручив керівництву профільного департаменту максимально швидко поновити запит до нового складу профільного Міністерства для вирішення даного питання.</p>
      <p>«Лінійний прискорювач дуже потрібний Вінниччині. Дане устаткування використовується у всьому світі і дає приголомшливі результати»,- наголосив Владисав Скальський.</p>
      <p>В свою чергу, директор Департаменту Людмила Грабович попросила Владислава Скальського сприяти збільшенню виділення коштів з обласного бюджету для єдиного в області опікового відділення лікарні ВОКЛ ім. М. Пирогова.</p>
      <p>Підсумовуючи зустріч, голова облдержадміністрації сказав, що дані презентації пріоритетів діяльності незабаром пройдуть у всіх департаментах ОДА.</p>
      <p>«Я попросив актуалізувати пріоритети кожного департаменту ОДА на предмет відповідності програмі діяльності Кабінету Міністрів України», - наголосив Владислав Скальський.</p>
      <related>
        <a href="https://glavcom.ua/news/stalo-vidomo-skilki-uchasnikiv-bez-pomilok-napisali-diktant-nacionalnoji-jednosti-640778.html"/>
        <a href="https://glavcom.ua/news/sbu-povidomila-vlasniku-dorozhno-remontnoji-firmi-v-kramatorsku-pro-pidozru-v-finansuvanni-terorizmu-640777.html"/>
        <a href="https://glavcom.ua/kyiv/news/u-stolichniy-administraciji-vidhrestilis-vid-divnih-turistichnih-vkazivnikiv-u-centri-kijeva-foto-640763.html"/>
      </related>
    </article>
  </body>
</html>