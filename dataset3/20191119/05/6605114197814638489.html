<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/hazankban-nyilt-meg-europa-legnagyobb-koreai-kulturalis-kozpontja-2039829/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T05:10:00+00:00"/>
    <meta property="og:title" content="Hazánkban nyílt meg Európa legnagyobb koreai kulturális központja"/>
    <meta property="og:description" content="A két ország között a kultúra kiemelt szerepet tölt be."/>
  </head>
  <body>
    <article>
      <h6 class="kicker">JÓ KAPCSOLAT</h6>
      <h1>Hazánkban nyílt meg Európa legnagyobb koreai kulturális központja</h1>
      <address>
        <time datetime="2019-11-19T05:10:00+00:00">19 Nov 2019, 05:10</time>
      </address>
      <h4>A központ számos kulturális eseményt kínál a koreai nyelvtanfolyamoktól a taekwondo edzéseken át a K-pop kultúrához kapcsolódó táncokig. Tartanak főzőkurzust, kulturális műhelyükben pedig koreai kézműves tárgyakat készíthetnek a látogatók.</h4>
      <p>Európa legnagyobb koreai kulturális központja nyílt meg Budapesten, a Frankel Leó utcában.</p>
      <p>„Magyarország éppen harminc éve, Kelet-Európa államai közül elsőként vette fel a kapcsolatot a Koreai Köztársasággal” – idézte fel a Koreai Kulturális Központ új épületének avatóünnepségén Baranyi András keleti kapcsolatok fejlesztéséért felelős helyettes államtitkár.</p>
      <figure>
        <img src="https://kpi.mediaworks.hu/wp-content/uploads/2019/11/DMARC20191118013.jpg"/>
        <figcaption>Néptáncbemutató a Koreai Kulturális Központ avatóünnepségén <br/>Fotó: Mónus Márton / MTI</figcaption>
      </figure>
      <p>Baranyi András közölte,</p>
      <blockquote>rövidesen megkezdi működését a Szöuli Magyar Kulturális Központ is, amelyet december 12-én Szijjártó Péter külügyminiszter nyit meg.</blockquote>
      <p>Baranyi András emlékeztetett arra, hogy a két ország között kiváló a gazdasági együttműködés, elmondása szerint idén a Koreai Köztársaság vált Magyarország legnagyobb külföldi befektetőjévé.</p>
      <blockquote>„A kétoldalú kapcsolatokban a kultúra is kiemelt szerepet tölt be, hiszen idén magyar kulturális évadot rendeztek Koreában, és Magyarország volt a Szöuli Nemzetközi Könyvvásár díszvendége is”</blockquote>
      <p>– tette hozzá Baranyi András.</p>
      <p>Csö Kju Szik, a Koreai Köztársaság magyarországi nagykövete szintén megemlékezett a diplomáciai kapcsolatfelvétel kerek évfordulójáról, hozzátéve:</p>
      <blockquote>a két országot idén egy tragikus esemény, a Hableány turistahajó balesete is összekovácsolta, a magyar kormány és polgárok ugyanis nagy odaadással segítettek a mentésben és az áldozatok utáni kutatásban.</blockquote>
      <p>„Hétfőn Európa legnagyobb koreai kulturális központja nyílt meg Budapesten” – hangsúlyozta Csö Kju Szik.</p>
      <p>Kim Te Hun, a Koreai Kulturális és Információs Szolgálat igazgatója felidézte, hogy az első magyarországi Koreai Kulturális Központ 2012-ben nyitotta meg kapuit, és kiemelte, hogy az új épület még nagyobb teret nyújt a kulturális együttműködésre.</p>
      <p>Őrsi Gergely, a II. kerület polgármestere örömét fejezte ki, hogy a kulturális központ új épülete a kerületben kapott helyet, és felajánlotta az önkormányzat partneri együttműködését.</p>
      <blockquote>A most átadott, háromemeletes kulturális komplexumban 100 fős színházterem, kiállítóterek, szemináriumi termek, bemutatókonyha, többezres állományú könyvtár, gyermekkönyvtár, teapavilon és taekwondo edzőterem is található, továbbá egy külön emelet a koreai nyelv, a hagyományos viselet és kézművesség, valamint a teaszertartás megismerésére nyújt lehetőséget.</blockquote>
      <p>A tetőteraszon kiépíteni tervezett koreai pavilon jövőre nyílik meg.</p>
      <p>Az épületben elsőként a cshongszongi fehér porcelánt és az elmúlt 30 év jelentősebb koreai építészeti projektjeit mutatja be időszaki kiállítás.</p>
      <p>Az újranyitást emellett gazdag eseménysorozattal ünnepli a központ, ahol fellép többek között a Koreai Nemzeti Művészeti Konzervatórium cselló tanszékének vezető professzora növendékeivel, a koreai kortárs jazz kiválósága, és egy kortárs táncegyüttes is.</p>
    </article>
  </body>
</html>