<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/lyshe-chvert-ukrayinskyh-batkiv-stezhat-za-tym-shho-yih-dity-pereglyadayut-v-interneti-doslidzhennya.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T05:55:15+00:00"/>
    <meta property="og:title" content="Лише чверть українських батьків стежать за тим, що їх діти переглядають в Інтернеті – дослідження"/>
    <meta property="og:description" content="Лише чверть українських батьків стежать за тим, що їх діти переглядають в Інтернеті - дослідження"/>
  </head>
  <body>
    <article>
      <h1>Лише чверть українських батьків стежать за тим, що їх діти переглядають в Інтернеті – дослідження</h1>
      <h2>58% батьків зазначають, що їхні діти активно користуються інтернетом, але лише 25% використовують сервіси моніторингу та фільтрації на пристроях дітей</h2>
      <address>
        <time datetime="2019-11-19T05:55:15+00:00">19 Nov 2019, 05:55</time>
      </address>
      <figure>
        <img src="https://1news.com.ua/wp-content/uploads/2019/11/4-13.jpg"/>
      </figure>
      <p>Засоби моніторингу та фільтрації на комп’ютерних пристроях дітей використовують лише 25% батьків, решта або свідомо цього не роблять, або не знають про їхнє існування.</p>
      <p>Про це заявив Уповноважений Президента України з прав дитини Микола Кулеба, повідомляє 1NEWS.</p>
      <p>“Як показало дослідження, 58% батьків зазначають, що їхні діти активно користуються інтернетом, але лише 25% використовують сервіси моніторингу та фільтрації на пристроях дітей. Тобто лише один із чотирьох батьків використовує якісь засоби, решта або свідомо їх не використовують, або взагалі не знають, що такі засоби існують, а 42% батьків не вміють цього робити”, – сказав Кулеба.</p>
      <p>Він також поінформував, що 23% батьків визнали, що їхні діти мали проблеми, пов’язані з користуванням інтернет-мережею, при цьому 85% батьків не знають, куди звернутися у разі виникнення таких проблем.</p>
      <p>Водночас Кулеба звернув увагу на те, що, як показало опитування дітей, 70% із них розраховують на захист батьків у разі виникнення такої проблеми.</p>
      <p>“Тому сьогодні досить гостро постає питання необхідності вирішувати ці проблеми на законодавчому рівні”, – вважає Уповноважений Президента України з прав дитини.</p>
      <p>Кулеба поінформував, що дослідження проводилося спільно з Міжнародним союзом електрозв’язку, опитано понад 5 тисяч дітей і 5,5 тисячі батьків, а його повні результати незабаром будуть опубліковані.</p>
      <p>Джерело: <a href="https://www.ukrinform.ua/rubric-society/2820307-lise-odin-z-cotiroh-batkiv-monitorit-komputer-ditini.html">Укрінформ</a></p>
    </article>
  </body>
</html>