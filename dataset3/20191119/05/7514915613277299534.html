<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35225-venecija-pradeda-atsigauti-po-savaite-trukusiu-rekordiniu-potvyniu"/>
    <meta property="og:site_name" content="budas.lt"/>
    <meta property="article:published_time" content="2019-11-19T05:26:33+00:00"/>
    <meta property="og:title" content="Venecija pradeda atsigauti po savaitę trukusių rekordinių potvynių"/>
    <meta property="og:description" content="Venecija pirmadienį mėgino grąžinti gyvenimą į įprastas vėžes po savaitę tęsusių beprecedenčių potvynių, nuniokojusių miestą, kur po vandeniu buvo nugrimzdę daug namų, įmonių ir kultūros vertybių."/>
  </head>
  <body>
    <article>
      <h1>Venecija pradeda atsigauti po savaitę trukusių rekordinių potvynių</h1>
      <address>
        <time datetime="2019-11-19T05:26:33+00:00">19 Nov 2019, 05:26</time>
      </address>
      <figure>
        <img src="http://budas.lt/images/lapkritis/atsigaut.jpg"/>
      </figure>
      <p>Venecija pirmadienį mėgino grąžinti gyvenimą į įprastas vėžes po savaitę tęsusių beprecedenčių potvynių, nuniokojusių miestą, kur po vandeniu buvo nugrimzdę daug namų, įmonių ir kultūros vertybių.</p>
      <p>Visoje Italijoje siautėjusi blogų orų banga – nuo pietinio Materos miesto gatvėmis tekėjusių tikrų upių iki viesulų Toskanos Groseto regione – kaip prognozuojama, dar kurį laiką nesitrauks, todėl ji tebekelia susirūpinimą kai kuriuose rajonuose.</p>
      <p>Pasak sinoptikų, su Austrija besiribojančiam šiauriniam Trentino-Alto Adidžės regionui iškilo didelis griūčių pavojus, o Genujos ir Sardinijos salos apylinkes turėtų ir toliau skalauti smarkios liūtys.</p>
      <p>Venecijoje jau atsidarė mokyklos, o krautuvininkai mėgino šluostais ir kibirais pašalinti vandenį ir purvą, nuo antradienio apsėmusius jų parduotuves.</p>
      <p>Vidurdienį prognozuotas 110–115 cm maksimalus vandens lygis Venecijoje buvo sveikintinas po praėjusią savaitę trukusios padėties, kai per <i>acqua alta</i> vadinamus potvynius vanduo buvo tris kartus viršijęs 150 cm žymą.</p>
      <p>Venecijos gyventojai yra pripratę prie potvynių jų į UNESCO pasaulio paveldo sąrašą įtrauktame ir lagūnos vandenų apsuptame mieste, tačiau praėjusią savaitę juos užklupusi potvynio banga buvo beprecedentė per naujausių laikų istoriją, o antradienį užfiksuotas vandens lygis buvo neregėtas nuo 1966 metų.</p>
      <p>Šv. Morkaus aikštė, esanti vienoje žemiausių miesto vietų, pradeda būti užliejama, kai vanduo pakyla 80 cm virš jūros lygio, nurodo potvynius stebinti Venecijos institucija.</p>
      <p>„Netrukus piliečiai ir įmonės galės pradėti pildyti formas kompensacijai pareikalauti. Ačiū visiems, kurie taip sunkiai dirbo, kad ištvertume šią dieną“, – sekmadienį socialiniame tinkle „Twitter“ parašė meras Luigi Brugnaro (Luidžis Brunjaras), vandeniui vėl užtvindžius apie 70 proc. miesto teritorijos.</p>
      <p>Prie vienos galerijos tapytojas Davide'as De Guglielmi (Davidas De Guljelmis) pažadėjo vėl ją atidaryti po valymo darbų.</p>
      <p>„Tokia mūsų prigimtis – esame užsispyrę. Žinome kainą, kurią tenka mokėti gyvenant šiame mieste“, – naujienų agentūrai AGI sakė D. De Guglielmi.</p>
      <p>„Praradome beveik viską, – pasakojo jis. – Buvom ką tik gavę visus užsakymus Kalėdoms: naujus rėmus, dovanų korteles.“</p>
      <p>Remiantis sinoptikų prognozėmis, artimiausiomis dienomis potvynio lygis Venecijoje neviršys 110 cm, taigi, gyventojai galės įvertinti patirtą žalą, kuri, mero skaičiavimais, jau yra didesnė nei milijardas eurų.</p>
      <p>Sekmadienį Florencijos ir Pizos gyventojai buvo pasirengę prognozuotam Arno upės patvinimui, tačiau šiems dviems Toskanos miestams pavyko išvengti potvynių ar žalos, o pavojaus padėtis buvo atšaukta.</p>
      <p>Italijos šiaurės rytus sekmadienį užklupus smarkiam snygiui susiformavo griūtis, nuslinkusi Alto Adidžės esančio Martelo slėnio apgyvendintoje dalyje, bet nepadarė reikšmingos žalos.</p>
      <p>Pirmadienį rajone liko nutrauktas eismas apie 30 greitkelių ir buvo uždarytos mokyklos.</p>
      <p>Redaktorius: Raimondas Čiuplys</p>
      <footer>Roma, lapkričio 18 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>