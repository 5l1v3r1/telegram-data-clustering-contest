<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_znajshli-malyunki-yaki-prigotuvala-ridnim/938743"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:05:00+00:00"/>
    <meta property="og:title" content="&quot;Знайшли малюнки, які приготувала рідним&quot;"/>
    <meta property="og:description" content="У реанімації Хмельницької міської лікарні зупинилося серце 11-річної Софії ЧОРНОБАЙ. Туди потрапила 19 жовтня. Коли на тротуарі &amp;shy;чекала сигналу світлофора, на неї відкинуло мотоцикл, що зіткнувся із автомобілем &quot;Мерседес&quot;. За дівчинкою справлятимуть сороковини. &amp;mdash;&amp;ensp;Свідки ..."/>
  </head>
  <body>
    <article>
      <h1>"Знайшли малюнки, які приготувала рідним"</h1>
      <address><time datetime="2019-11-19T05:05:00+00:00">19 Nov 2019, 05:05</time> by <a rel="author">Марта ГАЛКА</a></address>
      <figure>
        <img src="https://static2.gazeta.ua/img2/cache/gallery/938/938743_1_w_1200.jpg?v=0"/>
        <figcaption>Софія Чорнобай з ­Хмельницького навчалася в п’ятому класі. У неї залишилися батьки та молодший брат<cite>Автор: ФОТО З САЙТА WWW.ukr-space.com</cite></figcaption>
      </figure>
      <p>У реанімації Хмельницької міської лікарні зупинилося серце <b>11-річної Софії</b> <b>ЧОРНОБАЙ</b>. Туди потрапила 19 жовтня. Коли на тротуарі ­чекала сигналу світлофора, на неї відкинуло мотоцикл, що зіткнувся із автомобілем "Мерседес". За дівчинкою справлятимуть сороковини.</p>
      <p>— Свідки говорили, що під час аварії "Мерседес" стояв на перехресті. Усе вказувало на те, що винен мотоцикліст. Його затримали й обрали запобіжний захист — цілодобовий домашній арешт, — розповідає речниця Головного управління поліції у Хмельницькій області Інна Гелега. — Але потім ми отримали відео моменту зіткнення. За правилами, автомобіль пропустити мотоцикл. Та громадянин Туреччини, який перебував за кермом, цього не зробив. За законом, мали вручити йому підозру зрозумілою мовою. Доки перекладали документ, він покинув межі України.</p>
      <p>За кермом машини перебував <b>69-річний Абдулазиз Токур</b>. Він є директором компанії оптової торгівлі "Хакан", зареєстрованої у Хмельницькій області.</p>
      <p>Суд наклав арешт на його майно. Вирішують питання про оголошення Токура в міжнародний розшук.</p>
      <p>— Коли моя дитина вмирала в реанімації, одного з винуватців аварії відпустили з відділку поліції. Коли Софійку привезли додому з моргу, він уже перетнув український кордон, — говорить мати Наталія Чорнобай. — Ми хочемо чесного розслідування і покарання для слідчого, який дозволив втекти одному з фігурантів справи.</p>
      <p>У дівчинки залишилися батьки та молодший брат.</p>
      <p>— Софійка була весела й розумна, — каже Наталія Чорнобай. — Коли розбирали її речі, знайшли малюнки та привітання, які перед смертю приготувала рідним до майбутніх свят.</p>
    </article>
  </body>
</html>