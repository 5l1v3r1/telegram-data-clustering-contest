<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/qol/detail/9620000110880"/>
    <meta property="og:site_name" content="MGR Online"/>
    <meta property="article:published_time" content="2019-11-19T05:05:00+00:00"/>
    <meta property="og:title" content="ประกันสังคม แนะผู้ประกันตนพกบัตรประชาชน ป่วยฉุกเฉิน รักษาได้ทุกโรงพยาบาล"/>
    <meta property="og:description" content="ประกันสังคม แนะผู้ประกันตนพกบัตรประชาชน เจ็บป่วยฉุกเฉินวิกฤต รักษาได้ทุกโรงพยาบาล สำนักงานประกันสังคม แนะผู้ประกันตนพกบัตรประจำตัวประชาชนไว้เสมอหากผู้ประกันตน เกิดเจ็บป่วยหรือประสบอุบัติเหตุ เป็นผู้ป่วยฉุกเฉินวิกฤต"/>
  </head>
  <body>
    <article>
      <h1>ประกันสังคม แนะผู้ประกันตนพกบัตรประชาชน ป่วยฉุกเฉิน รักษาได้ทุกโรงพยาบาล</h1>
      <address><time datetime="2019-11-19T05:05:00+00:00">19 Nov 2019, 05:05</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011473601.JPEG"/>
      </figure>
      <p><b>ประกันสังคม แนะผู้ประกันตนพกบัตรประชาชน เจ็บป่วยฉุกเฉินวิกฤต รักษาได้ทุกโรงพยาบาล</b><br/><br/>สำนักงานประกันสังคม แนะผู้ประกันตนพกบัตรประจำตัวประชาชนไว้เสมอหากผู้ประกันตน เกิดเจ็บป่วยหรือประสบอุบัติเหตุ เป็นผู้ป่วยฉุกเฉินวิกฤต สามารถเข้ารับการรักษา ณ โรงพยาบาล ที่ใกล้ที่สุดได้ทันที โดยไม่ต้องสำรองจ่ายหรือถูกถามถึงสิทธิการรักษาพยาบาลตามนโยบายของรัฐบาล “เจ็บป่วยฉุกเฉินวิกฤต มีสิทธิทุกที่” เพื่อให้ทุกคนได้รับการบริการด้านสุขภาพอย่างทั่วถึง และเท่าเทียม โดยกรณีที่ผู้ป่วยฉุกเฉินวิกฤตตามหลักเกณฑ์การคัดแยกผู้ป่วยฉุกเฉิน คือ บุคคลซึ่งได้รับบาดเจ็บหรือมีอาการป่วยกะทันหัน ซึ่งมีภาวะคุกคามต่อชีวิต หากไม่ได้รับปฏิบัติ ทางการแพทย์ทันที เพื่อแก้ไขระบบการหายใจ ระบบไหลเวียนเลือด หรือระบบประสาทแล้ว ผู้ป่วยจะมีโอกาสเสียชีวิตได้สูง หรือทำให้การบาดเจ็บหรืออาการป่วยของผู้ป่วยฉุกเฉินนั้น รุนแรงขึ้นหรือเกิดภาวะแทรกซ้อนขึ้น ได้อย่างฉับไว สำหรับกรณีผู้ประกันตนที่เจ็บป่วยฉุกเฉินวิกฤต สามารถเข้ารับการรักษาได้ทุกโรงพยาบาล ที่ใกล้ที่สุด จนพ้นภาวะวิกฤตหรือสามารถเคลื่อนย้ายได้ แต่ไม่เกิน 72 ชั่วโมง (นับรวมวันหยุดด้วย) โดยไม่ต้อง สำรองจ่าย ไม่มีค่าใช้จ่ายส่วนเกิน <br/><br/>ทั้งนี้ ขอให้ผู้ประกันตน หรือโรงพยาบาลที่ให้การรักษา หรือผู้เกี่ยวข้อง โปรดแจ้งโรงพยาบาลที่ผู้ประกันตนเลือกไว้โดยเร็ว เพื่อจะได้ดำเนินการรับช่วงการรักษาหรือให้บริการทางการแพทย์กับผู้ประกันตนต่อไป เพียงใช้บัตรประจำตัวประชาชนใบเดียว สามารถสอบถามรายละเอียดเพิ่มเติมได้ที่สำนักงานประกันสังคมกรุงเทพมหานครพื้นที่ทั้ง 12 แห่ง/จังหวัด/สาขา/ที่ท่านสะดวกหรือสายด่วนประกันสังคม 1506 ตลอด 24 ชั่วโมง</p>
    </article>
  </body>
</html>