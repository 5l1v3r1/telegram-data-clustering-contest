<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Zhurnalist-predstavya-v-Plovdiv-knigata-si-Ostanete-zhivi-nasochena-sreshtu-voinata-po-putishtata-914848"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T05:40:00+00:00"/>
    <meta property="og:title" content="Журналист представя в Пловдив книгата си &quot;Останете живи&quot;, насочена срещу войната по пътищата"/>
    <meta property="og:description" content="Журналистът от Плевен Георги Стоянов ще представи книгата си &quot;Останете живи&quot; днес, 19 ноември, от 11..."/>
  </head>
  <body>
    <article>
      <h1>Журналист представя в Пловдив книгата си "Останете живи", насочена срещу войната по пътищата</h1>
      <address>
        <time datetime="2019-11-19T05:40:00+00:00">19 Nov 2019, 05:40</time>
      </address>
      <p>Журналистът от Плевен Георги Стоянов ще представи книгата си "Останете живи" днес, 19 ноември, от 11.00 часа в Езикова гимназия "Иван Вазов" - Пловдив. В месеца, в който отбелязваме Световния ден на възпоменание на жертвите от пътнотранспортни произшествия, с мисията на изданието ще се запознаят и зрелостниците от пловдивското училище.</p>
      <p>През последните няколко месеца Георги Стоянов се срещна със стотици ученици от различни краища на страната, а "Останете живи" стана част от библиотеките на десетки училища. Чрез книгата си журналистът се надява повече млади хора да осъзнаят навреме колко е важно да бъдат отговорни и разумни участници в движението, за да не станат част от черната статистика на загиналите, ранените или причинилите смърт на пътя.</p>
      <p>"Останете живи" поставя акцента върху човешкия фактор за войната по пътищата и разказва истории на хора, участвали или засегнати по един или друг начин от пътнотранспортно произшествие – участници в инциденти, свидетели на катастрофи, полицаи, близки и приятели на загинали и ранени, очевидци. Наред с истинските истории, които са събрани в изданието, Георги Стоянов предлага на читателите и статистически данни, показателни за тенденциите при пътнотранспортните произшествия, както и полезни за младите хора съвети за действие при катастрофи и за оказване на помощ на пострадали.</p>
    </article>
  </body>
</html>