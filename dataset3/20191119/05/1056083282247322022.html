<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817912/%D8%A7%D9%81%D8%B2%D8%A7%DB%8C%D8%B4-32-%D8%AF%D8%B1%D8%B5%D8%AF%DB%8C-%D8%A8%D9%88%D8%AF%D8%AC%D9%87-%D8%B9%D9%85%D8%B1%D8%A7%D9%86%DB%8C-%D8%A7%DB%8C%D9%84%D8%A7%D9%85-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:03:02+00:00"/>
    <meta property="og:title" content="افزایش 32 درصدی بودجه عمرانی ایلام در سال آینده"/>
    <meta property="og:description" content="ایسنا/ایلام استاندار ایلام گفت: اعتبارات استان در سال آینده از رشد ۳۲ درصدی در حوزه عمرانی و رشد ۱۷ درصدی در حوزه جاری برخوردار خواهد بود."/>
  </head>
  <body>
    <article>
      <h6 class="kicker">استاندار خبر داد:</h6>
      <h1>افزایش 32 درصدی بودجه عمرانی ایلام در سال آینده</h1>
      <address><time datetime="2019-11-19T05:03:02+00:00">19 Nov 2019, 05:03</time> by <a rel="author">مجید کیان</a></address>
      <p>ایسنا/ایلام استاندار ایلام گفت: اعتبارات استان در سال آینده از رشد ۳۲ درصدی در حوزه عمرانی و رشد ۱۷ درصدی در حوزه جاری برخوردار خواهد بود.</p>
      <p>«قاسم سلیمانی‌‌دشتکی» در نشست شورای برنامه‌ریزی و توسعه استان که با موضوع بررسی بودجه ، اظهار کرد: امروز در شرایط سختی قرار داریم و چند روز قبل دکتر جهانگیری بیان کرده بود که ما عملا‌ در فروش نفت مشکل داریم و صادرات بسیار کم شده است و باید متکی به منابع دیگری باشیم.</p>
      <p>وی با بیان اینکه تأکید  اقتصاد مقاومتی این است که برمزیت‌های داخلی خود تسلط داشته باشیم اما هنوز تا رسیدن به این نقطه فاصله داریم، گفت: تلاش همه‌ی مدیران باید رسیدن به این مطلوب باشد.</p>
      <p>استاندار ایلام گفت: در شرایط کنونی دو راه برای افزایش درآمدها وجود دارد که یکی از راه‌های آن کم کردن یارانه‌های آشکار و پنهان است که یکی از یارانه‌های پنهان همین تولید بنزین و مشتقات نفتی و حامل‌های انرژی است به طوری که به ازای هر لیتر بنزین ۵ هزار تومان بر دولت هزینه تحمیل می‌شود.</p>
      <p>سلیمانی ادامه داد: با اجرای سهمیه بندی بنزین به درآمدهای جدیدی خواهیم رسید که یکی از کاهش تفاوت قیمت بنزین است و دیگری افزایش صادرات این محصول است و</p>
      <p>وی تاکید کرد: منابع درآمدی ما از این سهمیه بندی بنزین به حساب خانوارها واریز می‌شود و کمکی به معیشت آنان می‌کند.</p>
      <p>استاندار ایلام با بیان اینکه اعتبارات استان در سال آینده از رشد ۳۲ درصدی در حوزه عمرانی و رشد ۱۷ درصدی در حوزه جاری برخوردار خواهد بود، گفت: برای افزایش بودجه جاری رایزنی‌هایی شده است.</p>
      <p>استاندار ایلام گفت: بر اساس محاسبات انجام شده بالای ۱۴ میلیارد کسری بودجه در سال آینده در استان داریم که این را هم به سازمان برنامه و بودجه ارسال خواهیم کرد و درخواست داریم که این کسری را جبران نمایند و به شرطی تصویب خواهیم کرد که کسری بودجه ما را جبران شود.</p>
      <p>سلیمانی با تاکید بر اینکه باید تلاش کنیم که درآمدهای غیر نفتی را بالا ببریم تا بتوانیم از این گردنه سخت عبور کنیم ، تصریح کرد: ما در سال ۹۶ خیلی مشکل داشتیم اما امسال ثبات خوبی ایجاد و تا اندازه‌ای در حال عبور از گردنه های سخت اقتصادی هستیم.</p>
      <p>وی تصریح کرد: اتکا به نفت یک نقیصه  برای کشور است و ما باید به سمت تولید مشتقات نفتی حرکت کنیم و بتوانیم محصولات نفتی را صادرات کنیم.</p>
      <p>انتهای پیام</p>
    </article>
  </body>
</html>