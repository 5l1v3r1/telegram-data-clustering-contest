<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/can-kantar/tamamlayici-saglik-yaptirmayan-kalmasin-2220331"/>
    <meta property="og:site_name" content="Posta"/>
    <meta property="article:published_time" content="2019-11-19T05:01:08+00:00"/>
    <meta property="og:title" content="'Tamamlayıcı Sağlık' yaptırmayan kalmasın"/>
    <meta property="og:description" content="Sağlık sigortası yaptırmak istemeyen yoktur sanırım. ‘Neden yaptırmıyorsunuz?’ diye sorsam ‘Çünkü çok pahalı’ dediğinizi duyar gibiyim."/>
  </head>
  <body>
    <article>
      <h1>'Tamamlayıcı Sağlık' yaptırmayan kalmasın</h1>
      <address><time datetime="2019-11-19T05:01:08+00:00">19 Nov 2019, 05:01</time> by <a rel="author">Can Kantar</a></address>
      <p>Sağlık sigortası yaptırmak istemeyen yoktur sanırım. ‘Neden yaptırmıyorsunuz?’ diye sorsam ‘Çünkü çok pahalı’ dediğinizi duyar gibiyim. Ya da “Poliçe yapılırken iyi de hastaneye gittiğimizde şu kapsam dışı, bu kapsam dışı deniliyor” diyorsunuz mutlaka.</p>
      <p>Öncelikle sağlık sigortası yaptırmak istediğinizde geçmişteki hastalıklarınızı doğru beyan ederseniz sigorta şirketiniz size sürpriz yapmayacaktır. Hangi sağlık sigortasını yaptırıyorsanız doğru beyanda bulunmanız gerekiyor. Ve diğer bir püf noktası, ayakta tedavi paketi satın aldığınızda fiyatı çok yüksek çıkacaktır. Bence yatarak sağlık sigortası tercih edilmeli.</p>
      <p>
        <b>Tüketici ve sigortacılar için büyük fırsat</b>
      </p>
      <p>Tamamlayıcı Sağlık Sigortası her kesime hitap ediyor. Yılda 6-8-9 kez ayakta muayene hakkı veriliyor. ‘Yatarak’ zaten teminatlar içerisinde var. Bu sağlık sigortası A sınıfı özel hastanelerde geçerli değil. Bu konuyu mutlaka acentenize danışın. Ve diğer önemli bir nokta ise acil dahi olsa ilk üç ay hiçbir ameliyat yaptırılamıyor.</p>
      <p>Bu konuda uzman sigorta şirketlerini seçerek yıllık 1000-2000 TL’ye Tamamlayıcı Sağlık Sigortası yaptırabilirsiniz. Üstelik taksitle. Vatandaşların çoğunun bu sigortadan haberi yok. Haberi olan ise gidip hemen yaptırıyor. Tüketicinin yoğun ilgisi olduğunu söylemeliyim.</p>
      <p>Fakat sigorta şirketleri bu ilgiye doğru karşılık vermeli. Çünkü bu sektör için önemli bir fırsat. Geçenlerde bir arkadaşım yaptırıyordu. “10 sayfalık form, bunların çıkışını al, imzala, doldur. Olmadı bir daha doldur. Tarayıcı ile tarat, faksla” gibi sorunlar yaşanmış. Tamam suiistimale açık bir konu.</p>
      <p>Ama şirketlerin bu prosedüre daha kolay bir yöntem bulması gerekiyor. Mesela ses tanıma, yüz tanıma; ne bileyim bir teknolojik yol bulunabilir. Bu kadar akıllı telefon kullanan varken bir şeyler yapılabilir diye düşünüyorum. Sigorta şirketleri bu fırsatı kaçırmamalı, yoksa uzun yıllar daha kaskoya mahkûm kalır. Benden söylemesi…</p>
    </article>
  </body>
</html>