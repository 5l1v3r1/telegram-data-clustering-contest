<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/antistrofi-metrisi-gia-to-prosfygiko-to-sxedio-tis-kyvernisis/2918623/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T05:45:19+00:00"/>
    <meta property="og:title" content="Αντίστροφη μέτρηση για το προσφυγικό – Το σχέδιο της κυβέρνησης"/>
    <meta property="og:description" content="Αύριο «κληρώνει» εκτός απροόπτου για το κυβερνητικό σχέδιο που αφορά τη διαχείριση του προσφυγικού. Βασικός άξονας του σχεδίου, όπως έχει γράψει το newsit.gr, είναι η δημιουργία κλειστών προαναχωρησιακών κέντρων, τα οποία θα είναι διάσπαρτα στην επικράτεια και συγκεκριμένα στις 11 από τις 13 συνολικά περιφέρειες (πλην Θράκης και Αιγαίου)."/>
  </head>
  <body>
    <article>
      <h1>Αντίστροφη μέτρηση για το προσφυγικό – Το σχέδιο της κυβέρνησης</h1>
      <h2>Αύριο «κληρώνει» εκτός απροόπτου για το κυβερνητικό σχέδιο που αφορά τη διαχείριση του προσφυγικού. Βασικός άξονας του σχεδίου, όπως έχει γράψει το newsit.gr, είναι η δημιουργία κλειστών προαναχωρησιακών κέντρων, τα οποία θα είναι διάσπαρτα στην επικράτεια και συγκεκριμένα στις 11 από τις 13 συνολικά περιφέρειες (πλην Θράκης και Αιγαίου).</h2>
      <address><time datetime="2019-11-19T05:45:19+00:00">19 Nov 2019, 05:45</time> by <a rel="author">Αιμίλιος Περδικάρης</a></address>
      <p>Επίσης, η καλύτερη <i><b>φύλαξη</b></i> των <i><b>συνόρων</b></i> με <i><b>ενίσχυση</b></i> του <i><b>προσωπικού</b></i> και των υλικοτεχνικών <i><b>υποδομών</b></i> του Λιμενικού, η <i><b>επιτάχυνση</b></i> των <i><b>διαδικασιών</b></i> για την παροχή <i><b>ασύλου</b></i> με βάση τη νέα νομοθεσία και τέλος η ολοκλήρωση των <i><b>20.000 μετεγκαταστάσεων</b></i> έως το τέλος του έτους από τα <i><b>νησιά</b></i> στην <i><b>ενδοχώρα</b></i> και η επιτάχυνση των <i><b>επιστροφών</b></i> στην <i><b>Τουρκία,</b></i> με στόχο 10.000 επιστροφές έως τα τέλη του 2020.</p>
      <related>
        <a href="https://www.newsit.gr/politikh/mitsotakis-se-perifereiarxes-gia-metanasteytiko-den-ginetai-na-diekdiko-allileggyi-apo-tin-eyropi-otan-den-yparxei-anamesa-mas/2918367/"/>
      </related>
      <p>Την ίδια στιγμή, η συνέντευξη του Κυριάκου Μητσοτάκης στη γερμανική εφημερίδα Handelsblatt αντανακλά την προσπάθεια της κυβέρνησης να θέσει προ των ευθυνών τους και τους Ευρωπαίους εταίρους. Είναι δε χαρακτηριστικό ότι ο πρωθυπουργός μιλά για τα <i><b>ασυνόδευτα</b> <b>ανήλικα,</b></i> «καρφώνοντας» τους ακραίους και συγκεκριμένα την <i><b>Ουγγαρία</b></i> και την <i><b>Πολωνία:</b></i> «<b><i>Θα τους έβλαπτε τόσο πολύ αν υποδέχονταν εκατό από αυτά τα παιδιά;</i></b>», διερωτήθηκε ο πρωθυπουργός. Το ίδιο είχε τονίσει, άλλωστε, στην πρόσφατη παρουσία του στο συμβούλιο των υπουργών Εσωτερικών Υποθέσεων ο Μιχάλης Χρυσοχοΐδης, στιγματίζοντας την απροθυμία των Ευρωπαίων να ανταποκριθούν στο αίτημα για φιλοξενία ασυνόδευτων ανήλικων.</p>
      <p>Κατά τον ίδιο τρόπο αναμένεται να θέσει το ζήτημα στους Ευρωπαίους ο κ. Μητσοτάκης τόσο κατά το συνέδριο του Ευρωπαϊκού Λαϊκού Κόμματος αύριο και μεθαύριο στο Ζάγκρεμπ όσο και κατά τη Σύνοδο Κορυφής του Δεκεμβρίου (12-13/12).</p>
      <related>
        <a href="https://www.newsit.gr/politikh/mitsotakis-i-ellada-tha-einai-mia-alli-xora-se-dyo-xronia-apo-simera/2918479/"/>
      </related>
      <p>Την ίδια στιγμή, το καθιερωμένο ραντεβού του πρωθυπουργού στο Μαξίμου με τους <i><b>13 περιφερειάρχες</b> </i>μπορεί να έβγαλε ειδήσεις ως προς την <i><b>κατανομή</b></i> και την <i><b>απορροφητικότητα</b></i> των κοινοτικών <i><b>κονδυλίων,</b></i> αλλά αποτέλεσε αφορμή και για <i><b>προειδοποιήσεις</b></i> του πρωθυπουργού προς τους περιφερειάρχες και δη σε <i><b>αυστηρό τόνο</b></i>. «<b><i>Δεν γίνεται να δίνω μάχη και να ζητάω αλληλεγγύη από την Ευρώπη, όταν δεν υπάρχει αλληλεγγύη μεταξύ μας</i></b>», ήταν η χαρακτηριστική αποστροφή του πρωθυπουργού, αναφερόμενος έτσι εμμέσως στις αντιδράσεις που υπάρχουν στις τοπικές κοινωνίες για τις μετεγκαταστάσεις και τα κλειστά κέντρα και οι οποίες συχνά υποκινούνται από τοπικούς παράγοντες.</p>
      <p>Στην ίδια σύσκεψη, ο κ. Μητσοτάκης ξεκαθάρισε ότι η κυβέρνηση ακολουθεί πλέον άλλη πολιτική και πως δεν μεγεθύνει το πρόβλημα, αλλά δεν το υποτιμάει κιόλας, ενώ ο κ. Χρυσοχοΐδης τόνισε πως πρέπει να διασφαλιστεί ότι οι Έλληνες είναι και αισθάνονται ασφαλείς. Προανήγγειλε δε την <i><b>πρόσληψη</b> <b>400 νέων συνοριοφυλάκων</b></i> στον <i><b>Έβρο,</b> <b>500 νέων υπαλλήλων</b></i> στις υ<i><b>πηρεσίες ασύλου στα νησιά</b> </i>και την <i><b>ενδοχώρα</b></i> και <i><b>800 άτομα</b> </i>για τη <i><b>φύλαξη</b></i> των <i><b>συνόρων</b></i> στα <i><b>νησιά</b></i> και τη <i><b>φύλαξη</b></i> των <i><b>κέντρων.</b></i> Ενημέρωση υπήρξε και από τον συντονιστή για το προσφυγικό και υφυπουργό Άμυνας, Αλκιβιάδη Στεφανή, ο οποίος τόνισε κυρίως την ανάγκη να υλοποιηθούν οι στόχοι που έχουν τεθεί για τις μετεγκαταστάσεις.</p>
    </article>
  </body>
</html>