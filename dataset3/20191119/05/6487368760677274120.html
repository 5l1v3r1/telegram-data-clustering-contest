<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/kresz-szabalyok/"/>
    <meta property="og:site_name" content="FEMINA"/>
    <meta property="article:published_time" content="2019-11-19T05:06:03+00:00"/>
    <meta property="og:title" content="A KRESZ-szabályok felét rosszul tudják a magyarok: meglepő a kvíz eredménye"/>
    <meta property="og:description" content="Négyesre osztályozzák magunkat az emberek KRESZ-ből, pedig bőven vannak még hiányosságok."/>
  </head>
  <body>
    <article>
      <h1>A KRESZ-szabályok felét rosszul tudják a magyarok: meglepő a kvíz eredménye</h1>
      <h2>Négyesre osztályozzák magunkat az emberek KRESZ-ből, pedig bőven vannak még hiányosságok.</h2>
      <address><time datetime="2019-11-19T05:06:03+00:00">19 Nov 2019, 05:06</time> by <a rel="author">Femina</a></address>
      <p>Az alapvető KRESZ-szabályokkal a legtöbben tisztában vannak, de mi a helyzet a trükkösebbekkel? Az OTP Mobil és Pető Attila közlekedési szakértő közösen készített, KRESZ-tudásszintet mérő kvízéből kiderült, az emberek csupán a feltett kérdések felére válaszolnak pontosan, mégis sokan úgy gondolják, naprakész a tudásuk.</p>
      <p>Bár a Simple by OTP felhasználók 94%-a legalább hetente egyszer volán mögé ül, a KRESZ-szabályok pontos betartása mégis sokszor kihívások elé állítja őket - derült ki a kvízből. A kérdéssor többek között a parkolásra, elsőbbségadásra, vezetés közbeni mobilhasználatra és zöld rendszámos autókra vonatkozott.</p>
      <p>A kitöltők átlagosan a kérdések felét tudták helyesen megválaszolni, de arra a kérdésre, hogy milyen osztályzatra értékelnék KRESZ-tudásukat, mintegy 70%-uk négyes vagy ötös jegyet adott magának. A legnagyobb fejtörést a parkolás és a mobilhasználat témái okozzák.</p>
      <figure>
        <img src="https://kep.cdn.indexvas.hu/1/0/3041/30414/304141/30414113_9a683a3f7a4bfdb54d968c25ddd83162_wm.jpg"/>
      </figure>
      <h3>Fejtörést okoz a parkolás</h3>
      <p>A legnehezebbnek bizonyult kérdések közé három parkolással kapcsolatos is bekerült. A legkevésbé a mozgáskorlátozottakat szállító járművek részére fenntartott helyek szabályozásait ismerik a megkérdezettek. Csaknem 70%-uk gondolta úgy, hogy más járművel közlekedve nem teheti ki utasát ezeken a parkolóhelyeken, pedig a KRESZ szerint van erre lehetőség.</p>
      <p>Hasonlóan nagy fejtörést okozott, hogy milyen esetben nem kell fizetnünk az egyébként díjköteles parkolási övezetben. A helyes választ - vagyis, ha a jármű csomagtartójából a mögöttünk álló másik járműbe pakolunk 20 percen keresztül - alig több mint a válaszadók ötöde találta el. A legnagyobb tévhitek közé tartozik a kapukijáróban való várakozás tilalma is: a válaszadók háromnegyede szerint ez minden esetben tilos, pedig valójában megtehetjük, amíg nem akadályozzuk a ki- vagy behajtó járműveket.</p>
      <h3>Telefonhasználat az utakon</h3>
      <p>Bár kevesen - a kitöltők 28%-a - tudják, a KRESZ szerint egy esetben lehetséges az utazás közbeni kézben tartott mobilhasználat: amennyiben forgalmi okból állunk meg, például piros lámpánál vagy dugóban. Ebben a pár percben használható a telefon. Ilyenkor hívás mellett a navigációs alkalmazást is elindíthatjuk és kezelhetjük, azonban amint mozgásba kerül az autó, le kell tenni a készüléket.</p>
      <p>Fontos, hogy amint egy kicsit is előregurul az ember mobilozás közben, máris szabályt sértett, hiszen a jármű halad. A kitöltő felhasználók minden telefonozást illető kérdésben óvatosak: 72%-uk úgy véli, hogy soha nem szabad autóvezetés közben kézben tartva használni készüléket.</p>
      <h3>Szabálytalanságok és büntetések</h3>
      <p>A vezetés közbeni mobilhasználat egyébként nem csak balesetveszélyes, de pénzbüntetéssel is jár: tízezer forintos helyszíni bírság és három büntetőpont az ára a menet közbeni telefonálásnak. Sőt, szabálysértési eljárásban húszezer forintra emelkedhet a büntetés. A várakozási és tolatási tilalom megszegése is tíz-húszezer forintos díjszabást von maga után.</p>
      <p>Ezeknél még drágább a kötelező haladási irány és a balra-jobbra bekanyarodni tilos tábla figyelmen kívül hagyása: ez ötvenezer forint bírsággal jár. A kvízből kiderült, hogy a válaszadók kétharmada tisztában van a büntetési tételek egymáshoz viszonyított mértékével, súlyával.</p>
      <p>
        <i>Kiemelt kép: Getty Images</i>
      </p>
      <p>
        <b>Teszteld magad! Átmennél most a KRESZ-vizsgán?</b>
      </p>
      <p>A jogosítvány megszerzését követően az ember elméletileg biztos lehet abban, hogy a forgalomban való részvételhez megfelelő tudás birtokában van, képes gyorsan helyes döntést hozni éles helyzetben. De vajon minden utakon közlekedő tökéletesen válaszolná meg a KRESZ-kérdéseket?</p>
      <figure>
        <img src="https://kep.index.hu/1/0/2725/27251/272511/27251105_2090041_e9c6262752e1d04337322dec4c4bf88b_wm.jpg"/>
        <figcaption>
          <a href="https://femina.hu/utazas/kresz-teszt-kviz/">Kvíz! 0 kép<br/><b>Átmennél most is a KRESZ-vizsgán? 10 gyors kérdés, és kiderül</b></a>
        </figcaption>
      </figure>
    </article>
  </body>
</html>