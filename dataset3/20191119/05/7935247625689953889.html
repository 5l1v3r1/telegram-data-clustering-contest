<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/uzmanlardan-korkutan-aciklama-kis-gelecek-ama-215501h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T05:59:55+00:00"/>
    <meta property="og:title" content="Uzmanlardan korkutan açıklama! Kış gelecek ama..."/>
    <meta property="og:description" content="Eylül, Ekim ve Kasım aylarında sıcaklık mevsim normallerinin üzerinde seyrediyor. Aralık ayının ilk haftasında sıcaklığın düşeceğini öngören uzmanlar iklim değişikliği nedeniyle kışın geç geleceğini belirtiyor."/>
  </head>
  <body>
    <article>
      <h1>Uzmanlardan korkutan açıklama! Kış gelecek ama...</h1>
      <h2>Eylül, Ekim ve Kasım aylarında sıcaklık mevsim normallerinin üzerinde seyrediyor. Aralık ayının ilk haftasında sıcaklığın düşeceğini öngören uzmanlar iklim değişikliği nedeniyle kışın geç geleceğini belirtiyor.</h2>
      <address>
        <time datetime="2019-11-19T05:59:55+00:00">19 Nov 2019, 05:59</time>
      </address>
      <p>Türkiye genelinde yazdan kalma günler yaşanıyor. Sonbahar aylarında yağmur neredeyse yok denecek kadar az. Hava sıcaklığının mevsim normallerinin üzerinde seyretmesi ‘Kış ne zaman gelecek’ sorusunu da akıllara getiriyor.</p>
      <p>Milliyet gazetesinden Gökhan Kam’ın haberinde görüşlerine yer verilen uzmanlar, hava sıcaklığının Kasım ayının sonuna kadar mevsim normallerinin üzerinde seyredeceğini söylüyor. Soğuk havanın Aralık ayından itibaren Türkiye'nin kuzey ve iç kesimlerinde etkisini göstereceği tahmin ediliyor. </p>
      <p>
        <b>"1 HAFTA DAHA YOK"</b>
      </p>
      <p>Meteoroloji Genel Müdürlüğü Tahminler Dairesi Müdürü Ahmet Uçar, yapılan aylık tahminlere göre Aralık ayının ilk haftasıyla birlikte hava sıcaklıklarında azalma beklendiğini belirterek, "Yaptığımız tahminlere göre gelecek 1 hafta içerisinde kış emaresi görünmüyor. Aralık ayında sıcaklıklarda düşme ve yağışların başlamasını bekliyoruz. Ankara, İstanbul gibi yerlerde hava sıcaklığı mevsim normallerinin 2 ile 5 derece üzerinde seyredecek. Yüksek basınçtan dolayı özellikle iç kesimlerimizde ve Marmara bölgemizde sabah saatlerinde mevsim gereği sis var. Hava Cuma gününe kadar sisli görünüyor" dedi.</p>
      <p>
        <b>EN SICAK KASIM</b>
      </p>
      <p>Küresel ısınmayla birlikte dünya genelinde yaşanan iklim değişikliğine dikkat çeken İTÜ Meteoroloji Mühendisliği Bölümü'nden Prof. Dr. Orhan Şen de bu etkiyle birlikte meteorolojik parametrelerin de değiştiğini söyledi ve “Bundan en çok etkilenen bölgelerden biri bizim ülkemizin bulunduğu bölge. Ne oluyor, ekstrem değerler çıkmaya başlıyor. Kasım ayında ekstrem bir sıcaklık ortaya çıkıyor. O yüzden kışın geç gelmesinin sebebi bu. Bu küresel bir doğal afettir. Kasım ayında bu kadar yüksek sıcaklığın olması ve 15-20 gündür yağışın olmaması bir doğal afettir. Meteoroloji verilerine göre en sıcak 3'üncü Kasım ayını yaşıyoruz” dedi.</p>
    </article>
  </body>
</html>