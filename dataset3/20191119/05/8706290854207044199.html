<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685156/aisiodoxes-oi-epicheiriseis-gia-tin-poreia-tis-ellinikis-oikonomi"/>
    <meta property="og:site_name" content="enikos.gr"/>
    <meta property="article:published_time" content="2019-11-19T05:20:00+00:00"/>
    <meta property="og:title" content="Αισιόδοξες οι επιχειρήσεις για την πορεία της ελληνικής οικονομίας - Τι δείχνει έρευνα του ΣΕΒ"/>
    <meta property="og:description" content="Το 40% των επιχειρήσεων αναμένουν αύξηση του τζίρου τους το 2020..."/>
  </head>
  <body>
    <article>
      <h1>Αισιόδοξες οι επιχειρήσεις για την πορεία της ελληνικής οικονομίας - Τι δείχνει έρευνα του ΣΕΒ</h1>
      <address>
        <time datetime="2019-11-19T05:20:00+00:00">19 Nov 2019, 05:20</time>
      </address>
      <p>Οι επιχειρήσεις που δηλώνουν ότι αναμένουν στα επόμενα τρία έτη να αρχίσει να βελτιώνεται η κατάσταση στη χώρα, αποτελούν το 2019, για πρώτη φορά την πλειονότητα (59,8%), ενώ οι απαισιόδοξες επιχειρήσεις για το μέλλον έχουν πλέον συρρικνωθεί σε 7,4%, έναντι τριπλάσιου ποσοστού πριν δύο χρόνια.</p>
      <p>Αυτό προκύπτει από την έρευνα «Ο σφυγμός του επιχειρείν» που πραγματοποιεί (για τρίτη χρονιά εφέτος) το Παρατηρητήριο Επιχειρηματικού Περιβάλλοντος του<a href="http://www.enikonomia.gr/economy/225579,sev-i-ellada-prepei-na-symmetaschei-stin-4i-viomichaniki-epanasta.html%CE%A3%CE%95%CE%92">ΣΕΒ</a>σε συνεργασία με την MRB. Ειδικότερα, ως προς την πορεία του κύκλου εργασιών τον επόμενο χρόνο, αύξηση αναμένει το 40% των επιχειρήσεων (συν 12 ποσοστιαίες μονάδες από 2018), σε μονοψήφια ποσοστά περιορίζονται πλέον οι επιχειρήσεις που αναμένουν μείωση τζίρου (-8% σε σχέση με το 2018), ενώ οι μισές περίπου επιχειρήσεις του δείγματος (45%) εκτιμούν ότι θα παραμείνουν οι πωλήσεις τους σταθερές. Σημαντικό για την ελληνική οικονομία είναι το γεγονός ότι το 20% των επιχειρήσεων εκτιμά ότι θα αυξήσει το προσωπικό το 2020. Επίσης, το 1/3 των επιχειρήσεων προβλέπει αύξηση στο μερίδιο αγοράς τη χρονιά που ακολουθεί (συν 13 π.μ. σε σχέση με την προηγούμενη μέτρηση).</p>
      <p>«Οι εν λόγω εκτιμήσεις αποτελούν ενδείξεις ανάκαμψης των επιχειρήσεων και κατ' επέκταση της οικονομίας στο σύνολό της», αναφέρει ο ΣΕΒ.</p>
      <p>Σύμφωνα με την έρευνα, τα σημαντικότερα εμπόδια για το 2019 είναι: το ασταθές φορολογικό πλαίσιο (66,3%), η πολυνομία και το ασαφές θεσμικό πλαίσιο (46,8%), η αδυναμία πρόσβασης στη χρηματοδότηση / ακριβός δανεισμός (38,2%), η καθυστέρηση στην απονομή δικαιοσύνης και το έλλειμμα χρηματοδοτικών και επενδυτικών κινήτρων (33,6%).</p>
      <p>«H συνεχής πρόοδος που καταγράφεται την περίοδο 2017-2019 είναι μια αρκετά θετική εξέλιξη. Ειδικά στα προβλήματα που σχετίζονται με ζητήματα χρηματοδότησης και επίλυσης διαφορών, η βελτίωση είναι γραμμική και αξιοσημείωτη καθώς ανέρχεται σε 15 π.μ. περίπου. Η εξέλιξη αυτή αποδίδεται σε μεγάλο βαθμό στη σταδιακή άρση των περιορισμών στην κίνηση κεφαλαίων, στην ενίσχυση του θεσμού του εξωδικαστικού συμβιβασμού μέσω της θέσπισης της υποχρεωτικότητας διαμεσολάβησης σε συγκεκριμένες διαφορές, καθώς και σε σημειακές παρεμβάσεις στη χρηματοδότηση», εκτιμά ο ΣΕΒ.</p>
      <p>Στα φετινά αποτελέσματα, η μεγαλύτερη βελτίωση (σχεδόν 10%) σημειώνεται στο κόστος ενέργειας. Αντίθετα, η μεγαλύτερη επιδείνωση καταγράφεται στο πλαίσιο ρύθμισης των εργασιακών σχέσεων, γεγονός που κατά τον ΣΕΒ οφείλεται στις αλλαγές στο θεσμικό πλαίσιο για τις εργολαβίες και το βάσιμο λόγο απόλυσης ως προϋπόθεση έγκυρης καταγγελίας της εργασιακής σχέσης.</p>
      <p>Από την έρευνα προκύπτει ότι οι επιχειρήσεις θέτουν ως προτεραιότητα τη μείωση των φορολογικών βαρών και την αξιοποίηση σύγχρονων και στοχευμένων επενδυτικών εργαλείων. «Δίχως μείωση των φορολογικών συντελεστών και ουσιαστικά επενδυτικά εργαλεία που διευκολύνουν τη ρευστότητα των επιχειρήσεων, δεν πρόκειται να επιτευχθούν οι επιδιωκόμενοι ρυθμοί ανάπτυξης που έχει ανάγκη η χώρα», αναφέρει ο Σύνδεσμος.</p>
      <p>Στη φετινή έρευνα συμπεριλήφθηκε για πρώτη φορά ερώτηση με ελεύθερη απάντηση, σχετικά με το ποιοι Έλληνες και ξένοι επιχειρηματίες συνδυάζουν χαρακτηριστικά επιτυχίας και θαυμασμού. Τις πρώτες θέσεις στις απαντήσεις των στελεχών επιχειρήσεων, λαμβάνοντας ποσοστά πάνω από 8%, κατέλαβαν ο Ευάγγελος Μυτιλιναίος (Έλληνες) και ο Bill Gates (ξένοι).</p>
      <related>
        <h4>σχετικά άρθρα</h4>
        <a href="http://www.enikos.gr/economy/685078/i-ekthesi-tis-komision-gia-tin-elliniki-oikonomia-oi-provlepseis-%0A%20%20%20%20%0A"/>
        <a href="http://www.enikos.gr/economy/684533/dnt-epimenei-sti-meiosi-tou-aforologitou-kai-ton-syntaxeon-ti-lee%0A%20%20%20%20%0A"/>
        <a href="http://www.enikos.gr/economy/684268/sev-afxithike-to-diathesimo-eisodima-ton-noikokyrion-to-a-examino%0A%20%20%20%20%0A"/>
        <a href="http://www.enikos.gr/economy/684327/sima-makedonikon-proionton-pano-apo-2000-epicheiriseis-endiaferth%0A%20%20%20%20%0A"/>
        <a href="http://www.enikos.gr/economy/684319/grafeio-proypologismou-se-thetiki-katefthynsi-kineitai-i-oikonomi%0A%20%20%20%20%0A"/>
        <a href="http://www.enikos.gr/economy/683354/espa-prostheta-kefalaia-3-ekat-evro-gia-exagogikes-epicheiriseis%0A%20%20%20%20%0A"/>
        <a href="http://www.enikos.gr/economy/682742/ebrd-i-anaptyxi-tis-ellinikis-oikonomias-anamenetai-na-enischythe%0A%20%20%20%20%0A"/>
        <a href="http://www.enikos.gr/economy/685068/mikroteres-epivarynseis-kai-gia-megales-katanaloseis-sta-timologi%0A%20%20%20%20%0A"/>
        <a href="http://www.enikos.gr/economy/685093/ektinaxi-tou-protogenous-pleonasmatos-sto-10mino-anamenontai-oi-a%0A%20%20%20%20%0A"/>
      </related>
    </article>
  </body>
</html>