<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/726716,Bona-jako-cudzoziemka-i-kobieta-byla-bez-szans"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T05:50:00+00:00"/>
    <meta property="og:title" content="Bona jako cudzoziemka i kobieta była bez szans"/>
    <meta property="og:description" content="- To historia kobiety, która próbowała przeprowadzić wielką reformę i przegrała. Poniosła porażkę osobistą. Ale znacznie ważniejsze jest, że straty poniosła Polska - stwierdziła prof. Maria Bogucka, autorka biografii królowej Bony."/>
  </head>
  <body>
    <article>
      <h1>Bona jako cudzoziemka i kobieta była bez szans</h1>
      <address>
        <time datetime="2019-11-19T05:50:00+00:00">19 Nov 2019, 05:50</time>
      </address>
      <p>
        <b>- To historia kobiety, która próbowała przeprowadzić wielką reformę i przegrała. Poniosła porażkę osobistą. Ale znacznie ważniejsze jest, że straty poniosła Polska - stwierdziła prof. Maria Bogucka, autorka biografii królowej Bony.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/e53ff9d5-e4df-4df9-bd1f-9cab9c4e972c.mp3"/>
          </figure>
          <p>Królowa Bona - aud. Elizy Bojarskiej z cyklu "Anegdoty i fakty" (15.02.1990)</p>
        </li>
      </ul>
      <p><b>19 listopada 1557 roku zmarła Bona Sforza, królowa Polski, żona Zygmunta I Starego i matka Zygmunta Augusta</b>.</p>
      <p>
        <b>Piękna i ambitna</b>
      </p>
      <p>"Trudno o większy kontrast małżonków niż w związku Bona - Zygmunt Stary. Z jednej strony starszy już mężczyzna, przywykły do kobiet uległych, konserwatywny, ociężały, lubiący spokój i wygody. Z drugiej - młoda kobieta o wybujałych ambicjach, zdecydowana na osiągnięcie politycznych sukcesów w swej przybranej ojczyźnie, na przekór panującej tu obyczajowości i przyzwyczajeniom" - czytamy w biografii królowej.</p>
      <p>- Kiedy przyjechała jako piękna, bardzo młoda dziewczyna o złotych włosach, z ciemnymi oczami, piękną cerą i świetną figurą, zrobiła w pierwszym momencie na Polakach bardzo dobre wrażenie - mówiła w audycji Elizy Bojarskiej z cyklu <b>"Anegdoty i fakty"</b> z 15 lutego 1990, <b>profesor Maria Bogucka</b>. - Ale bardzo szybko zorientowano się, że Bona chce się mieszać do polityki, że usiłuje stworzyć własne stronnictwo, że wywiera naciski na króla - dodała. Taka postawa nie mieściła się w polskiej obyczajowości i w mentalności ówcześnie rządzących.</p>
      <p>
        <b>Kobieta polityk</b>
      </p>
      <p>Bona odebrała bardzo staranne wykształcenie. Czytała dzieła Wergiliusza, Cycerona i Ojców Kościoła. Posiadała wiedzę z zakresu historii, prawa, administracji i teologii. Niemal od początku swego pobytu w Polsce starała się zdobyć silną pozycję polityczną. - Kiedy przyjechała do naszego kraju, wydawało się, że tu będzie mogła realizować swe marzenia i wykorzystać nauki, które pobierała w swojej ojczyźnie - stwierdziła prof. Bogucka. - Niestety okazało się, że w Polsce wszelkie mieszanie się kobiet do polityki było bardzo źle widziane.</p>
      <p>Bona była świetną organizatorką, kobietą, która doskonale znała każdy ze swoich licznych majątków. Wychodziła z założenia, że pieniądze zapewnią niezależność w realizacji planów politycznych i będą stanowić o potędze władzy królewskiej. Skupowała dobra nie tylko na terenie Polski, ale i na Litwie. Dysponowała ogromnymi dochodami.</p>
      <p>
        <b>Ukochany syn - Zygmunt August</b>
      </p>
      <p>Prywatne życie całkowicie podporządkowała polityce. Miała cztery córki i jednego syna.</p>
      <p>- Córki, poza najstarszą<b> </b>Izabelą Węgierską, do czasu śmierci Bony były całkowicie w jej cieniu - komentował gość programu. - Nie zadbała o wydanie ich korzystnie za mąż. Największe nadzieje pokładała w synu, Zygmuncie Auguście. Liczyła, że na wzór włoski będzie on władcą absolutnym - stwierdziła profesor Bogucka.</p>
      <p>Ale ostatecznie, skłócona z synem, wyjechała z Polski do swego księstwa Bari. Mówi się, że wywiozła ze sobą ogromne dobra; niektórzy uważają wręcz, że ograbiła nasz kraj.</p>
      <p>- Sprawa jest bardziej skomplikowana - słyszymy w komentarzu. - Niewątpliwie wywiozła bardzo duży majątek z Polski, ale zrobiła to, do czego upoważniał ją kontrakt ślubny i polskie prawo.</p>
      <p>
        <b>Tajemnicza śmierć</b>
      </p>
      <p>Bona na starość zrobiła się chorobliwie chciwa. Wierzyła, że pieniądze zapewnią jej bezpieczne życie w księstwach odziedziczonych po rodzicach. Bogactwo jednak okazało się dla niej przekleństwem. - Jej historia jest tragiczna i kryminalna. <b>Została otruta, najprawdopodobniej na polecenie Habsburgów</b> - powiedziała profesor Maria Bogucka.</p>
      <p>"Uległa tajemniczej chorobie nagle, w listopadzie 1557 roku - czytamy w biografii królowej. - Mimo opieki sześciu lekarzy stan jej pogarszał się gwałtownie. Wedle relacji niejakiego Cezarego Fariny, przebywającego wówczas na zamku w Bari, a więc naocznego świadka wydarzeń, na zlecenie zaufanego dworzanina, Jana Wawrzyńca Pappacody podano królowej dwukrotnie truciznę".</p>
      <p>Jej dobra przejęli Habsburgowie. Starania o zwrot majątku przez prawowitego spadkobiercę, króla Zygmunta Augusta nie przyniosły żadnych rezultatów (specjalnie w tym celu powstała nawet specjalna <a href="http://www.polskieradio.pl/39/156/Artykul/1259839/">linia pocztowa Kraków-Wenecja</a>). Wytaczane w późniejszych latach przez stronę polską procesy też nic nie dały. Nigdy zagrabione wówczas mienie nie powróciło do naszego kraju.</p>
      <p>
        <b>Posłuchaj historii kobiety, która chciała rządzić Polską.</b>
      </p>
      <p>bs</p>
      <related>
        <a href="https://www.polskieradio.pl/39/156/Artykul/964367,Jan-Dantyszek-%E2%80%93-pierwszy-polski-ambasador"/>
      </related>
    </article>
  </body>
</html>