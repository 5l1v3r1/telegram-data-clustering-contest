<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742417"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="&quot;ปารีณา&quot;ลุยแจ้งความเอาผิด&quot;วัฒนา&quot;อ้างโพสต์ข้อมูลเท็จ"/>
    <meta property="og:description" content="“เอ๋-ปารีณา”แจ้งความสน.ทองหล่อ เอาผิด “วัฒนา เมืองสุข” ฐานโพสต์ข้อมูลเท็จโชว์ประกาศ 'เสรีพิศุทธ์' เซ็นตั้งที่ปรึกษาประธานกมธ.ป.ป.ช. ลงนามประกาศวันที่ 20 พ.ย. ทั้งที่ยังไม่ถึงวันจริง  "/>
  </head>
  <body>
    <article>
      <h1>"ปารีณา"ลุยแจ้งความเอาผิด"วัฒนา"อ้างโพสต์ข้อมูลเท็จ</h1>
      <address>
        <time datetime="2019-11-19T05:00:00+00:00">19 Nov 2019, 05:00</time>
      </address>
      <p>
        <b>“เอ๋-ปารีณา”แจ้งความสน.ทองหล่อ เอาผิด “วัฒนา เมืองสุข” ฐานโพสต์ข้อมูลเท็จโชว์ประกาศ "เสรีพิศุทธ์" เซ็นตั้งที่ปรึกษาประธานกมธ.ป.ป.ช. ลงนามประกาศวันที่ 20 พ.ย. ทั้งที่ยังไม่ถึงวันจริง  </b>
      </p>
      <p>เมื่อวันที่ 19 พ.ย. ผู้สื่อข่าวรายงานว่าภายหลังจากที่นายวัฒนา เมืองสุข แกนนำพรรคเพื่อไทย โพสต์เฟซบุ๊ก โชว์เอกสารประกาศแต่งตั้ง ตัวเองเป็น1ใน 8ที่ปรึกษาประธานคณะกรรมาธิการป้องกันและปราบปรามการทุจริตประพฤติมิชอบ  (กมธ.ป.ป.ชง) สภาผู้แทนราษฎร ซึ่งเอกสารระบุ ลงนาม โดย พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานกมธ.ป.ป.ช.  ซึ่งเป็นผลมาจากมติที่ประชุมกรรมาธิการฯ ครั้งที่ 11 ในวันที่ 20 พ.ย. 2562  โดยให้ที่ปรึกษาประธานกมธ.ป.ป.ช. มีอำนาจให้คำปรึกษาการกระทำหรือศึกษาเรื่องใดๆรวมถึงงานที่ได้รับมอบหมายจากประธานกรรมาธิการ พร้อมลงวันที่ประกาศ ณ วันที่ 20 พ.ย.2562   โดยถูกวิพากษ์วิจารณ์อย่างหนัก ว่าเป็นการลงนามแต่งตั้งก่อนการประชุมจะเกิดขึ้นจริงหรือไม่ เพราะวันที่นายวัฒนา เผยแพร่ เป็นวันที่18 พ.ย.<br/><br/>โดยน.ส.ปารีณา ไกรคุปต์ ส.ส.ราชบุรี พรรคพลังประชารัฐ (พปชร.) ในฐานะที่เป็นหนึ่งใน กมธ. ป.ป.ช.  ได้ไปแจ้งที่สถานีตำรวจนครบาลทองหล่อไว้เป็นหลักฐาน  ต่อพ.ต.ต.อาทิตย์  พลังนา  สว.(สอบสวน)สน.ทองหล่อ โดยระบุว่า ผู้ใช้เฟซบุ๊คชื่อ Wattana Muangsook ที่ได้โพสต์ข้อความเป็นรูปภาพของเอกสารฯดังกล่าว ซึ่งเป็นประกาศของ กมธ.ป.ป.ช. ที่ 9/2562   เรื่อง ตั้งที่ปรึกษาประธาน กมธ.ป.ป.ช.  โดยผู้ใช้บัญชีWattana Muangsook  ได้โพสต์ เมื่อวันที่ 18 พ.ย.2562  ซึ่งเห็นได้ชัดว่าคำสั่งดังกล่าวน่าจะเป็นข้อมูลอันเป็นเท็จ เนื่องจากคำสั่งลงวันที่ 20 พ.ย.2562  แต่ปัจจุบันเพิ่งเป็นวันที่ 18 พ.ย.2562 เป็นการนำเรื่องที่ยังไม่เกิดขึ้นมาโพสต์ ดังนั้นจึงมาแจ้งที่สน.ทองหล่อ เพื่อแจ้งความร้องทุกข์มอบคดีให้พนักงานสอบสวนดำเนินคดีกับผู้ใช้บัญชีเฟซบุ๊ค Wattana Muangsook ตามกฎหมาย จนกว่าคดีจะถึงที่สุด.<br/><br/> <br/><br/> </p>
    </article>
  </body>
</html>