<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv24bg-predstavya-noviya-dekan-na-Yuridicheskiya-fakultet-na-PU-914793"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T05:49:00+00:00"/>
    <meta property="og:title" content="Plovdiv24.bg представя новия декан на Юридическия факултет на ПУ"/>
    <meta property="og:description" content="Новият декан на Юридическия факултет на Пловдивския университет &quot;Паисий Хилендарски&quot; доц. д-р Даниел..."/>
  </head>
  <body>
    <article>
      <h1>Plovdiv24.bg представя новия декан на Юридическия факултет на ПУ</h1>
      <address>
        <time datetime="2019-11-19T05:49:00+00:00">19 Nov 2019, 05:49</time>
      </address>
      <p>Новият декан на Юридическия факултет на Пловдивския университет "Паисий Хилендарски" доц. д-р Даниела Дончева е специалист по наказателно право. Тя спечели надпреварата срещу втория кандидат - доц. д-р Теодора Филипова, специалист по трудово право и досегашен заместник-декан на факултета.</p>
      <p>Както <b>Plovdiv24.bg</b> пръв съобщи, този следобед <i><b><a href="https://www.plovdiv24.bg/novini/plovdiv/novini/plovdiv/Yuridicheskiyat-fakultet-na-PU-ima-nov-dekan-914710">в Юридическия факултет се проведе Общо редовно събрание за избор на нов декан</a></b></i>. В събранието са участвали 43 души. За Дончева са гласували 26 от присъстващите, за Филипова - 15. В урната е имало 2 невалидни бюлетини.</p>
      <p>Общото събрание е избрало нов Факултетен съвет на ЮФ. Той се състои от 25 човека - 19 професори и доценти, 4 асистенти, 1 докторант и 1 студент. Предстои новият декан да свика заседание на Факултетния съвет за избор на заместник-декани.</p>
      <p>Доц. д-р Даниела Дончева и доц. д-р Теодора Филипова са възпитаници на първия випуск на Юридическия факултет. И двете са с 20 години преподавателски стаж в пловдивската Алма матер. За доц. д-р Дончева това е първи мандат. Тя сменя на поста проф. д-р Венцислав Стоянов, който ръководеше факултета 4 години. Нейният мандат е със същата продължителност.</p>
      <p>Даниела Дончева е родена през 1974 г. Завършила е средно образование в хуманитарна гимназия "Димитър Благоев", а висше образование в Юридическия факултет на ПУ през 1997 г. Има специализация по наказателно право от ЮФ на Университета "Йоханес Кеплер“ в г. Линц – Австрия и в Georgetown University и Columbia University в САЩ.</p>
      <p>През 2010 г. е защитила докторска дисертация в Институт за държавата и правото при БАН. От 2006 г. работи като асистент в Юридическия факултет в ПУ, а от 2006 г. практикува като адвокат към Пловдивската адвокатска колегия. Владее английски и немски езици. През 2016 г. е хабилитирана на академичната длъжност "Доцент" в направление "Наказателно право" в ПУ "Паисий Хилендарски".</p>
    </article>
  </body>
</html>