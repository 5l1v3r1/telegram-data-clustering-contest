<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817909/%D8%B5%D8%B9%D9%88%D8%AF-%D8%AF%D8%A7%D9%86%D9%85%D8%A7%D8%B1%DA%A9-%D8%AF%D8%B1-%D8%B4%D8%A8-%D8%AC%D8%B4%D9%86%D9%88%D8%A7%D8%B1%D9%87-%DA%AF%D9%84-%D8%A7%DB%8C%D8%AA%D8%A7%D9%84%DB%8C%D8%A7-%D9%88-%D8%A7%D8%B3%D9%BE%D8%A7%D9%86%DB%8C%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:00:26+00:00"/>
    <meta property="og:title" content="صعود دانمارک در شب جشنواره گل ایتالیا و اسپانیا"/>
    <meta property="og:description" content="دانمارک با تساوی برابر ایرلند توانست به مرحله نهایی یورو ۲۰۲۰ صعود کند و ایتالیا و اسپانیا برابر حریفان‌شان پیروزی پرگلی به دست آوردند."/>
  </head>
  <body>
    <article>
      <h6 class="kicker">انتخابی یورو ۲۰۲۰</h6>
      <h1>صعود دانمارک در شب جشنواره گل ایتالیا و اسپانیا</h1>
      <address><time datetime="2019-11-19T05:00:26+00:00">19 Nov 2019, 05:00</time> by <a rel="author">فرشته تقی‌زاده</a></address>
      <p>دانمارک با تساوی برابر ایرلند توانست به مرحله نهایی یورو ۲۰۲۰ صعود کند و ایتالیا و اسپانیا برابر حریفان‌شان پیروزی پرگلی به دست آوردند.</p>
      <p>به گزارش ایسنا، دیدارهای انتخابی یورو ۲۰۲۰ دوشنبه شب در نقاط مختلف اروپا برگزار و چهره یک تیم دیگر راه یافته به دور بعد مشخص شد. در مهمترین دیدار دانمارک به مصاف ایرلند رفت که دو تیم به تساوی یک بر یک دست یافتند. با این نتیجه دانمارک توانست به دور بعد صعود کند. در دیگر بازی گروه D سوییس با ۶ گل جبل الطارق را شکست داد تا به عنوان صدرنشین به مرحله نهایی یورو صعود کند.</p>
      <p>جشنواره گل اسپانیا برابر رومانی این تیم را نیز به عنوان صدرنشین گروه F راهی یورو کرد. لاورخا که شب عجیبی را سپری کرد توانست با پنج گل مهمانش را شکست دهد. فابیان، جرارد مورنو(دو گل) و میکل اویارسابال برای اسپانیا گلزنی کردند. در این گروه نروژ ۲ بر یک مالت را شکست داد و سوئد توانست با سه گل برابر جزایر فارو پیروز شود.</p>
      <p>ایتالیا نیز در کشورش یک پیروزی پر گل به دست آورد و ارمنستان را ۹ بر یک مغلوب کرد. شاگردان روبرتو مانچینی با ۱۰ پیروزی از ۱۰ بازی بهترین نتیجه ممکن را به ثبت رساندند. چیرو ایموبیله (دو گل)، نیکو زانیولو (دو گل)، نیکو بارلا، آلیو رومانیولی، جورجینیو، ریکاردو اورسولینی، فدریکو کیه زا گلزنی کردند. در این شب یونان ۲ بر یک فنلاند را شکست داد و بوسنی هرزگووین با سه گل برابر لیختن اشتاین پیروز شد.</p>
      <p>اکنون تنها یک سهمیه باقی مانده است و در گروه E امشب (سه شنبه) تیم های مجارستان، ولز و اسلواکی برای کسب آن رقابت می کنند. همچنین آلمان و هلند برای صدرنشینی گروه C تلاش خواهند کرد.</p>
      <p>
        <b>تیم های راه یافته به یورو ۲۰۲۰</b>
      </p>
      <p>گروه A: انگلیس (صدرنشین) و چک (تیم دوم)</p>
      <p>گروه B: اوکراین (صدرنشین) و پرتغال (تیم دوم)</p>
      <p>گروه C: آلمان و هلند</p>
      <p>گروه D: سوییس (صدرنشین) و دانمارک (تیم دوم)</p>
      <p>گروه E: کرواسی (صدرنشین)</p>
      <p>گروه F: اسپانیا (صدرنشین) و سوئد (تیم دوم)</p>
      <p>گروه G: لهستان (صدرنشین) و اتریش (تیم دوم)</p>
      <p>گروه H: فرانسه (صدرنشین) و ترکیه (تیم دوم)</p>
      <p>گروه I: بلژیک (صدرنشین) و روسیه (تیم دوم)</p>
      <p>گروه J: ایتالیا (صدرنشین) و فنلاند (تیم دوم)</p>
      <p>انتهای پیام</p>
    </article>
  </body>
</html>