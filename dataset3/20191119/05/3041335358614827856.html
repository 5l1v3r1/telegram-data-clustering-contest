<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/politics/polytexneio-se-poion-anikei-i-simaia-tis-eksegersis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T05:17:11+00:00"/>
    <meta property="og:title" content="Πολυτεχνείο : Σε ποιον ανήκει η σημαία της εξέγερσης;"/>
    <meta property="og:description" content="Ως γνωστόν, η ελληνική σημαία του Πολυτεχνείου είναι αυτή που δέσποζε στην κεντρική πύλη του ιδρύματος και που κατέπεσε μετά την εισβολή του τανκ"/>
  </head>
  <body>
    <article>
      <h6 class="kicker">Η ιστορία ενός συμβόλου</h6>
      <h1>Πολυτεχνείο : Σε ποιον ανήκει η σημαία της εξέγερσης;</h1>
      <h2>Ως γνωστόν, η ελληνική σημαία του Πολυτεχνείου είναι αυτή που δέσποζε στην κεντρική πύλη του ιδρύματος και που κατέπεσε μετά την εισβολή του τανκ</h2>
      <address><time datetime="2019-11-19T05:17:11+00:00">19 Nov 2019, 05:17</time> by <a rel="author" href="https://www.tanea.gr/editor/maniatis-dimitris/" target="_blank">Μανιάτης Δημήτρης</a></address>
      <p>Κι αίφνης, είχαμε πόλεμο για την αιματοβαμμένη σημαία της εξέγερσης του Πολυτεχνείου. Ηταν ένα μόνον από τα επίδικα της προχθεσινής κορύφωσης των εορτασμών για τα 46 χρόνια από την ιστορική - κατά βάση - νεολαιίστικη τομή του '73 που επέφερε ρήγμα στη Δικτατορία. Το πιο βαθύ επίδικο ήταν η μάχη του δρόμου και η εκ νέου κινηματική νομιμοποίηση που επιχείρησε ο ΣΥΡΙΖΑ με την παρουσία στην πορεία - για πρώτη φορά μεταπολιτευτικά - ενός πρώην πρωθυπουργού. Λίγο νωρίτερα, βέβαια η μάχη της σημαίας είχε δώσει το στίγμα της ημέρας.</p>
      <p>Ας πάρουμε τα πράγματα από την αρχή. Ως γνωστόν, η ελληνική σημαία του Πολυτεχνείου είναι αυτή που δέσποζε στην κεντρική πύλη του ιδρύματος και που κατέπεσε μετά την εισβολή του τανκ. Το αίμα πάνω της ήταν εκ των τραυματισμένων διαδηλωτών. Αναμφισβήτητα υπήρξε το πιο εμβληματικό σύμβολο μιας εξέγερσης. Μεταπολιτευτικά, την ευθύνη της είχε πάντα το ΚΣ της ΕΦΕΕ - αρχικά βέβαια είχε φτάσει στην εφημερίδα «Βραδυνή» μυστηριωδώς. Το τελευταίο κορυφαίο όργανο του φοιτητικού κινήματος είναι τις τελευταίες δεκαετίες εν υπνώσει. Δεν έχει κατορθωθεί να συγκληθεί, έχουν γίνει ανεπιτυχείς προσπάθειες να συγκροτηθεί σε σώμα και να εκλέξει νέο ΚΣ αλλά τζίφος.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p> </p>
      <h3>Στα χέρια της ΠΑΣΠ</h3>
      <p>Με αυτό το δεδομένο, η σημαία της Εξέγερσης πέρασε στα χέρια της άλλοτε κραταιάς ΠΑΣΠ από την εποχή της προεδρίας του Χρήστου Παπουτσή, ενώ η σφραγίδα της ΕΦΕΕ στην Πανσπουδαστική (παράταξη της ΚΝΕ και του ΚΚΕ). Τα τελευταία χρόνια η ΠΑΣΠ ήταν που την κρατούσε και μάλιστα με καλή περιφρούρηση και έμπαινε στην κεφαλή της πορείας. Την τελευταία δεκαετία, και επειδή σημειωνόταν ένας κλεφτοπόλεμος για το ποιος θα αποσπάσει τη σημαία από τις δυνάμεις της ΠΑΣΠ, το «πράσινο» μπλοκ πορευόταν πολύ νωρίς, σχεδόν αποσπασμένο από το σώμα της υπόλοιπης πορείας και εξαφανιζόταν στην πλατεία Μαβίλη.</p>
      <p>Υπήρξε χρονιά που κυκλοφόρησε η φήμη πως κατά λάθος η μάνα ενός πασπίτη που είχε κρατήσει τη σημαία σπίτι του για την επόμενη επέτειο την έβαλε στο πλυντήριο λόγω του «λεκέ» που εντόπισε και που δεν ήταν άλλο από το αίμα των εξεγερμένων! Ποτέ δεν επιβεβαιώθηκε κάτι τέτοιο.</p>
      <h3>Φήμες και διαψεύσεις</h3>
      <p>Η ΠΑΣΠ και προχθές πορεύθηκε με τη Σημαία νωρίς το μεσημέρι προς την αμερικανική πρεσβεία και βέβαια κάπου εκεί το σύμβολο κρύφτηκε για άλλη μια φορά. Εφέτος όμως είχαμε το εξής ιδιαίτερο: Κυκλοφόρησε έντονα η φήμη πως η Σημαία πέρασε στα χέρια της Νεολαίας ΣΥΡΙΖΑ. Κι αυτό έχει να κάνει με τις πολιτικές μετατοπίσεις των καιρών.</p>
      <p>Ο γραμματέας της ΠΑΣΠ ΑΕΙ, Μιχάλης Νικηφόρος, λέγεται πως είναι πολύ κοντά στον ΣΥΡΙΖΑ. Τυπικά βέβαια δεν έχει υπάρξει μετακίνηση, αν και η ΠΑΣΠ ΑΣΟΕΕ, που ο ίδιος ελέγχει και που είναι αρκετά δυναμική, φαίνεται πως πλέον δεν πορεύεται με το Κίνημα Αλλαγής. Παρ' όλα αυτά και επειδή ο ίδιος παραμένει τυπικά στο ΠΑΣΟΚ αλλά και διατηρεί τη θεσμική του ιδιότητα, δεν παρέδωσε καμία σημαία στον ΣΥΡΙΖΑ, ενώ η ΠΑΣΠ την κράτησε κανονικά και φέτος - κυρίως φοιτητές της ΑΣΟΕΕ. Βέβαια ξέσπασε ένας πόλεμος ανακοινώσεων και δηλώσεων που μπέρδεψε πολλούς.</p>
      <p>Ο γραμματέας του ΚΣ της Νεολαίας ΣΥΡΙΖΑ Σωτήρης Αλεξίου διέψευσε κατηγορηματικά στα «ΝΕΑ» πως η οργάνωσή του έχει πλέον στον έλεγχό της τη σημαία. Κάτι που όσοι ήταν χθες στην πορεία το είδαν και το ξέρουν. Πόσταρε και στο fb και παραθέτουμε ένα απόσπασμα: «Το ιστορικό σύμβολο του αγώνα ανήκε και ανήκει στην Εθνική Φοιτητική Ενωση Ελλάδας.</p>
      <p>Το ιστορικό σύμβολο του αγώνα εκλάπη από την ΠΑΣΠ και τη Νεολαία ΠΑΣΟΚ μετά τη διάλυση της ΕΦΕΕ». Νωρίτερα, βέβαια, είχε υπάρξει και άλλο επιθετικό ποστάρισμα, από τον Κώστα Παπαδημητρίου αυτή τη φορά, πρώην γραμματέα της ΠΑΣΠ και μέλος της ΚΕ ΠΑΣΟΚ, ο οποίος έκανε λόγο για «ευγενική συνδρομή καταγέλαστων γενίτσαρων», ενώ επιτέθηκε και στον ίδιο τον Αλέξη Τσίπρα και στο γεγονός πως βρέθηκε στην πορεία για την επέτειο του Πολυτεχνείου. Σημείο των καιρών πως το σύμβολο αυτό πυροδότησε και την πολιτική μάχη...</p>
      <p>
        <a href="https://www.in.gr/2019/11/19/culture/vrethike-xryso-daxtylidi-tou-oskar-ouailnt-tin-arxaioelliniki-afierosi/">Βρέθηκε το χρυσό δαχτυλίδι του Οσκαρ Ουάιλντ με την αρχαιοελληνική επιγραφή</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/17/greece/polytexneio-stin-amerikaniki-presveia-i-megali-poreia-xiliades-neoi-stous-dromous/"/>
        <a href="https://www.tanea.gr/2019/11/17/greece/polytexneio-kleinoun-oi-dromoi-se-epifylaki-i-el-as/"/>
      </related>
    </article>
  </body>
</html>