<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/tizezrek-adosok-ezzel-pedig-sulyos-kovetkezmenyekkel-jarhat"/>
    <meta property="og:site_name" content="infostart"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Tízezrek adósok ezzel, pedig súlyos következményekkel járhat"/>
    <meta property="og:description" content="Még mindig csaknem 90 ezer olyan jármű van, amelyre nem kötötték meg a kötelező gépjármű-felelősségbiztosítást a Magyar Biztosítók Szövetségének adatai szerint. Ennek súlyos következményei lehetnek – hívja fel a figyelmet a Mabisz."/>
  </head>
  <body>
    <article>
      <h1>Tízezrek adósok ezzel, pedig súlyos következményekkel járhat</h1>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author">Infostart / InfoRádió - Sipos Ildikó</a></address>
      <h3>Még mindig csaknem 90 ezer olyan jármű van, amelyre nem kötötték meg a kötelező gépjármű-felelősségbiztosítást a Magyar Biztosítók Szövetségének adatai szerint. Ennek súlyos következményei lehetnek – hívja fel a figyelmet a Mabisz.</h3>
      <p>Már kalkulálhatóak az év végi évfordulós kötelező gépjármű-felelősségbiztosítási szerződések díjai a Magyar Biztosítók Szövetségének (Mabisz) <a href="https://mabisz.hu/kgfb-dijak/">díjnavigátorával</a>, mondta az InfoRádiónak a szövetség kommunikációs vezetője. Lambert Gábor hozzátette,</p>
      <blockquote>a kedvezmények a korábbiakhoz képest nem változtak lényegesen.</blockquote>
      <p>"Az 5,3 millió magyarországi gépjárműből körülbelül 1,2 millió, és azon belül több mint 700 ezer személygépkocsi érintett a mostani kampányban, vagyis 22-23 százalék. A 13 piaci szereplő közül 10-en hirdettek új tarifát, három biztosító tehát változatlan díjakkal vágott neki az akciónak – ismertette. – Nagyjából százféle különböző kedvezmény van jelenleg a piacon. Például visszajött egy korábban már alkalmazott, de egy időre a piacról kikopott kedvezmény egy-egy biztosítónál: miszerint érvényes tömegközlekedési bérlettel is lehet kedvezményt igényelni."</p>
      <p>Lambert Gábor elmondta, emellett a Mabisz internetes oldalán</p>
      <blockquote>az új fedezetlenségi díjakat is meg lehet tekintetni.</blockquote>
      <p>"A szeptember végi adatok szerint még több mint 89 ezer gépjárműnek nincsen érvényes kötelező gépjármű-felelősségbiztosítása, ami a teljes állománynak a 1,7 százaléka. A Mabisz.hu oldalon most tettük közzé a jövő évre vonatkozó úgynevezett fedezetlenségi díjat, amelyet minden ilyen gépjárművezetőt, illetve gépjárműtulajdonost, -üzembentartót fenyeget. – Ez személygépkocsik esetében 510 forintról indul naponta és az 1000 forintot is jóval meghaladhatja. Nagyobb teljesítményű gépjárművek, mint például buszok, vagy tehergépkocsik esetében pedig a napi több ezer forintot is elérheti" – emelte ki.</p>
      <p>A Mabisz kommunikációs vezetője arra is felhívta a figyelmet, hogy az a tény, hogy egy jármű hosszabb ideig nincs használatban, nem mentesít a törvény szerint a biztosítási kötelezettség alól. Azok, akik hosszabb ideig nem használják járművűket és nem szeretnének erre az időszakra biztosítási díjat fizetni, a forgalomból történő ideiglenes kivonás lehetőségével élhetnek.</p>
      <p>
        <i>Nyitókép: Pexels</i>
      </p>
      <p>
        <b>Kapcsolódó hang</b>
      </p>
      <p>Fedezetlenségi díj – Lambert Gábor, Mabisz</p>
      <figure>
        <audio src="https://infostart.hu/audio/00005/00005233b.mp3"/>
      </figure>
      <p> </p>
    </article>
  </body>
</html>