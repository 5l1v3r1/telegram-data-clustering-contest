<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/bine-de-stiut-plante-cu-proprietati-antibiotice_3059540.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T05:57:42+00:00"/>
    <meta property="og:title" content="BINE DE ŞTIUT. Plante cu proprietăţi antibiotice"/>
    <meta property="og:description" content="În vremurile străvechi, oamenii se tratau cu ajutorul leacurilor din natură. Din proprietăţile acestora s-au inspirat şi cercetătorii, care au inventat medicamentele care se găsesc pe piaţa farmaceutică.Iată câteva plante pe care le poți folosi pentru div"/>
  </head>
  <body>
    <article>
      <h1>BINE DE ŞTIUT. Plante cu proprietăţi antibiotice</h1>
      <address><time datetime="2019-11-19T05:57:42+00:00">19 Nov 2019, 05:57</time> by <a rel="author">PUBLIKA.MD</a></address>
      <p>În vremurile străvechi, oamenii se tratau cu ajutorul leacurilor din natură. Din proprietăţile acestora s-au inspirat şi cercetătorii, care au inventat medicamentele care se găsesc pe piaţa farmaceutică.</p>
      <p>Iată câteva plante pe care le poți folosi pentru diverse afecţiuni.</p>
      <p><b>Ceapa</b> atât crudă, cât şi sub formă de ceai are efect antibiotic şi de creştere a imunităţii organismului.</p>
      <p><b>Cuişoarele vindecă amigdalita. </b>Au proprietăţi antibacteriene, antivirale şi imunostimulatoare, calmând astfel durerile provocate de amigdalită. Pe durata bolii, se mestecă de 4-6 ori pe zi câte un cuişor sau se prepară o infuzie dintr-o jumătate de linguriţă de cuişoare, o jumătate de linguriţă de scorţişoară şi o linguriţă de flori de soc la 500 ml apă. Infuzia se bea de 2-3 ori pe zi. Se poate îndulci cu miere.</p>
      <p><b>Ghimbirul combate febra</b> Ceaiul de ghimbir este un bun remediu în răceli. Acesta calmează inflamaţiile gâtului, sinuzitele, răguşeala, febra, ajută la eliminarea mucozităţilor şi la congestiile respiratorii. Pentru prepararea ceaiului se pun 10 g de ghimbir proaspăt tăiat feliuţe în 250 ml apă clocotită. Se lasă la infuzat 10 minute, apoi se bea îndulcit cu miere, de 2-3 ori pe zi.</p>
      <p><b>Usturoiul luptă împotriva gripei</b> Este una dintre cele mai cunoscute plante cu efect antibiotic şi nu numai. Are efecte benefice în boli cardiovasculare, gripă, tuse, infecţii urinare, paraziţi intestinali şi efect detoxifiant, tonifiant. Se consumă ca atare sau sub formă de mujdei în combinaţie cu alte alimente. <b>Dacă nu îţi place gustul acestuia, poţi înghiţi câte un căţel de usturoi pe zi, ca şi pe o pastilă</b>.</p>
      <p><b>Echinaceea tratează răceala</b> Are efect antimicrobian, fiind cunoscute proprietăţile sale imunostimulatoare. În caz de răceală, dar şi preventiv, echinacea poate fi administrată sub formă de tinctură, capsule sau ceai. Pentru răcelile grave se ia o linguriţă de tinctură de echinaceea la fiecare 3 ore sau 1-2 capsule la fiecare 2-3 ore timp de 1-2 zile. Apoi se reduce doza la 2 linguri de tinctură sau 6 capsule pe zi. </p>
      <p>Efect antibiotic are și <b>salvia</b>.</p>
      <p><b>Extractul de sâmburi de grepfrut</b> are proprietăţi imunostimulatoare, antibacteriene şi antifungice.</p>
      <p><b>Cimbrul şi lemnul dulce</b> au efecte antivirale, fiind indicate în traheite, bronşite, guturai, diferite afecţiuni pulmonare.</p>
      <p><b>Busuiocul</b> poate fi folosit și el pentru efectele lui antibacteriene.</p>
    </article>
  </body>
</html>