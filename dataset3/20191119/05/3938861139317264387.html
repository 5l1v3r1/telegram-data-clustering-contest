<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_putin-gotovij-zamoroziti-konflikt-na-donbasi/938736"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:20:00+00:00"/>
    <meta property="og:title" content="Путін готовий заморозити конфлікт на Донбасі"/>
    <meta property="og:description" content="Лідери України, Німеччини, Франції та Росії зустрінуться 9 грудня в Парижі. Президент Володимир Зеленський обговорив підготовку до саміту з французьким колегою Еммануелем Макроном телефоном 15 листопада. Мета Зеленського на цій зустрічі здається очевидною &amp;mdash; завершення війни. Макрон ..."/>
  </head>
  <body>
    <article>
      <h1>Путін готовий заморозити конфлікт на Донбасі</h1>
      <address><time datetime="2019-11-19T05:20:00+00:00">19 Nov 2019, 05:20</time> by <a rel="author">Віталій ПОРТНИКОВ, публіцист</a></address>
      <p>Лідери України, Німеччини, Франції та Росії зустрінуться 9 грудня в Парижі. Президент Володимир Зеленський обговорив підготовку до саміту з французьким колегою Еммануелем Макроном телефоном 15 листопада.</p>
      <p>Мета Зеленського на цій зустрічі здається очевидною — завершення війни. Макрон прагне домогтися припинення конфлікту. Утвердитися в ролі європейського лідера та відновити відносини Заходу і Росії. Мета канцлера Німеччини Анґели Меркель — показати ефективність "нормандського формату". Вона грала головну роль у його створенні.</p>
      <p>Чого хоче президент Росії Володимир Путін, можемо тільки здогадуватися. Втім рамки своїх уявлень про розвиток події він окреслив під час візиту до Бразилії 14 листопада. Путін очікує, що Україна продовжить термін закону про особливий статус окупованого Донбасу. А далі змінюватиме його після прямих переговорів із представниками "народних респуб­лік". Мета Путіна — утвердити законність маріонеткових адміністрацій. Перетворити Росію з учасника конфлікту на посередника, який не гарантує відновлення територіальної цілісності навіть тоді, коли Україна піде на всі його умови.</p>
      <p>Путін вітає розведення військ по всій лінії розмежування. Тобто Росія готова перевести конфлікт у розряд заморожених. Але що це означатиме на практиці? Чи піде за цим відновлення територіальної цілісності України, або ж, навпаки, Росія буде зміцнювати донбаську "державність"? Від чого це залежатиме — від "лояльної" поведінки українського керівництва або ж від рішення Кремля віддати територію чи зберегти її за собою? Чи обговорюватимуть на "нормандському саміті" Донбас, чи знову підмінять дискусією про черговість виконання пунктів Мінських угод?</p>
      <p>Раніше Путін наполягав, що саміт може відбутися тільки, якщо завершиться конкретними результатами. Тепер, коли дата відома, залишилося зрозуміти, на який підсумок він розраховує.</p>
    </article>
  </body>
</html>