<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/substanta-provocat-tragedia-timisoara-specialist-e-alt-tip-decat-obisnuiti-1_5dd2ef4c5163ec427127f4c9/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T05:39:19+00:00"/>
    <meta property="og:title" content="Substanţa care a provocat tragedia de la Timişoara. Specialist: „E de un alt tip decât cel cu care suntem noi obişnuiţi”"/>
    <meta property="og:description" content="Un copil de trei ani şi mama acestuia, dar şi un copil de 10 zile, care locuiau pe acelaşi palier dintr-un cămin de garsoniere au murit în condiţii suspecte. Alţi nouă copii şi opt adulţi, printre care şi bărbatul ai cărui soţie şi copil au murit, sunt internaţi. Principalul suspect în acest caz – otrava pentru şobolani."/>
  </head>
  <body>
    <article>
      <h1>Substanţa care a provocat tragedia de la Timişoara. Specialist: „E de un alt tip decât cel cu care suntem noi obişnuiţi”</h1>
      <address><time datetime="2019-11-19T05:39:19+00:00">19 Nov 2019, 05:39</time> by <a rel="author">Dani Dancea</a></address>
      <h4>Un copil de trei ani şi mama acestuia, dar şi un copil de 10 zile, care locuiau pe acelaşi palier dintr-un cămin de garsoniere au murit în condiţii suspecte. Alţi nouă copii şi opt adulţi, printre care şi bărbatul ai cărui soţie şi copil au murit, sunt internaţi. Principalul suspect în acest caz – otrava pentru şobolani.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/tragedia-timisoara-Inca-bloc-fost-evacuat-nu-niciun-caz-intr-o-situatie-disperata-1_5dd304435163ec427128706c/index.html"/>
        <a href="https://adevarul.ro/locale/timisoara/cosmarul-blocul-murit-trei-oameni-nu-cred-putea-traiti-aici-scarba-calcati-scari-1_5dd2e8275163ec427127bc63/index.html"/>
        <a href="https://adevarul.ro/locale/timisoara/prima-reactie-primarului-robu-tragedia-timisoara-oameni-minima-constiinta-incearca-puncteze-politic-1_5dd2cd055163ec427126d912/index.html"/>
      </related>
      <p>
        <b>Citeşte şi: <a href="https://adevarul.ro/locale/timisoara/otrava-folosita-blocul-groazei-timisoara-cumparata-piata-neagra-patronul-recunoscut-tot-1_5dd39a0c5163ec42712c14b1/index.html">Otrava folosită în blocul groazei de la Timişoara, cumpărată de pe piaţa neagră. Patronul a recunoscut tot</a></b>
      </p>
      <hr/>
      <p><b>UPDATE 9:40</b>  Parchetul confirma oficial ca substanţa toxică este fosfură de aluminiu.</p>
      <p>Potrivit sursei citate, în urma cercetărilor efectuate în cauză s-a stabilit că suspectul B.I.S., în calitate de reprezentant al unei societăţi comerciale cu sediul în Timişoara, a executat servicii de deratizare în imobilul respectiv, în baza unui contract încheiat în acest sens, activitate ce a avut loc în perioada 16.11.2019  - 18.11.2019. În cauză există indicii că, în procesul de deratizare, suspectul a folosit un insecticid denumit “Delicia - GASTOXIN”,  ce are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <p>***</p>
      <p>Autorităţile din Timişoara au intrat în alertă luni, în jurul prânzului, când un bărbat care locuieşte pe strada Mioriţa, din Complexul Studenţesc, s-a prezentat la Unitatea de Primiri Urgenţe a Spitalului Judeţean Timişoara cu simptome digestive. După ce au aflat că soţia bărbatului, în vârstă de 29 de ani a murit luni dimineaţa, iar copilul lor de trei ani şi un alt copil de la apartamentul vecin au murit sâmbătă având aceleaşi simptome, medicii au dat alarma.</p>
      <p><b><i>„Până azi (n.r. luni) nu s-a putut face legătura între aceste cazuri, ci doar azi, când s-a prezentat şi soţul femeii decedate, cu aceleaşi simptome digestive şi care a spus că s-a făcut deratizarea dezinsecţia în blocul respectiv. Simptomele au fost specific digestive, care nu anunţă nimic foarte grav”</i></b>, a explicat şeful Unităţii de Primiri Urgenţe de la Spitalul Judeţean Timişoara, medicul Mihai Grecu. După ce a fost dată alarma, la blocul de pe strada Mioriţa în care locuiau victimele au ajuns mai multe echipaje poliţie şi pompieri, inclusive o echipă de specialişti în cercetare chimică, biologică, radiologică, nucleară şi substanţe explozive.</p>
      <p>
        <b>Au fost găsite subtanţe neurotoxice</b>
      </p>
      <p>La faţa locului specialiştii în cercetare chimică, biologică, radiologică, nuclear (CRBN) au început  cercetările, descoperind la etajele trei şi patru, unde se află şi apartamentele în care locuiau victimele, substanţe neurotoxice. <b>„În urma efectuării primei cercetări chimice, s-a constatat că pe casa scării, între etajele trei şi patru era prezenţă slabă a unei substanţe neurotoxice. S-au verificat alte trei apartamente şi s-au constatat niveluri slabe de substanţe neurotoxice”</b>, a declarat Şeful ISU, Lucian Mihoc.</p>
      <p>
        <b>Ce i-a omorât pe copii</b>
      </p>
      <p>Surse citate de pressalert.ro susţin că au stabilit că susbtanţa toxică responsabilă pentru moartea a trei persoane într-un bloc din Timişoara este fosfura de aluminiu, care face parte din grupa I de toxicitate, foarte nocivă pentru oameni. Într-o conferinţă de presă susţinută luni seara, autorităţile au refuzat să confirme dacă aceasta este substanţa identificată. <br/><br/>Purtătorul de cuvânt al Spitalului de Copii Louis Ţurcanu din Timişoara, medicul Mihai Gafencu, care este şi specialist în toxicologie pediatrică, a declarat că principala cauză a morţii celor doi copii, de trei ani şi de 10 zile este intoxicarea. Medicul a explicat că în cazul copilului de 10 zile, acesta a murit înecat cu lapte, vărsăturile fiind provocate tot de intoxicare. „<b><i>Cauza este mai mult ca sigur un toxic care a contaminat apa sau dacă a fost un toxic care avea efecte prin inhalaţie, putea şi aşa să îi intoxice pe aceşti copii, cel mai mic având zece zile care, pot să bănuiesc, prin vărsătură a făcut o aspiraţie de lapte şi a avut asta ca simptomatologie de bază, dar motivul a fost sigur intoxicaţia</i></b>”, a declarat medicul Mihai Gafencu.<br/><br/>Potrivit acestuia, substanţa care a provocat tragedia nu este una cu care medicii pediatrii au mai avut de-a face. <b><i>„Dacă vorbim de substanţe raticide (n.r. pentru combaterea rozătoarelor), majoritatea sunt substanţe care au ca efect blocarea coagulării sângelui la vietăţile simţite de ele. Acum, această substanţă este diferită. Am sondat coagularea copiilor şi nu asta a fost afectat. </i></b><b><i>Nu au avut tulburări de coagulare aceşti copii. </i></b><b><i>E clar că substanţa este un posibil raticid de un alt tip decât cel cu care suntem noi obişnuiţi”</i></b>, a mai declarat medicul Mihai Gafencu.  </p>
      <hr/>
    </article>
  </body>
</html>