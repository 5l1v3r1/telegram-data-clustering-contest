<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/18/pm-narendra-modis-shout-out-to-sharad-pawars-ncp-amid-maharashtra-turmoil.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T05:29:00+00:00"/>
    <meta property="og:title" content="എൻസിപിയെ കണ്ടുപഠിക്കണമെന്ന് മോദി; മഹാരാഷ്ട്രയിൽ ‘ഉറപ്പ് നൽകാതെ’ പവാർ"/>
    <meta property="og:description" content="ന്യൂഡൽഹി ∙ മഹാരാഷ്ട്രയിൽ ബിജെപിയെ മറികടന്നു സർക്കാരുണ്ടാക്കാനുള്ള തീവ്രശ്രമം നടത്തുന്ന എൻസിപിയെ അദ്ഭുതപ്പെടുത്തി രാജ്യസഭയിൽ അഭിനന്ദനവുമായി.Maharashtra Politics. Maharashtra Government Formation. Manorama News. Malayalam News. NCP. Sharad Pawar. PM Narendra Modi. Malayala Manorama. Manorama Online. Latest News. മഹാരാഷ്ട്ര. ശരദ് പവാർ. മോദി. രാജ്യസഭ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എൻസിപിയെ കണ്ടുപഠിക്കണമെന്ന് മോദി; മഹാരാഷ്ട്രയിൽ ‘ഉറപ്പ് നൽകാതെ’ പവാർ</h1>
      <address><time datetime="2019-11-19T05:29:00+00:00">19 Nov 2019, 05:29</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ മഹാരാഷ്ട്രയിൽ ബിജെപിയെ മറികടന്നു സർക്കാരുണ്ടാക്കാനുള്ള തീവ്രശ്രമം നടത്തുന്ന എൻസിപിയെ അദ്ഭുതപ്പെടുത്തി രാജ്യസഭയിൽ അഭിനന്ദനവുമായി പ്രധാനമന്ത്രി നരേന്ദ്ര മോദി. രാജ്യസഭയുടെ 250–ാം സെഷന്റെ ഭാഗമായുള്ള പ്രത്യേക സംവാദത്തിൽ പ്രസംഗിക്കുകയായിരുന്നു മോദി. ‘ഇന്ന് എൻസിപി, ബിജെഡി എന്നീ രണ്ടു പാർട്ടികളെ അഭിനന്ദിക്കാൻ ആഗ്രഹിക്കുകയാണ്. രണ്ടു പാർട്ടികളും പാർലമെന്ററി ചട്ടങ്ങളോട് അദ്ഭുതകരമായി ഒട്ടിപ്പിടിച്ചവരാണ്. സഭയുടെ നടുത്തളത്തിലിറങ്ങി പ്രതിഷേധിക്കാൻ രണ്ടു പാർട്ടികളും ശ്രമിച്ചിട്ടില്ല. എന്നാൽ പറയാനുള്ളതു വ്യക്തമായി അവതരിപ്പിക്കുകയും ചെയ്യും. എന്റെ പാർട്ടിയായ ബിജെപി ഉൾപ്പെടെ എല്ലാ പാർട്ടികളും ഇവരിൽനിന്നു പഠിക്കേണ്ടതാണ്’–  മോദി പറഞ്ഞു.</p>
      <p>മഹാരാഷ്ട്രയിൽ ശിവസേനയെയും കോൺഗ്രസിനെയും ചേർത്തുനിർത്തി സർക്കാർ രൂപീകരിക്കാനുള്ള പരിശ്രമത്തിലാണ് എൻസിപി നേതാവായ ശരദ് പവാർ. ഈ സാഹചര്യത്തിലാണു പവാറിന്റെ പാർട്ടിയെ പുകഴ്‍ത്തി മോദി രംഗത്തുവന്നത് എന്നതു ശ്രദ്ധേയം. കേന്ദ്ര സർക്കാരിൽനിന്നു പവാറിനു സമ്മർദമുള്ളതായി പാർട്ടിക്കുള്ളിൽ ഒരുവിഭാഗം വിശ്വസിക്കുന്നു. മുതിർന്ന നേതാക്കളായ അജിത് പവാർ, പ്രഫുൽ പട്ടേൽ എന്നിവർക്കെതിരെ എൻഫോഴ്സ്മെന്റ് ഡയറക്ടറേറ്റ് കേസുകളുള്ളതു പവാറിനെ പിന്നോട്ടുവലിക്കുന്നു എന്നാണു സംസാരം.</p>
      <p>ഇതിനിടെ, മഹാരാഷ്ട്രയിലെ സർക്കാർ രൂപീകരണത്തെക്കുറിച്ചു മാധ്യമ പ്രവർത്തകർ ചോദിച്ചപ്പോൾ പവാർ മറുചോദ്യം എറിഞ്ഞതു രാഷ്ട്രീയ കേന്ദ്രങ്ങളെ അമ്പരപ്പിച്ചു. വൈകിട്ടു കോൺഗ്രസ് അധ്യക്ഷ സോണിയ ഗാന്ധിയെ കാണാനായി മുംബൈയിൽനിന്നു ഡൽഹിയിലേക്കു തിരിക്കും മുൻപായിരുന്നു മാധ്യമങ്ങൾ പവാറിനെ കണ്ടത്. ശിവസേന– എൻസിപി– കോൺഗ്രസ് സർക്കാർ സാധ്യമാകുമോ എന്നായിരുന്നു ആദ്യ ചോദ്യം. ശിവസേന– ബിജെപി സഖ്യവും എൻസിപി– കോൺഗ്രസ് സഖ്യവും വെവ്വേറെയാണു മത്സരിച്ചത്. പിന്നെ എങ്ങനെയാണ് ഇങ്ങനെ പറയാനാവുക?</p>
      <p>അവർ അവരുടെ വഴി കണ്ടുപിടിക്കണം. ഞങ്ങളുടെ രാഷ്ട്രീയമാണു ഞങ്ങൾ ചെയ്യുന്നതെന്നും മറുപടി പറഞ്ഞു. പവാറുമായി ചേർന്ന് സർക്കാരുണ്ടാക്കുമെന്നാണു ശിവസേന പറയുന്നത് എന്നു ചൂണ്ടിക്കാട്ടിയപ്പോൾ ‘നേരോ?’ എന്നായിരുന്നു പ്രതികരണം. മൂന്നു പാർട്ടികളും ഒരുമിച്ച് സർക്കാരുണ്ടാക്കി കാലാവധി പൂർത്തിയാക്കും എന്നു വെള്ളിയാഴ്ച പവാർ പ്രഖ്യാപിച്ചിരുന്നു. ശിവസേന മുഖ്യമന്ത്രി പദം ആവശ്യപ്പെട്ടതോടെയാണു ബിജെപിയുമായുള്ള സഖ്യം തകർന്നതും സർക്കാർ രൂപീകരിക്കാൻ ആർക്കും ഭൂരിപക്ഷമില്ലാതെ സംസ്ഥാനത്തു രാഷ്ട്രപതി ഭരണം ഏർപ്പെടുത്തിയതും.</p>
      <p><b>English Summary:</b> PM Narendra Modi's Shout-Out To Sharad Pawar's NCP Amid Maharashtra Turmoil</p>
    </article>
  </body>
</html>