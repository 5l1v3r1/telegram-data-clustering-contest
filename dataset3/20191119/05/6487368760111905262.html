<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/sporolas-tippek/"/>
    <meta property="og:site_name" content="FEMINA"/>
    <meta property="article:published_time" content="2019-11-19T05:50:04+00:00"/>
    <meta property="og:title" content="Több százezer forintot spórolhatsz egy év alatt, ha így vásárolsz"/>
    <meta property="og:description" content="Spórolási tippeket mutatunk, amelyekre eddig talán nem gondoltál, pedig komoly hatással lehetnek a pénzügyi szokásaidra."/>
  </head>
  <body>
    <article>
      <h1>Több százezer forintot spórolhatsz egy év alatt, ha így vásárolsz</h1>
      <h2>Spórolási tippeket mutatunk, amelyekre eddig talán nem gondoltál, pedig komoly hatással lehetnek a pénzügyi szokásaidra.</h2>
      <address><time datetime="2019-11-19T05:50:04+00:00">19 Nov 2019, 05:50</time> by <a rel="author">Marton Adrienn</a></address>
      <p>
        <i>A cikket az OTP Bank támogatta.</i>
      </p>
      <p>Minden háztartásban jól jön egy kis extra pénz, ami félretehető biztonsági tartaléknak, vagy váratlan, magasabb költségek fedezésére. Egy stabil megtakarítási összeg nemcsak másodállás vállalásával érhető el: néhány egyszerű, de okos trükk segítségével javítható a bevétel és a kiadás aránya, és ehhez még csak meg sem kell magad erőltetni.</p>
      <p>Míg néhány évtizeddel ezelőtt legfeljebb a konyhapénzből lecsípett forintokkal, vagy akár extrém spórolással halmozták fel a tartalékot, ma, a fogyasztói társadalomban már egészen más megtakarítási praktikákat érdemes alkalmazni. Nézzük, mi az, ami valóban érezhető eredményt hoz anélkül, hogy bármi jót megvonnál magadtól: így spórolj akár százezreket évente!</p>
      <h3>Impulzusvásárlás: hogyan kerüld el?</h3>
      <p>Impulzusvásárlásnak azt nevezzük, amikor nem előre eltervezett módon, hanem erős érzelmi inger vagy befolyásolás hatására veszel meg olyasmit, amit egyébként nem terveztél. Ilyen lehet az, amikor a bevásárlóközpontban sétálva meglátod a cipőbolt csábító kirakatát, és muszáj belépned körülnézni. Végül otthagysz tíz-húszezer forintot, pedig épp elég lábbeli sorakozik otthon, és eredetileg nem is ezért mentél a plázába.</p>
      <figure>
        <img src="https://kep.cdn.indexvas.hu/1/0/3012/30127/301273/30127349_2b632278e4725d2d5e0a1966110712d9_wm.jpg"/>
      </figure>
      <p>Úgy kerülheted el a leghatékonyabban az impulzusvásárlást, ha sok kicsi boltlátogatás helyett kevesebb, de nagyobb bevásárlásokat iktatsz be, és ezekre már jó előre, otthon felkészülsz. Jelölj ki hetente, kéthetente egy napot erre, amikor rászánod az időt, és ellenőrzöd, hogy mi az, ami elfogyott, és pótolni kell. Írj listát, és az üzletben is szigorúan tartsd magad ehhez! Ha tudod, hogy van otthon zsemle, a friss pékáru illatának hatására ne pakolj újabb bucikat a kosárba, mert tudod, hogy a fele aztán ott szárad majd meg a szekrényben. Mielőtt olyasmit vásárolnál meg, amit eredetileg nem állt szándékodban, tedd fel magadnak a kérdést: "Valóban szükségem van erre?"</p>
      <p>Adj magadnak néhány másodpercet, hogy eldöntsd, és ha a válasz "Nem", gondolatban engedd el a terméket, majd nyugodt szívvel tedd vissza a polcra. Így nem növeled a vásárlás végösszegét, és otthon sem lesz hiányérzeted. Tény, hogy ez némi gyakorlást és önfegyelmet igényel, de ha minden héten csak háromezer forint impulzuskiadástól megkíméled magad, az egy évben 156 ezer forint megtakarítást jelent.</p>
      <h3>Ne hagyd, hogy túljárjanak az eszeden</h3>
      <p>Amikor bemész egy szupermarketbe, úgy tűnhet, hogy az áru véletlenszerűen van elrendezve, pedig a legtöbb helyen pszichológiai módszerekkel határozzák meg a dolgok helyét, hogy ezzel is felpörgessék a forgalmat. Azokat a termékeket, amelyek impulzusvásárlásra sarkallnak, az üzletek azon részein helyezik el, ahol az ember könnyebben észreveszi őket, és gondolkodás nélkül, egy mozdulattal a kosarába teszi.</p>
      <figure>
        <img src="https://kep.cdn.indexvas.hu/1/0/3012/30127/301276/30127673_c601f25ff3c020d5f84118fc88844374_wm.jpg"/>
      </figure>
      <p>Ezek a pontok általában a polcokon szemmagasságban, a bejáratnál, a kassza környékén és a sorban állás területén, valamint az akciós standnál helyezkednek el. Gondolj csak bele: egy drága, de gusztusos üdítő, egy potya csoki, egy leárazott tésztaszűrő, és máris ezer, kétezer forinttal többet hagysz ott, mint amennyit szerettél volna. Úgy lépj be a boltba, hogy tudd, ezeket a termékeket pontosan ilyen szándékkal teszik az orrod elé, és még ha a vásárlás pillanatában úgy is érzed, nem magadnak kedvezel azzal, ha megveszed őket.</p>
      <h3>Így spórolj házhoz szállítással!</h3>
      <p>Egyre több alapvető dolgot lehet online is beszerezni, ma már ruhákat, tisztálkodószereket, háztartási cikkeket és akár élelmiszert is vásárolhatsz az interneten keresztül. Sokan még idegenkednek ettől a módszertől, pedig rengeteg előnye van. Az egyik pozitívum, hogy így elkerülhető az impulzusvásárlás, hiszen tényleg csak azt teszed a virtuális kosárba, amire szükséged van. Itt nem kísért meg egy ínycsiklandó illat, vagy egy hívogatóan berendezett akciós pult: csak egyszerű termékképek várnak, legtöbbször semleges, fehér háttér előtt, valós kategóriákba rendezve.</p>
      <p>A legtöbb webáruháznál egy bizonyos rendelési összeg felett a házhoz szállítás díját is elengedik, ami egy nagybevásárlás során szinte biztosan összejön, így ezt is megspórolhatod - ha pedig mégsem, még mindig előrébb vagy az alkalmankénti néhány száz forintos postaköltséggel, mint egy több ezer forint többletkiadást jelentő impulzusvásárlással. Sokszor egyébként kiemelten kezelik az internetes megrendelőket: elérhetők online termékkedvezmények, és egyes helyeken a rendelések után kuponokat, beváltható pontokat kapnak a vevők, amelyeket a következő netes vásárlásnál felhasználhatnak.</p>
      <figure>
        <img src="https://kep.cdn.indexvas.hu/1/0/3012/30127/301277/30127735_fb26127ae03ab5f1dfad257e80f22111_wm.jpg"/>
      </figure>
      <h3>Spórolás hitelkártyával</h3>
      <p>Hatalmas szabadságot adhat, ha lapul egy hitelkártya a pénztárcádban, mert nemcsak jóval tervezhetőbbé teheti a nagyobb kiadásokat, de sok esetben spórolhatsz is vele. Az OTP Bonus és OTP Bonus Gold hitelkártyák birtokosai például minden esztendő végén egy összegben visszakaphatják az éves költéseik 1%-át, plusz az évszakonként megadott kategóriákban történő költéseik további 2%-át. A visszatérített összeg a hitelkártya típusától függően legfeljebb 30 vagy 50 ezer forint lehet, ami az ünnepi szezonban különösen jól jöhet. A hitelkártya használata akkor nem jár plusz költséggel, ha a kártyát csak vásárlásra használtad, készpénzfelvételre nem, és mindig időben visszafizetted a teljes összegét.</p>
      <p>További előnye, hogy költéseidet akár részletekben is visszafizetheted, amit pár gombnyomással már a fizetéskor beállíthatsz. Ezt megteheted utólag is, ha úgy döntesz, hogy egy vagy több korábbi vásárlásodat részletekben szeretnéd visszafizetni. A szolgáltatás segítségével még tervezhetőbbé válnak a költéseid, legyen szó mondjuk egy nagyobb értékű elektronikai eszköz vagy bútor vásárlásáról. A  részletekben visszafizetett összeg nem terheli meg annyira a pénztárcádat, mintha egy összegben kifizetted volna a terméket.</p>
      <p>A hitelkártyát más országokban is tudod használni, ráadásul sokkal egyszerűbbé teheti a külföldi utazást, hiszen nem szükséges nagy összegben pénzt váltanod. Nagy hasznát veheted például autóbérlésnél, hiszen a legtöbb kölcsönző kizárólag hitelkártyát fogad el, és számos szállodánál is megkönnyítheti a foglalást, ha rendelkezel ilyen típusú fizetőeszközzel.</p>
      <h3>Nem mindig jobb az, ami új</h3>
      <p>Vannak olyan termékek, amelyekből egyszerűen már <a href="http://femina.hu/terasz/hasznalt-holmik/"><b>nem éri meg újat venni</b></a>. Mára komplett iparág épült a használtruha-eladásra, aminek számos előnye van, túl azon, hogy spórolhatsz rajta. Napjainkban egyre komolyabb szerepet tölt be a környezettudatosság, a fenntarthatóság az emberek életében, amelynek fontos része, hogy minél kevesebb hulladékot termeljünk.</p>
      <p>Sokat tehetsz a bolygóért és a pénztárcádért is, ha olyan ruhadarabokat - vagy bármi mást - vásárolsz az új helyett, amin valaki a bolti árak töredékéért adna túl. Az ilyen holmik jelentős része kifogástalan állapotban van, de mégis csak szemét lenne belőle, mert eredeti tulajdonosa megunta, vagy épp nem passzol rá a méret. Számos üzletet találhatsz, ahol ilyesmivel foglalkoznak, és az interneten, a közösségi oldalakon és a mobilalkalmazások között is egyre nagyobb a használt holmik adás-vételének létjogosultsága. Ezeken a platformokon akár te is pénzzé teheted azt, ami még jó, de már nem kell, így jövedelemkiegészítésre is szert tehetsz.</p>
      <p>
        <i>Fotók: Getty Images</i>
      </p>
      <p>
        <b>Néhány egyszerű trükkel nem lesz rémálom a hónap vége</b>
      </p>
      <p>Havi tízezer forintot leharapni a költségvetésből nem is akkora ördöngösség. Néhány egyszerű, könnyű trükkel sokkal többet spórolhat az ember, mint azt gondolná. Egy kis odafigyeléssel így nem érhetik többé kellemetlen meglepetések, és mindig lesz mihez nyúlni, ha valami baj történne.</p>
      <figure>
        <img src="https://kep.index.hu/1/0/1970/19703/197031/19703103_1237097_75f459072ed1de20711db42f71e25c78_wm.jpg"/>
        <figcaption>
          <a href="https://femina.hu/otthon/havi-sporolas/">Nézegess képeket! 9 kép<br/><b>Így foghatsz meg 10 ezer forintot havonta: néhány egyszerű trükkel nem lesz rémálom a hónap vége</b></a>
        </figcaption>
      </figure>
    </article>
  </body>
</html>