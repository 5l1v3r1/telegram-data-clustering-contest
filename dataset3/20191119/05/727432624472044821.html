<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/ikke-alle-bor-ga-for-halv-skatt/71831914"/>
    <meta property="og:site_name" content="Dinside"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Ikke alle bør gå for «halv skatt»"/>
    <meta property="og:description" content="Fem ting du bør vite om halv skatt - og hvorfor enkelte bør betale skatt som normalt før jul."/>
  </head>
  <body>
    <article>
      <h6 class="kicker">Halv skatt i desember</h6>
      <h1>Ikke alle bør gå for «halv skatt»</h1>
      <h2>Fem ting du bør vite om halv skatt - og hvorfor enkelte bør betale skatt som normalt før jul.</h2>
      <address><time datetime="2019-11-19T05:00:00+00:00">19 Nov 2019, 05:00</time> by <a rel="author">Berit B. Njarga</a></address>
      <p>Det er lett å glede seg til halv skatt på desemberlønna, når julegaver og juleforberedelser byr på økte kostnader.</p>
      <related>
        <a href="https://www.dinside.no/okonomi/sjekk-hva-skatten-din-blir/71680322"/>
      </related>
      <p>Men visste du at det egentlig ikke er halv skatt - og at enkelte bør velge å betale skatt som normalt, også i desember?</p>
      <p>Her er fem ting det er greit å være klar over før desemberlønna kommer:</p>
      <h3>#1. Halvt skattetrekk, ikke halv skatt</h3>
      <p>Når du får utbetalt lønn i slutten av året, er det i realiteten ikke halv skatt du betaler. Derimot blir det gjort et halvt skattetrekk - som du har dekt opp ved å betale litt mer skatt i løpet av året.</p>
      <p>Det norske skattesystemet legger nemlig opp til at nordmenn tar hele skattebelastningen i 10,5 av årets måneder, hvor vi betaler mer skatt, for å slippe skatt i juli og bli trukket for halv skatt i desember.</p>
      <p>Det er <a href="https://lovdata.no/dokument/NL/lov/2005-06-17-67#KAPITTEL_2-2">skattebetalingsloven</a> som er bakgrunnen for dette.</p>
      <h3>#2. Halv skatt i november eller desember</h3>
      <p>Tradisjonelt har det vært vanlig med halvt skattetrekk på desemberlønna, men en del arbeidsgivere har operert med halvt trekk på novemberlønna.</p>
      <p>I 2016 kunne <a href="https://www.dinside.no/okonomi/na-kan-du-fa-halv-skatt-i-november/64708875">Skatteetaten varsle at de også åpnet for at dette var greit</a>. Dermed vil det avhenge av hvor du jobber, om du får halvt skattetrekk i november - eller i desember.</p>
      <h3>#3. Bør du be om vanlig skattetrekk?</h3>
      <p>Det er ikke et krav at arbeidsgiver trekker deg for halv skatt før jul - hvis du ikke ønsker det selv.</p>
      <p>Er du redd for at du har betalt for lite skatt i løpet av året? Da kan det være smart å be arbeidsgiver om å trekke skatt som normalt - hvis du vil unngå skattesmell når skattemeldingen kommer til våren.</p>
      <related>
        <a href="https://www.dinside.no/okonomi/i-2020-vil-skattepengene-komme-lenge-for/71178966"/>
      </related>
      <p>Vil du sjekke hvordan du ligger an, kan du logge inn på Skatteetatens løsning og sammenlikne hva du har ført opp at du skal tjene i løpet av året, med foreløpig utbetalt lønn på siste lønnsslipp.</p>
      <h3>#4. Jobb-bytte kan gi skattesmell</h3>
      <p>Har du sagt opp jobben og begynner i ny jobb på slutten av året, bør du være ekstra obs ved lønnsutbetalingene fra både gammel og ny jobb:</p>
      <p>Accountor advarer om at dersom tidligere arbeidsgiver gjennomfører halvt skattetrekk i november, og den nye arbeidsgiveren gir deg halvt skattetrekk på desemberlønna, kan du risikere en skattesmell.</p>
      <p>Det kan derfor være lurt å dobbeltsjekke skattetrekket fra tidligere arbeidsgiver, så du eventuelt kan si i fra på den nye jobben om du ønsker halvt trekk eller ikke.</p>
      <h3>#5. Midlertidig jobb i Norge?</h3>
      <p>Er man utenlandsk arbeidstaker som jobber i Norge midlertidig og betaler skatt kun deler av året, bør man betale vanlig skatt før jul.</p>
      <p>Dette skyldes ifølge Accountor at riktig skattetrekk for året, sett under ett, forutsetter høyere skattetrekk i de øvrige 10,5 månedene av året, hvis man skal ha lønn uten skattetrekk i juli og halvt skattetrekk før jul.</p>
      <p>Dersom dette ikke følges, kan man risikere at skattetrekk for det aktuelle inntektsåret blir for lavt, skriver de på nettsidene sine.</p>
    </article>
  </body>
</html>