<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pompeo-pohvaliv-yovanovich-i-teylora-za-yih-robotu-v-ukrayini-330113_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T05:48:00+00:00"/>
    <meta property="og:title" content="Помпео похвалив Йованович і Тейлора за їх роботу в Україні"/>
    <meta property="og:description" content="Помпео підкреслив, що команда Трампа виправила серйозні невдачі політики адміністрації Обами щодо України"/>
  </head>
  <body>
    <article>
      <h1>Помпео похвалив Йованович і Тейлора за їх роботу в Україні</h1>
      <h2>Помпео підкреслив, що команда Трампа "виправила серйозні невдачі політики адміністрації Обами щодо України"</h2>
      <address>
        <time datetime="2019-11-19T05:48:00+00:00">19 Nov 2019, 05:48</time>
      </address>
      <p>Держсекретар США несподівано похвалив екс-послів в Україні Марі Йованович та Вільяма (Білла) Тейлора. Він позитивно оцінив їх роботу в Україні, зазначивши, що вони проводили "належну" політику США в країні.</p>
      <p>Про це він заявив у понеділок під час прес-конференції в Державному департаменті США, передає Укрінформ.</p>
      <p>"Потрібно лише врахувати простий факт, що саме Білл Тейлор замінив посла Йованович, і кожний з них рухався в напрямку належної політики щодо України, про що я радий говорити і пишаюся тим, що зробила нинішня адміністрація для України", - <b><a href="https://dt.ua/WORLD/zamist-kovdr-zbroyu-pompeo-nazvav-golovne-dosyagnennya-trampa-schodo-ukrayini-329285_.html">зауважив держсекретар США</a></b>.</p>
      <p>Він також підкреслив, що команда Трампа "виправила серйозні невдачі політики адміністрації Обами щодо України". У цьому зв'язку він зауважив, що попередній уряд США "створив реальний ризик для життя людей в Україні та дозволив Володимиру Путіну захопити Крим й розгорнути бойові дії на Донбасі". </p>
      <p>Помпео також наголосив, що за правління Обами українцям надсилалися лише ковдри та нелетальне обладнання. </p>
      <p>"Я пишаюся тим, що зробили ми. Політика президента Трампа реалізовувалася Державним департаментом послідовно", - зазначив держсекретар США.</p>
      <p>Відповідаючи на запитання, чому він не вступився за посла Йованович, коли особистий адвокат Трампа домагався її звільнення, Помпео зазначив, що завжди намагається зміцнити дипломатію і "дуже пишається командою".</p>
      <p>Державний<b> <a href="https://dt.ua/WORLD/pompeo-osobisto-vistupiv-za-zvilnennya-yovanovich-zmi-327501_.html">секретар США Майкл Помпео, заявив про те</a></b>, що адміністрація глави Сполучених Штатів Дональда Трампа завжди послідовно підтримувала Україну в боротьбі з корупцією, посилення оборонних можливостей, захисті демократії і свобод українців, повідомляє прес-служба <a href="https://www.state.gov/secretary-michael-r-pompeo-with-pete-mundo-of-kcmo-talk-radio/">Державного департаменту США</a>.</p>
      <p>"Відносно України ми були зосереджені на кількох речах. Насамперед це країна з глибокою історією корупції. І наша місія, місія нашого посла, місія пана Волкера була дуже чіткою - вона полягала у створенні набору інструментів, щоб нове керівництво, президент Зеленський і його команда могли досягти того, про що вони заявили під час кампанії, а саме - зменшення ризику корупції", - зазначив держсекретар США.</p>
      <p>Крім того, він згадав російську агресію на Донбасі і анексію Криму.</p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>