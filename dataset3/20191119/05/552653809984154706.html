<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057608_jon-az-atom-csuszik-az-uj-paksi-celdatum-2029"/>
    <meta property="og:site_name" content="Népszava"/>
    <meta property="article:published_time" content="2019-11-19T05:40:00+00:00"/>
    <meta property="og:title" content="Jön az atom, csúszik! - Az új paksi céldátum: 2029"/>
    <meta property="og:description" content="Mintegy másfél éves vajúdás után a Paks II-es fejlesztésért felelős miniszter az eddigi 2026-27-es, hivatalos céldátum után 2029 körülre teszi az új atomblokkok átadását."/>
  </head>
  <body>
    <article>
      <h1>Jön az atom, csúszik! - Az új paksi céldátum: 2029</h1>
      <address><time datetime="2019-11-19T05:40:00+00:00">19 Nov 2019, 05:40</time> by <a rel="author" href="https://nepszava.hu/szerzo/marnitz-istvan/" target="_blank">Marnitz István</a></address>
      <p>
        <b>Mintegy másfél éves vajúdás után a Paks II-es fejlesztésért felelős miniszter az eddigi 2026-27-es, hivatalos céldátum után 2029 körülre teszi az új atomblokkok átadását.</b>
      </p>
      <p>Még majd' tíz év, amíg ezek a blokkok elkészülnek – jegyezte meg tegnap a Parlament gazdasági bizottsága előtti meghallgatása során mintegy mellékesen Süli János Paks II. beruházásért felelős tárca nélküli miniszter. Miután az atomerőmű-bővítésre 2014-ben kötött magyar-orosz szerződések óta többször kitolták az átadási határidőt, a kormány az utóbbi egy év során már nem is közölt céldátumot. A tegnapi esemény után ugyanakkor a miniszter a Népszavának megerősítette: számításából hozzávetőleg valóban 2029-es átadás következik. A tényleges indulást befolyásolhatja a próbaüzem időtartama is, amit viszont a miniszter szerint akár egy hónap alatt is lefolytathatnak. Süli János korábbi időpontot sem zárt ki, hisz szerinte az építés időszakában az orosz kivitelező leendő tapasztalatait felhasználva gyorsíthatja a hivatalosan 6 éves építési időt. (Mindazonáltal a 2027-es kezdést ez év júliusában már kizárta.) Süli János idézte Gulyás Gergely kancelláriaminisztert, aki „2030 előtti” átadást ígért. Megjegyzendő: atomszakértők már tavaly is inkább 2032-es átadást <a href="https://nepszava.hu/3014828_puhul-a-kormany-a-gigaberuhazas-ugyeben-2032-lehet-az-uj-paksi-celdatum">valószínűsítettek</a>.</p>
      <p>Süli János tegnapi előadásában azt ígérte, hogy hamarosan új, hivatalos céldátummal állnak elő. Ám ennek előfeltétele a hitelátütemezés rendezése. Utóbbi háttere, hogy míg a magyar kormány az orosz kivitelezővel nem fix dátumra szerződött, az orosz fél mint hitelező a visszafizetés első napját 2026 március 15-ében határozta meg. Bár Süli János a gazdasági bizottság előtt a módosítás letárgyalására még „pár napot” kért, az ügy valójában több mint egy éve húzódik.   </p>
      <p>A miniszter már tavaly szeptemberben <a href="https://www.portfolio.hu/uzlet/20180925/paks-2-modosul-a-penzugyi-szerzodes-298922">utalt arra</a>, hogy a hitelvisszafizetés kezdő dátumának módosításáról tárgyalások zajlanak Moszkvával, amely folyamatot ez év januárjában is <a href="https://nepszava.hu/3023132_moszkvaban-vegzett-szakember-lehet-az-uj-paks2-ugyi-allamtitkar">„előrehaladottnak”</a> nevezett. Bár a megegyezés közelségét <a href="https://mfor.hu/cikkek/vallalatok/varga-mihaly-megjarta-moszkvat-es-megallapodott-a-paksi-hitelszerzodes-modositasarol.html">azóta is</a> a <a href="http://www.atv.hu/belfold/20190617-paks-2-errol-a-szerzodesmodositasrol-targyal-varga-mihaly-az-oroszokkal/hirkereso">legváltozatosabb</a> nyelvi <a href="https://mfor.hu/cikkek/makro/tullepte-a-8-milliard-forintot-a-paksi-eromure-iden-lehivott-hitel-allomanya.html">fordulatokkal</a> <a href="http://www.atv.hu/belfold/20191118-suli-janos-a-putyin-orban-talalkozon-is-volt-szo-a-paksi-szerzodes-modositasrol">ecsetelik</a>, a megegyezést mindmáig nem sikerült tető alá hozni, még Vlagyimir Putyin októberi budapesti látogatására sem. Bár a miniszter két hete a parlamentben az LMP-s Demeter Márta kérdésére úgy fogalmazott, hogy „tulajdonképpen 2026-ig lehetőségünk van módosítani a hitelszerződést”, tegnapi mégis sürgette azt. A leendő megállapodást és az új véghatáridőt benyújtják a parlamentnek is.</p>
      <figure>
        <img src="https://nepszava.hu/i/10/12/0/1254029.jpg"/>
        <figcaption>Süli János a meghallgatás után<cite>Fotó: Béres Márton / Népszava</cite></figcaption>
      </figure>
      <figure>
        <img src="https://nepszava.hu/i/10/12/0/1254029.jpg"/>
        <figcaption>Süli János a meghallgatás után<cite>Fotó: Népszava / Béres Márton</cite></figcaption>
      </figure>
      <p>Miközben eddig az időbeni csúszás miatt a kormánykommunikáció kizárólag Brüsszelt, pontosabban az az oroszokkal kötött különböző szerződések uniós engedélyezési időszakát hibáztatta, e tárgyban óvatosan megpendítette az oroszok felelősségét is. Legalábbis úgy fogalmazott: az orosz fél azért került csúszásba, mert a terveket minden magyar jogszabálynak meg kell feleltetni. Ezt a késlekedést ez év elején szintén engedélyeztették Brüsszellel. Bár a miniszter a újabb csúszás hosszát nem pontosította, viszonylag könnyen becsülhető, hogy a legutóbbi, 2026-27-es céldátumot további mintegy három évvel lépik túl. Ráadásul előadása vége felé már némiképp védelmébe vette az orosz tervezőket, mert közlése szerint időközben a magyar igények módosultak. Süli János leszögezte: nem az átadási dátumot, hanem a teljesen biztonságos előkészítést, kivitelezést és 60 éves működést tekinti elsődlegesnek.</p>
      <p>A miniszter megerősítette: a magyar állami megrendelő, a Paks II Zrt. jövő év nyaráig nyújtja be a kivitelezés megkezdéséhez elengedhetetlen létesítési engedélykérelem egy kivonatos változatát az Országos Atomenergia Hivatalnak. A hatóság ezt további egy és negyed évig vizsgálhatja. (A beadást tavaly év <a href="https://nepszava.hu/1160473_hajmereszto-hataridok-paks-2-engedelyezeseben">közepére</a> és <a href="https://nepszava.hu/3008736_gyanus-hogy-megcsuszik-paks-2-engedelyezese">végére</a> is <a href="https://nepszava.hu/3021303_tovabb-csuszik-a-paksi-engedely">ígérték</a>.)</p>
      <p>A miniszter előadásából az is kiderült, hogy a „felvonulási épületek” kivitelezését szintén csak az EU külön tavalyi engedélyével kezdhették meg a létesítési engedély megszerzése előtt. A szocialista Bangóné Borbély Ildikó kérdésére közölte: a 40 százalékosra tervezett magyar beszállítói hányad mérésében az adott cég tulajdonosa nem, csak a központja és az adózás helyszíne számít. A tervezett arány elérését viszont változatlanul kihívásnak tartja.</p>
      <p>Lapunk kérdéseire a beszámoló után Süli János leszögezte, hogy a szerződés változatlanul fix áras: a 12,5 milliárd eurós árból 10 milliárdot orosz állami hitelből állnak. Szerinte nem szükségesek kiegészítő beruházások sem az átadás csúszása, sem a jelenlegi és a tervezett blokkok – még a 2029-es kezdéssel is közel egy évtizedes – együttes működése, sem a blokkokat hűtő Duna várható felmelegedése és vízhozamának csökkenése miatt. Szerinte a szén- és gázerőművek által kötelezően megvásárlandó, úgynevezett szén-dioxid-kvóták drágulása miatt az atomerőművek versenyelőnye amúgy is nő. Az éghajlatváltozás Dunára gyakorolt hatásait pedig a jelenlegi költségkereteken belül ki tudják védeni. Előadásában ugyanakkor megemlítette: ha jóval erőteljesebb hűtést lehetővé tévő úgynevezett Heller-Forgó-tornyokat is beterveznének, az az árat 10-15 százalékkal megdobná. Szavaiból úgyszintén kiderült: 27 Celsius-foknál melegebb folyóvíz esetén az atomblokkokat már vissza kell szabályozni.</p>
      <table bordered="">
        <tr>
          <th>Rendszeresen plusz tíz évre módosítják a határidőt</th>
        </tr>
        <tr>
          <td>Öt éve, a magyar-orosz államközi szerződés aláírásának napjaiban több kormánytag az első blokk tekintetében még 2023-as átadást <a href="https://hirado.hu/2014/01/14/paksi-bovites-2023-ban-kezdhet-mukodni-az-elso-uj-eromublokk/">említett</a>. A megállapodásról szóló törvény nem tartalmaz konkrét időpontot. A beruházásra nyújtott orosz állami hitelt bemutató öt éves törvény szerint a pénzt a magyar állam 2025-ig használja fel és legkésőbb 2026. március 15-én kezd törleszteni. <a href="http://ec.europa.eu/competition/state_aid/cases/261529/261529_1713907_27_2.pdf">Egy EU-s dokumentum szerint</a> ekkor a két fél 2024-2026-os átadásban állapodott meg. A <a href="https://nepszava.hu/3021873_kirugtak-a-paks-2-es-fejlesztesert-felelos-allamtitkart">korábbi</a> illetékes államtitkár, Aszódi Attila 2015-ben <a href="http://www.energiainfo.hu/paks_lezarult_a_lakossagi_kornyezetvedelmi_konzultacio_-33620/">úgy fogalmazott</a>, hogy a 2023-24-es átadást követő másfél éves próbaüzem után a tényleges termelés 2025-26-ban indul. Miután 2017 végére az EU minden engedélyt megadott, a magyar kormány Brüsszelre mutogatva 22 hónapos határidő-módosulást <a href="https://nepszava.hu/1138946_szijjarto-a-paks-2-t-nem-allithatja-meg-semmi">emlegetett</a>. Ekkortól beszélnek a két blokk tekintetében 2026-os-2027-es átadásról. Ezt tavaly <a href="https://nepszava.hu/3009988_ket-honapot-elt-orban-es-putyin-megallapodasa-paksrol">levették a napirendről</a>, mondván, nem a határidő, hanem a biztonság az elsődleges.</td>
        </tr>
      </table>
    </article>
  </body>
</html>