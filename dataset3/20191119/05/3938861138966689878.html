<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_moyu-nachalnicyu-ne-vlashtovuye-nash-simejnij-stan-budemo-odruzhuvatisya/938737"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:50:00+00:00"/>
    <meta property="og:title" content="&quot;Мою начальницю не влаштовує наш сімейний стан. Будемо одружуватися&quot;"/>
    <meta property="og:description" content="3 жовтня в Сумах зареєстрували шлюб 54-річний Ігор ПЕРЕПИЛИЦЯ і Тетяна СУПНИЦЬКА, 49 років. Обоє працюють во&amp;shy;діями на підприємстві &quot;Електроавтотрас&quot;. Чоловік &amp;mdash; на автобусі, жінка &amp;mdash; на тролейбусі. &amp;mdash;&amp;ensp;Я вже років сім, як розлучений. Маю дорослу доньку. А Таня вдова ..."/>
  </head>
  <body>
    <article>
      <h1>"Мою начальницю не влаштовує наш сімейний стан. Будемо одружуватися"</h1>
      <address><time datetime="2019-11-19T05:50:00+00:00">19 Nov 2019, 05:50</time> by <a rel="author">Любов КАРНАРУК</a></address>
      <figure>
        <img src="https://static2.gazeta.ua/img2/cache/gallery/938/938737_1_w_1200.jpg?v=0"/>
        <figcaption>Сумчани Тетяна Супницька й Ігор Перепилиця познайомилися на роботі. З минулої осені живуть разом. За рік одружилися. На весілля запросили 15 гостей<cite>Автор: Фото надане Ігорем Перепилицею</cite></figcaption>
      </figure>
      <p>3 жовтня в Сумах зареєстрували шлюб <b>54-річний Ігор</b> ПЕРЕПИЛИЦЯ і Тетяна СУПНИЦЬКА, 49 років. Обоє працюють во­діями на підприємстві "Електроавтотрас". Чоловік — на автобусі, жінка — на тролейбусі.</p>
      <p>— Я вже років сім, як розлучений. Маю дорослу доньку. А Таня вдова — її чоловік загинув, — розповідає Ігор Володимирович. — Жили в приватному секторі. Разом їздили на роботу тролейбусом-підвозкою. Я на той час мешкав зі старенькою матір'ю. Торік навесні вона вже навіть із хати вийти не могла. Пожалівся Тані, що самому важко справлятися з городом. Тоді якраз треба було садити помідори. Таня допомогла вибрати сорти розсади. Томатів уродило багато. Попросив її допомогти з консервацією. Мама говорила: "Хороша жіночка. Бережи її". В середині жовтня в матері стався інсульт і вона злягла. Був потрібен постійний догляд, їй треба було робити уколи. Я працював у першу зміну, Таня — в другу. Знову звернувся до неї по допомогу. Таня і на ніч залишалася біля мами. Вона померла 7 грудня. Таня була поруч.</p>
      <p>Тетяна Супницька переїхала жити до Ігоря Перепилиці.</p>
      <p>— Торік у квітні в Тані був день народження. Їй друзі побажали знайти хорошого чоловіка. Вона жартома відповіла: "Скоро так і буде". Хоч на наші стосунки натяку не було. Але так склалося, що восени переїхала до мене. В її хаті живе менший син із дівчиною. Старший одружений, мешкає окремо, — говорить Перепилиця. — Таня — позитивна, гарна жінка й господиня. Цієї весни я вирішив, що маємо оформити стосунки офіційно. До цього спонукала ще й начальниця. Коли просив відпустку на один період із Танею, питала: "А чого це вам треба брати разом? Що ви — чоловік і дружина? Де ваші узаконені стосунки?" Коли з Танею після роботи верталися додому, сказав: "Щось мою начальницю не влаштовує наш сімейний стан. Так що будемо одружуватися". Сказав жартома, та все перейшло в серйозну справу.</p>
      <p>Тетяна Михайлівна й Ігор Володимирович подали заяву до загсу у серпні.</p>
      <p>— Але того місяця вільного часу для реєстрації не було. Повторно прийшли у вересні — знову така ж ситуація. Записалися на початок жовтня, щоб встигнули одружитися до Покрови. Хотіли, щоб усе пройшло добре. Купили обручки. Нам сподобалися не заокруглені, а плоскі. Потім зайшли в бутік, щоб придбати Тані сукню. Було кілька варіантів. Врешті вибирали між червоною і синьою. Зупинилися на останній. Синій колір гарно пасує до голубих очей Тані. Підібрали туфлі в тон сукні. За все платив я. А Таня мені купила брюки.</p>
      <p>Реєстрацію шлюбу запланували на 14:00.</p>
      <p>— Таня вранці зробила макіяж і зачіску. Потім по нас заїхала "десяткою" її подружка Маргарита. Вона і мій товариш Андрій стали нашими свідками. На реєстрації шлюбу були вчотирьох. А в ресторані гуляли 15 осіб. Орендували в "Ельфі" окремий зал. Серед запрошених були рідні, сусіди, друзі й моя начальниця. Вона спіймала букет Тані. Пожартувала: "Тепер шукайте мені нареченого". На роботі дали три дні відпустки. Під час наступної плануємо влаштувати весільну подорож. Поїдемо в Єгипет або Туреччину.</p>
      <p>— Живемо в половині будинку моєї матері, — продовжує Ігор Перепилиця. — Плануємо зробити ремонт. Хочемо перепланувати житло так, щоб була кухня-студія. А на горищі обладнаємо кімнату для гостей.</p>
    </article>
  </body>
</html>