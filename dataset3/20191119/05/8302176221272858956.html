<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bloggar.aftonbladet.se/samtidigtmedlindaskugge/2019/11/petter-stordalen-och-max-martin-ger-samma-rad/"/>
    <meta property="og:site_name" content="Samtidigt med Linda Skugge"/>
    <meta property="article:published_time" content="2019-11-19T05:00:00+00:00"/>
    <meta property="og:title" content="Petter Stordalen och Max Martin ger samma råd"/>
    <meta property="og:description" content="Jag vet inte hur det är med er, men jag blir i alla fall alltid otroligt illa till mods när många ogillar en person. Efter gårdagens krönika fattar jag att ni inte gillar Petter Stordalen. Och då är ogilla ett för svagt ord. Petter Stordalen är en fåntratt och en... Läs mer"/>
  </head>
  <body>
    <article>
      <h1>Petter Stordalen och Max Martin ger samma råd</h1>
      <address>
        <time datetime="2019-11-19T05:00:00+00:00">19 Nov 2019, 05:00</time>
      </address>
      <p>Jag vet inte hur det är med er, men jag blir i alla fall alltid otroligt illa till mods när många ogillar en person. Efter gårdagens krönika fattar jag att ni inte gillar Petter Stordalen. Och då är ogilla ett för svagt ord.</p>
      <p>Petter Stordalen är en fåntratt och en fjant. Han är fejk. Han klär sig töntigt. Och hans usla bok borde dras tillbaka.</p>
      <p>Jag har aldrig träffat Petter Stordalen, kommer aldrig träffa honom och vet inte om han har gjort eller kommer göra några förkastliga saker. Men jag har lagt tid på att läsa hans bok Äntligen vardag – älska måndagar och uppnå dina mål och tycker att det finns en hel del bra råd i den.</p>
      <p>Till exempel att man inte behöver vara smartast, utan att det handlar om att omge sig med personer som är kompetentare än en själv. Det är viktigt att samarbeta och lita på andra, ha tillit och visa förtroende. Det är bra att vara naiv. För att komma långt måste man vara extremt målmedveten och jobba jämt, vilket gör att man tyvärr måste försaka familj och vänner.</p>
      <p>Petter Stordalen säger ungefär samma saker som stjärnproducenten Max Martin i Johar Bendjellouls fantastiska Dagens Nyheter-intervju. Samma stora ord om den viktiga naiviteten och att alltid jobba med smartare människor.</p>
      <p>Men Petter Stordalen är ”ute” och en ”tönt” och Max Martin ”inne” och någon att se upp till. Just nu, i alla fall.</p>
      <p>Själv gillar jag det Petter Stordalen skriver om att man inte ska följa sina drömmar, för då kommer sådant man aldrig drömt om gå i uppfyllelse. Även jag älskar måndagar för att de är livet.</p>
      <p>Dessutom tror jag på det tomten säger i den nya – helt fantastiska – Netflix-julfilmen Klaus. ”A true act of goodwill always sparks another.”</p>
      <p>Är det inne eller ute?</p>
      <p>Och det som Mark Levengood säger i ett av sina Tankar för dagen i P1 är så himla sant: Vad bra det vore om alla istället för att tänka hur de ska LEVA lyckliga i alla sina dagar tänkte hur ska vi GÖRA varandra lyckliga.</p>
      <p>Mark Levengood är alltid inne.</p>
    </article>
  </body>
</html>