<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%cf%84%ce%b1%ce%bd%ce%b1%cf%83%cf%84%ce%b5%cf%85%cf%84%ce%b9%ce%ba%cf%8c-%ce%bc%ce%b5-%ce%ba%ce%bb%ce%b5%ce%b9%cf%83%cf%84%ce%ac-%ce%ba%ce%ad%ce%bd%cf%84%cf%81%ce%b1-%ce%ba%ce%b1%ce%b9-1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T05:52:39+00:00"/>
    <meta property="og:title" content="Μεταναστευτικό: Με κλειστά κέντρα και 1.700 προσλήψεις το σχέδιο της κυβέρνησης"/>
    <meta property="og:description" content="Σε μία προσπάθεια να ελέγξει τις αντιδράσεις των τοπικών αρχόντων για τη μεταφορά μεταναστών και προσφύγων, ο πρωθυπουργός συγκάλεσε σύσκεψη με τους περιφερειάρχες."/>
  </head>
  <body>
    <article>
      <h1>Μεταναστευτικό: Με κλειστά κέντρα και 1.700 προσλήψεις το σχέδιο της κυβέρνησης</h1>
      <address>
        <time datetime="2019-11-19T05:52:39+00:00">19 Nov 2019, 05:52</time>
      </address>
      <p>
        <b>Σε μία προσπάθεια να ελέγξει τις αντιδράσεις των τοπικών αρχόντων για τη μεταφορά μεταναστών και προσφύγων, ο πρωθυπουργός συγκάλεσε σύσκεψη με τους περιφερειάρχες.</b>
      </p>
      <p>Στη σύσκεψη συμμετείχαν ο υπουργός Προστασίας του Πολίτη Μιχάλης Χρυσοχοΐδης, ο υπουργός Επικρατείας Γιώργος Γεραπετρίτης, ο υπουργός Εσωτερικών Τάκης Θεοδωρικάκος, ο υφυπουργός Ανάπτυξης αρμόδιος για το ΕΣΠΑ Γιάννης Τσακίρης, ο υφυπουργός Άμυνας Αλκιβιάδης Στεφανής, ο υφυπουργός Εσωτερικών αρμόδιος για την Αυτοδιοίκηση Θεόδωρος Λιβάνιος, ο κυβερνητικός εκπρόσωπος Στέλιος Πέτσας, ο υφυπουργός παρά τω πρωθυπουργώ Άκης Σκέρτσος και αρμόδιοι Γενικοί Γραμματείς.</p>
      <p>Μπορεί στην ατζέντα να ήταν η απορρόφηση κονδυλίων του ΕΣΠΑ, και η ενίσχυση των αρμοδιοτήτων τους, αλλά αυτό που καίει το Μέγαρο Μαξίμου είναι το μεταναστευτικό. Γι’ αυτό και ο Κυριάκος Μητσοτάκης ζήτησε από τους περιφερειάρχες να βάλουν πλάτη, τονίζοντας πως «δεν γίνεται να δίνω μάχη και να ζητάω αλληλεγγύη από την Ευρώπη όταν δεν υπάρχει αλληλεγγύη μεταξύ μας».</p>
      <p>Είναι αξιοσημείωτο πως ο πρωθυπουργός προσπάθησε να διαφοροποιηθεί από την κυβέρνηση Τσίπρα: «Η σημερινή κυβέρνηση ακολουθεί άλλη πολιτική. Αλλάξαμε το νόμο για το άσυλο και τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. Προχωράμε στη δημιουργία κλειστών προαναχωρησιακών κέντρων, ώστε να ελέγχουμε ποιός μπαίνει και ποιός βγαίνει».</p>
      <p>Η Κουμουνδούρου, πάντως, δεν έχασε την ευκαιρία. «Μαθαίνουμε ότι ο κ. Μητσοτάκης ζήτησε αλληλεγγύη, μετά από τους βουλευτές του, και από τους περιφερειάρχες της ΝΔ για τη διαχείριση της προσφυγικής και μεταναστευτικής κρίσης… Δεν είναι οι ίδιοι που προεκλογικά μαζί με τον κ. Μητσοτάκη έκαναν ανένδοτο κατά του ΣΥΡΙΖΑ, λέγοντας πως η μετεγκατάσταση προσφύγων από τα νησιά δεν είναι λύση; Για πολλοστή φορά, παρά την εγκληματική καθυστέρηση που οδήγησε την κατάσταση στο προσφυγικό στο σημερινό μπάχαλο, καλωσορίζουμε τον κ. Μητσοτάκη και τη ΝΔ στην πραγματικότητα».</p>
      <p>Η πραγματικότητα είναι ότι οι ροές όχι μόνο συνεχίζονται αμείωτες, αλλά και είναι αυξημένες. Σύμφωνα με επίσημα στοιχεία από την Παρασκευή μέχρι το πρωί της Δευτέρας (18/11), οι Λιμενικοί εντόπισαν και διέσωσαν περισσότερους από 700 πρόσφυγες-μετανάστες σε νησιά του Αιγαίου (Λέσβος, Σάμος, Χίος και Κως). Το πρωί της Δευτέρας μεταφέρθηκαν από τα νησιά στον Πειραιά 179 αιτούντες άσυλο, με σκοπό να διοχετευτούν σε δομές φιλοξενίας στην ηπειρωτική Ελλάδα.</p>
      <p>Σε μια προσπάθεια να θέσει υπό έλεγχο την κατάσταση, η κυβέρνηση ανακοίνωσε την πρόσληψη 400 συνοριοφυλάκων στον Έβρο, καθώς και 500 υπαλλήλων στις υπηρεσίες ασύλου στα νησιά και στην ηπειρωτική Ελλάδα. Επιπροσθέτως θα προσληφθούν και 800 άτομα για τη φύλαξη των θαλασσίων συνόρων και των hotspot.</p>
      <p>Είναι ενδεικτικό του κλίματος ότι ο Περιφερειάρχης Βορείου Αιγαίου Κώστας Μουτζούρης έθεσε ως όρο για να αποδεχθεί τη δημιουργία ενός κλειστού προαναχωρησιακού κέντρου σε κάθε νησί, να κλείσουν τα hotspot στη Μόρια της Λέσβου, στη ΒΙΑΛ της Χίου και στο Βαθύ της Σάμου. Ο Κώστας Μουτζούρης έκανε ειδική με δραματικούς τόνους αναφορά στην κατάσταση που επικρατεί στη Μόρια. Οι κυβερνητικές αποφάσεις αναμένεται να ανακοινωθούν αύριο Τετάρτη.</p>
    </article>
  </body>
</html>