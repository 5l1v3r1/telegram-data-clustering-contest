<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/porzingim-tresais-double-double-pec-kartas.d?id=51648877"/>
    <meta property="og:site_name" content="DELFI"/>
    <meta property="article:published_time" content="2019-11-19T05:32:38+00:00"/>
    <meta property="og:title" content="Porziņģim trešais 'double double' pēc kārtas "/>
    <meta property="og:description" content="Nacionālās basketbola asociācijas (NBA) regulārajā čempionātā trešajā spēlē pēc kārtas &quot;double double&quot; sasniedza Kristaps Porziņģis, palīdzot Dalasas &quot;Mavericks&quot; pirmdien, 18. novembrī, ar 117:110 36:22, 23:27, 34:30, 24:31) pieveikt Dāvja Bertāna bijušo vienību Sanantonio &quot;Spurs."/>
  </head>
  <body>
    <article>
      <h1>Porziņģim trešais 'double double' pēc kārtas </h1>
      <address><time datetime="2019-11-19T05:32:38+00:00">19 Nov 2019, 05:32</time> by <a rel="author">DELFI Sports</a></address>
      <p>
        <b>Nacionālās basketbola asociācijas (NBA) regulārajā čempionātā trešajā spēlē pēc kārtas "double double" sasniedza Kristaps Porziņģis, palīdzot Dalasas "Mavericks" pirmdien, 18. novembrī, ar 117:110 36:22, 23:27, 34:30, 24:31) pieveikt Dāvja Bertāna bijušo vienību Sanantonio "Spurs.</b>
      </p>
      <p>Liepājnieks šoreiz mačā guva 18 punktus un izcīnīja desmit atlēkušās bumbas, divciparu skaitli divos statistikas rādītājos sasniedzot trešajā mačā pēc kārtas. Viņš nospēlēja 31:33 minūtes, realizēja četrus no deviņiem tālmetiniem, divus no pieciem divpunktu un divus no četriem soda metieniem. Porziņģa kontā arī viena rezultatīva piespēle, kā arī divas kļūdas un četras personiskās piezīmes.</p>
      <figure>
        <iframe src="https://www.youtube.com/embed/pEbgkJ58zuY" width="560" height="315" data-service="Youtube" scrolling="no"/>
      </figure>
      <p>Fenomenāli "Mavericks" rindās turpina spēlēt slovēņu zvaigzne Luka Dončičs, kurš jau sesto reizi sezonā un otro reizi pēdējos trīs mačos sasniedza "triple double". Slovēnis šoreiz guva 42 punktus, izdarīja 12 rezultatīvas piespēles un izcīnīja 11 atlēkušās bumbas.</p>
      <p>Dončičam 42 gūtie punkti ir NBA karjeras rezultativitātes rekords. Slovēnis ar savu sniegumu mačā pret "Spurs" ir kļuvis par otro visu laiku jaunāko basketbolistu NBA vēsturē, kurš izcēlies ar "triple double" un sasniedzis 40 gūto punktu robežu. Pirmajā vietā šajā rādītājā ir Dončiča bērnības dienu elks Lebrons Džeimss.</p>
      <figure>
        <iframe data-src="https://twitter.com/nbastats/status/1196641789417013248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dončičs ar savu sniegumu turpina pārsteigt NBA un visu pasauli. Aizvadītajos 13 mačos viņš vidēji guvis 29,5 punktus, izcīnījis 10,7 atlēkušās bumbas un izdarījis 9,3 rezultatīvas piespēles. Iepriekšējās trīs sezonās noslēgumā ar šo savdabīgo "triple double" spējis izcelties Rasels Vestbrūks, bet pirms tam visas sezonas gaitā šādiem trīs galvenajiem statistikas rādītājiem spējis pietuvoties tikai leģendārais Oskars Robertsons tālajā 1961./1962. gada sezonā.</p>
      <p>Vēl 22 punktus uzvarētājiem guva Dorians Finnejs-Smits. "Spurs" sastāvā ar 36 punktiem izcēlās Demars derozans, bet 16 punkti Lamarkusam Oldridžam.</p>
      <p>Dončičs un Porziņģis palīdzēja "Mavericks" veikt izrāvienu spēles sākumā un izvirzīties vadībā ar 9:2. Dalasas komanda saglabāja drošu vadību līdz pat pēdējai ceturtdaļai, bet tad "Spurs" pietuvojās līdz divu punktu attālumam. Porziņģis svarīgā brīdī pielaboja Dončiča neprecīzo metienu, "Mavericks" nedaudz palielināja pārsvaru, bet tad nepilnas trīs minūtes pirms pamatlaika beigām atkal "Spurs" pietuvojās līdz "-3". Pusotru minūti komandas nespēja gūt punktus, "sausuma" periodu pārtrauca Finnejs-Smits. Mirkli vēlāk Rudijs Gejs ar tālmetienu saglabāja "Spurs" cerības izglābties mačā (110:112), bet uzreiz ar tālmetienu atbildēja Dončičs (115:110), izšķirot mača likteni.</p>
      <p>NBA Rietumu konferences kopvērtējumā "Mavericks" ar astoņām uzvarām 13 spēlēs ir sestajā vietā. Sezonas turpinājumā "Mavericks" sagaida vēl divi mači četru mājas spēļu sērijā - pret problēmu nomocīto Goldensteitas "Warriors", kas šobrīd ir līgas vājākā vienība, un Klīvlendas "Cavaliers".</p>
    </article>
  </body>
</html>