<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/fira-valencia-renaixera-nou-model-gestio-abans-consell-assumisca-deute-entitat"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T05:33:00+00:00"/>
    <meta property="og:title" content="Fira València 'renaixerà' amb un nou model de gestió abans que el Consell assumisca el deute de l'entitat"/>
    <meta property="og:description" content="Davant la impossibilitat d'arribar a un acord amb els bonistes, la Generalitat s'ha vist forçada a invertir el procediment i decidirà primer el nou model de l'ens."/>
  </head>
  <body>
    <article>
      <h1>Fira València 'renaixerà' amb un nou model de gestió abans que el Consell assumisca el deute de l'entitat</h1>
      <h2>Davant la impossibilitat d'arribar a un acord amb els bonistes, la Generalitat s'ha vist forçada a invertir el procediment i decidirà primer el nou model de l'ens</h2>
      <address><time datetime="2019-11-19T05:33:00+00:00">19 Nov 2019, 05:33</time> by <a rel="author">Ana Bellido</a></address>
      <p>VALÈNCIA. Fira València tindrà un nou model de gestió abans que la Generalitat assumisca per complet el deute de l'entitat. Unes discrepàncies amb els bonistes de l'ens, en la seua majoria empreses, que es neguen a acceptar la subrogació de l'entitat firal per part de l'administració, han obligat ha canviar el full de ruta previst.<br/><br/>Així ho ha explicat aquest dimarts el subsecretari autonòmic d'Economia i responsable de les fires, Natxo Costa, als mitjans de comunicació abans de participar en la reunió del patronat firal i després de la comissió de seguiment de la qual formen part l'administració autonòmica i l'Ajuntament de València, on s'ha posat de manifest aquesta i altres qüestions d'actualitat, com és el cas de què passarà amb la presidència del Comité Executiu i la compensació del deute de la fira a Hisenda.<br/><br/>Així, segons ha explicat Costa, l'actual Fira València es dissoldrà per a immediatament renàixer amb un nou model de gestió, encara per definir, i forçar així els bonistes a acceptar el canvi. Les reticències principals dels inversors passen perquè si accepten voluntàriament la subrogació, perdrien l'assegurança adquirida quan van comprar els bons i tal com ha admés Costa, el rating de risc la Generalitat és menor al de l'empresa asseguradora.<br/><br/>Amb el canvi el que es pretén és posar els inversors en la tessitura d'acceptar el canvi i perdre l'assegurança o recuperar ja la seua inversió i quedar-se sense la rendibilitat dels bons.<br/><br/>El 24 de gener del 2018 les Corts van aprovar un decret llei perquè la Generalitat assumisca el deute financer de 480,81 milions d'euros de Fira València, al qual calia sumar els bons que es van emetre per a escometre l'ampliació de la fira als anys 2000, que ara estan en mans d'inversors que no volen perdre l'assegurança. Per a assumir l'emissió, l'asseguradora exigia que la Generalitat complira amb el fons de reserva estipulat, i l'administració pretenia cancel·lar el contracte de l'asseguradora, però els bonistes s'han oposat, entre altres motius perquè no volien perdre la garantia que implicava aqueix contracte.<br/><br/>Donada aquesta situació, la Conselleria ha iniciat ja les negociacions per a <a href="https://www.diarilaveu.com/empresariat-vol-definir-gestio-fira-valencia-abans-triar-president-aposta-model-publicoprivat">definir el nou model de gestió</a> de la Fira, dissoldre l'actual entitat i acte seguit reobrir la nova. Aquesta dissolució no implicaria la desaparició del deute, ni de l'activitat firal, ni dels bons. De fet, Costa ha insistit que la voluntat de la Conselleria és que la nova entitat mantinga la plantilla actual de la Fira.<br/><br/>Sobre el model, des de la Conselleria sempre s'ha defensat que Fira València siga una institució publicoprivada i en mans valencianes que busque el benefici de l'enconomia valenciana en general, i no el seu propi rèdit econòmic, tot i que ha assenyalat que amb l'entitat sanejada, les perspectives són que continue tenint beneficis. No obstant això, encara no hi ha res tancat i és ara quan es comencen les negociacions per a iniciar la reconversió i veure qui o com s'assumirà la presidència del <a href="https://www.diarilaveu.com/economia-celebra-patronal-accepte-gestio-mixta-fira-resta-importancia-president">Comité Executiu de l'ens.</a></p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
      </related>
    </article>
  </body>
</html>