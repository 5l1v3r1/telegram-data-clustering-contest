<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/firmy/dla-firm/jak-zmniejszyc-straty-zwiazane-z-zatorami-platniczymi/t26f8y6"/>
    <meta property="og:site_name" content="Business Insider"/>
    <meta property="article:published_time" content="2019-11-19T05:14:00+00:00"/>
    <meta property="og:title" content="Jak walczyć z zatorami płatniczymi? Prawo daje ci dobre narzędzia"/>
    <meta property="og:description" content="Każda firma może zażądać od swojego kontrahenta odsetek w wysokości 9,5 proc. oraz 40 euro rekompensaty za koszty odzyskania należności. To ustawowy standard, od którego nierzetelnemu przedsiębiorcy trudno się uchylić. Sprawdziliśmy, czy warto domagać się takiego odszkodowania za poniesione straty. Bo przecież długie oczekiwanie na zapłatę, to realne koszty dla wierzyciela."/>
  </head>
  <body>
    <article>
      <h1>Jak walczyć z zatorami płatniczymi? Prawo daje ci dobre narzędzia</h1>
      <address><time datetime="2019-11-19T05:14:00+00:00">19 Nov 2019, 05:14</time> by <a rel="author" href="https://businessinsider.com.pl/zrodla/informacja-gospodarcza-i-windykacja-naleznosci" target="_blank">Informacja gospodarcza i windykacja należności</a></address>
      <figure>
        <img src="http://ocdn.eu/images/pulscms/MWE7MDA_/28a2b8446d83a75f4878c4db1509bc87.jpg"/>
        <figcaption>Przepisy dają firmom możliwości ubiegania się o rekompensatę z tytułu opóźnień płatniczych. Wyjaśniamy jak z nich skorzystać<cite>Foto: materiały prasowe</cite></figcaption>
      </figure>
      <p>Każda firma może zażądać od swojego kontrahenta odsetek w wysokości 9,5 proc. oraz 40 euro rekompensaty za koszty odzyskania należności. To ustawowy standard, od którego nierzetelnemu przedsiębiorcy trudno się uchylić. Sprawdziliśmy, czy warto domagać się takiego odszkodowania za poniesione straty. Bo przecież długie oczekiwanie na zapłatę, to realne koszty dla wierzyciela.</p>
      <p>Nowelizacja ustawy z dnia 8 marca 2013 r. o terminach zapłaty w transakcjach handlowych, która to od 1 stycznia będzie się nazywać Ustawą o przeciwdziałaniu nadmiernym opóźnieniom w transakcjach handlowych, ma na celu skuteczniejsze <a href="https://ad.doubleclick.net/ddm/trackclk/N9439.127443ONET.PL/B23177201.260604195;dc_trk_aid=456132813;dc_trk_cid=121155494;strona=onet.pl;typ=portal;dc_lat=;dc_rdid=;tag_for_child_directed_treatment=;tfua=">zwalczanie zatorów płatniczych</a>. Część przepisów istniała już wcześniej, ale dodano wiele nowych, które wzmacniają pozycję wierzycieli.</p>
      <ul>
        <li>
          <b>Dłużnikowi można naliczyć ustawowe odsetki za zwłokę w opłacaniu faktur, a są one dość wysokie – zrekompensują wierzycielowi poniesione koszty.</b>
        </li>
        <li>
          <b>Nie jest kluczowe, w jakiej wysokości koszty odzyskania należności ponosi wierzyciel. Może naliczyć dłużnikowi zryczałtowaną opłatę o równowartości 40 euro</b>
        </li>
        <li>
          <b>Nowe zapisy w prawie mają przeciwdziałać zatorom płatniczym. Ale wierzyciele muszą zacząć z nich korzystać.</b>
        </li>
      </ul>
      <p>Przede wszystkim warto wiedzieć, jaka jest wysokość odsetek, które wierzyciel może naliczać dłużnikowi. Nie są to bowiem zwykłe ustawowe odsetki, ani nawet odsetki za opóźnienie, tylko <b>odsetki ustawowe za opóźnienie w transakcjach handlowych</b>. Stosuje się je w relacji między firmami (nie dotyczą transakcji, w których klientami są osoby fizyczne nieprowadzące działalności gospodarczej).</p>
      <p>A są dość wysokie. <b>Wynoszą obecnie 9,5 proc.</b> w stosunku rocznym. Są zmienne i zależą od stopy referencyjnej NBP, która wynosi teraz 1,5 proc. Dolicza się do niej 8 pkt. procentowych. Jeśli NBP podniesie stopy, rosną również odsetki ustawowe za opóźnienie w transakcjach handlowych. Od 1 stycznia 2020 roku, zgodnie z nowelizacją ustawy, wzrosną do 11,5 proc. (stopa referencyjna NBP plus 10 pkt. proc.).</p>
      <p>Ważnym zapisem w ustawie jest również <b>ryczałtowa opłata za koszty odzyskania należności. Stawka ta wynosi równowartość 40 euro, czyli obecnie około 170 zł</b>. Wylicza się ją według średniego kursu euro ogłoszonego przez Narodowy Bank Polski ostatniego dnia roboczego miesiąca poprzedzającego miesiąc, w którym świadczenie pieniężne stało się wymagalne. Od nowego roku kwota 40 euro będzie dotyczyć wierzytelności do 5 tys. zł. Ryczałt jest niezależny od faktycznie poniesionych kosztów.</p>
      <p>„<b>Kwota ta ma charakter zryczałtowanej należności, która przysługuje wierzycielowi bez względu na fakt, czy rzeczywiście poniósł szkodę w takiej wysokości</b>” – pisze na stronie PARP-u Dariusz Łysak z Kancelarii Prawnej Lebek i Wspólnicy sp. k. Zwraca jednak uwagę na fakt, że Sąd Najwyższy podważał zasadność stosowania ryczałtu bez odniesienia do faktycznie poniesionych kosztów. Jednak to do obowiązków sądu orzekającego w konkretnej sprawie o przyznanie równowartości 40 euro należy zbadanie, czy wierzyciel nie nadużył przyznanego mu prawa.</p>
      <p>Tak więc jeśli dłużnik nie będzie chciał zapłacić 40 euro i sprawa trafi do sądu, to ten rozstrzygnie, czy ta opłata należy się, czy jednak nie. Problem w tym, czy warto procesować się o 170 zł?</p>
      <p>Co ważne, wierzyciel nie musi udowadniać, jakie faktycznie koszty odzyskania należności poniósł. Przynajmniej wtedy, kiedy naliczył ryczałt w wysokości 40 euro. Może bowiem zażądać zwrotu faktycznie poniesionych kosztów. Jednak od 1 stycznia zmieniają się też zasady naliczania ryczałtu. <b>Przy zaległych fakturach na kwotę od 5 do 50 tys. zł należeć się będzie bowiem 70 euro, a przy zaległościach na ponad 50 tys. zł – 100 euro</b>.</p>
      <h3>Symulacja kosztów i rekompensat</h3>
      <p>Czy ustawowe prawa wierzyciela zrekompensują mu poniesione koszty? Aby to wyliczyć, przyjęliśmy model, w którym przedsiębiorca wystawia fakturę z 30-dniowym terminem płatności. Nie otrzymuje zapłaty w terminie, więc zleca Biuru Informacji Gospodarczej wysłanie wezwania do zapłaty. Jest w nim zawarta informacja, że po upływie miesiąca od wysłania wezwania, dłużnik zostanie wpisany do rejestru dłużników prowadzonego przez <a href="https://ad.doubleclick.net/ddm/trackclk/N9439.127443ONET.PL/B23177201.260604195;dc_trk_aid=456132813;dc_trk_cid=121155494;strona=onet.pl;typ=portal;dc_lat=;dc_rdid=;tag_for_child_directed_treatment=;tfua=">BIG InfoMonitor</a>. Obecność na takiej liście jest biznesowym napiętnowaniem, bowiem zdarza się, że widząc taką informację kontrahenci dłużnika wycofują się ze współpracy z nim, a banki odmawiają finansowania.</p>
      <p>Dłużnik nie zapłacił, więc znalazł się w rejestrze. Jednak po miesiącu figurowania w nim doszedł do wniosku, że woli zapłacić, aby zniknąć z listy nierzetelnych płatników. W końcu, po 90 dniach od wystawienia faktury, po 60 dniach od terminu płatności, uregulował zobowiązanie.</p>
      <p>Nasz modelowy przedsiębiorca miał w swój biznesplan wkalkulowane 30-dniowe oczekiwanie na zapłatę (taki był ustalony termin płatności), ale kolejnych 60 dni już nie przewidział. Aby sfinansować swoją działalność, musiał sięgnąć po kredyt obrotowy. Sprawdziliśmy ofertę pięciu dużych banków. Średnie oprocentowanie takiego finansowania wynosi 7 proc. w skali roku. Kosztów prowizji przyznania takiego kredytu nie braliśmy pod uwagę wychodząc z założenia, że firma i tak ma uruchomiony taki kredyt i korzysta z niego, więc specjalnie dla tego dłużnika nie musiała go aktywować.</p>
      <p>Jeśli faktura opiewa na 1 000 zł, to koszt kredytu na sfinansowanie wydatków przez 60 dni oczekiwania na płatność wynosi 11,67 zł. Naliczona kwota wg odsetek ustawowych za opóźnienie w transakcjach handlowych wynosi 15,83 zł.</p>
      <p>
        <b>W sytuacji, gdy zaległości płatnicze wynoszą 5 000 zł, to przedsiębiorca płaci swojemu bankowi 58,33 zł, a dłużnikowi nalicza 79,19 zł odsetek.</b>
      </p>
      <p>Tak więc 9,5-procentowe odsetki ustawowe za opóźnienie w transakcjach handlowych w pełni rekompensują koszt sięgnięcia po kredyt obrotowy, nawet gdyby był droższy od średniej rynkowej. Trzeba podkreślić, że wysokości tych odsetek dłużnik nie może podważyć. Są zapisane w ustawie. Twarde prawo, ale prawo.</p>
      <h3>Czy 40 euro ryczałtu wystarczy?</h3>
      <p>Teraz kwestia doliczenia ryczałtowej opłaty rekompensującej koszty dochodzenia należności. Czy jest ona wystarczającej wysokości? Jeśli wierzyciel wynajmie prawnika, który się ceni, aby zajął się sprawą długów, z pewnością 40 euro nie wystarczy. Jednak tak jak już nakreśliliśmy w naszym modelu, <a href="https://ad.doubleclick.net/ddm/trackclk/N9439.127443ONET.PL/B23177201.260604195;dc_trk_aid=456132813;dc_trk_cid=121155494;strona=onet.pl;typ=portal;dc_lat=;dc_rdid=;tag_for_child_directed_treatment=;tfua=">wierzyciel korzysta z usług BIG InfoMonitor,</a> czyli z jednej z tańszych metod odzyskiwania długów. W takim scenariuszu ryczałt pokryje mu nie tylko faktyczne koszty, ale również poświęcony czas oraz jeszcze będzie pewnym zadośćuczynieniem za zszargane nerwy.</p>
      <p><b>Nasz modelowy przedsiębiorca zapłacił BIG InfoMonitor za wysłanie wezwania do zapłaty, za wpis do rejestru dłużników oraz za poinformowanie dłużnika, że w nim figuruje łącznie 13 zł.</b> Tak przynajmniej wynika z cennika zamieszczonego na stronie BIG InfoMonitor, który dotyczy firm niebędących stałymi klientami Biura. Klienci abonamentowi w ogóle nie płacą za wpis do rejestru.</p>
      <p>Skoro wierzyciel poniósł koszt (nie ważne w jakiej wysokości), to należy mu się zryczałtowana rekompensata w wysokości 40 euro. Jeśli dłużnik zaneguje wysokość tej kwoty, to sąd rozstrzygnie, czy ma zapłacić, czy nie. Ustawa jednak jednoznacznie pozwala ją naliczyć.</p>
      <p><b>Naliczenie ryczałtu w wysokości 170 zł i poniesienie kosztów odzyskania należności w wysokości 13 zł jest dla wierzyciela korzystnym rozwiązaniem</b>. I wcale nie chodzi o to, aby korzystając z prawa wyżywać się na dłużnikach, gnębić ich ponad miarę. Skoro oni próbują kredytować się kosztem innych firm narażając je na utratę płynności finansowej, niech poczują, że nie są bezkarni. Jeśli jeden i drugi przedsiębiorca naliczy im odsetki i opłatę ryczałtową, to może kolejnym swoim kontrahentom zapłacą w terminie. Dojdą do wniosku, że jednak taniej jest wziąć kredyt w banku niż kredytować się kosztem swoich kontrahentów. I o to chodzi. Poza <a href="https://ad.doubleclick.net/ddm/trackclk/N9439.127443ONET.PL/B23177201.260604195;dc_trk_aid=456132813;dc_trk_cid=121155494;strona=onet.pl;typ=portal;dc_lat=;dc_rdid=;tag_for_child_directed_treatment=;tfua=">wpisaniem do rejestru dłużników, będą bać się dodatkowych kosztów</a>. Dlaczego ty masz brać kredyt, aby dotrwać do momentu, kiedy dłużnik zapłaci? Niech on weźmie kredyt i zapłaci ci w terminie. Jeśli będziesz korzystał ze swoich praw, kredyt będzie dla niego tańszy niż zaleganie z płatnościami.</p>
      <related>
        <h4>Zobacz także</h4>
        <a href="https://businessinsider.com.pl/firmy/jak-sklonic-dluznika-do-zaplaty-wystarczy-wezwanie-wazne-jednak-kto-je-wysle/2eqb692"/>
      </related>
    </article>
  </body>
</html>