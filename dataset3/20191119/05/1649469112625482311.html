<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/maistas/nauja-vietele/nauja-ir-unikali-sostines-kavine-nukels-i-mistiskaji-tvin-pyksa/"/>
    <meta property="og:site_name" content="Made in vilnius"/>
    <meta property="article:published_time" content="2019-11-19T05:45:00+00:00"/>
    <meta property="og:title" content="Nauja ir unikali sostinės kavinė nukels į mistiškąjį Tvin Pyksą"/>
    <meta property="og:description" content="Sostinėje atidaryta pirmoji „speakeasy“ koncepto kavinė. Šis konceptas, įprastai naudojamas barams ar naktiniams klubams, atėjo iš JAV, kai 1920-1933 metais ten galiojo sausais įstatymas, draudžiantis prekybą alkoholiniais gėrimais. Tuo metu JAV veikdavo nelegalūs barai, neturintys jokių iškabų ar nuorodų, o kad patektum į tokią užeigą, turėdavai tiksliai žinoti, kur ji..."/>
  </head>
  <body>
    <article>
      <h1>Nauja ir unikali sostinės kavinė nukels į mistiškąjį Tvin Pyksą</h1>
      <address><time datetime="2019-11-19T05:45:00+00:00">19 Nov 2019, 05:45</time> by <a rel="author">Made in Vilnius</a></address>
      <p>Sostinėje atidaryta pirmoji „speakeasy“ koncepto kavinė. Šis konceptas, įprastai naudojamas barams ar naktiniams klubams, atėjo iš JAV, kai 1920-1933 metais ten galiojo sausais įstatymas, draudžiantis prekybą alkoholiniais gėrimais. Tuo metu JAV veikdavo nelegalūs barai, neturintys jokių iškabų ar nuorodų, o kad patektum į tokią užeigą, turėdavai tiksliai žinoti, kur ji yra, bet niekada apie tai nekalbėti garsiai (išvertus iš anglų kalbos speakeasy reiškia kalbėk negarsiai).</p>
      <p>Kavinė „Black Lodge Cafe“ unikali ne tik savo slaptumu. Šioje kavinėje yra tik vienas staliukas ir tik trys sėdimos vietos, fone visada groja viena ir ta pati daina, o kavinės meniu rasite tik vieną gėrimą bei vieną desertą. Jums tai atrodo mažų mažiausiai keista? Būtent! Žodžiu „keista“ labai dažnai apibūdinama JAV režisieriaus Deivido Lynčo kūryba, o kavinė „Black Lodge Cafe“ ir yra skirta būtent šio režisieriaus kūrybos gerbėjams. Tiksliau sakant, kavinė didžiausią įspūdį paliks Deivido Lynčo bei Marko Frosto šedevro „Tvin Pykso miestelis“ fanams, kurių visame pasaulyje, o, žinoma, ir Lietuvoje yra tikrai daug. Matę šį, turbūt labiausiai 90-ųjų kultūrą formavusį ir atspindintį serialą, iškart supras, kad kavinės „Black Lodge Cafe“ interjeras atkartoja mistiškiausios šio serialo vietos – Juodosios ložės raudonąjį laukimo kambarį. Kavinės meniu taip pat padiktuotas serialo – specialusis FTB agentas Deilas Kuperis Tvin Pykso miestelyje nuolat mėgavosi juoda kava ir vyšnių pyragu. Būtent puodelį juodos kavos bei gabalėlį vyšnių pyrago gaus kiekvienas, atėjęs į „Black Lodge Cafe“. Net ir kava čia ruošiama tokiu pat būdu, kaip 1990-aisiais Tvin Pykse, o gausiai vyšniomis užpildytas pyragas gaminamas ir kepamas čia pat, o ne atvežamas šaldytas.</p>
      <p>Kaip visgi rasti kavinę „Black Lodge Cafe“? Kavinės lokaciją sužinosite rezervavę staliuką joje, tai padaryti galite kavinės puslapyje <a href="http://www.blacklodgecafe.eu/">http://www.blacklodgecafe.eu/</a>. Po rezervacijos taip pat sužinosite, kur rasti raktą nuo senų durų, vedančių į „Black Lodge Cafe“. Taip taip, atėję kavinę rasite užrakintą ir joje būsite vieni. Tik būkite atsargūs – sakoma, kad labai blogos sielos taip ir lieka įkalintos Juodojoje ložėje.</p>
      <slideshow>
        <figure>
          <img src="https://cdn3.hellovilnius.lt/wp-content/uploads/2019/11/Foto7-585x390.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn1.hellovilnius.lt/wp-content/uploads/2019/11/Foto6-585x329.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn3.hellovilnius.lt/wp-content/uploads/2019/11/Foto5-585x454.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn1.hellovilnius.lt/wp-content/uploads/2019/11/Foto4-585x390.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn3.hellovilnius.lt/wp-content/uploads/2019/11/Foto3-585x390.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn1.hellovilnius.lt/wp-content/uploads/2019/11/Foto2-585x365.jpg"/>
          <figcaption>Nuotr.: Black Lodge Cafe</figcaption>
        </figure>
        <figure>
          <img src="https://cdn3.hellovilnius.lt/wp-content/uploads/2019/11/Foto1-585x329.jpg"/>
          <figcaption>Nuotr.: Black Lodge Cafe</figcaption>
        </figure>
      </slideshow>
      <p>
        <i>Straipsnis parengtas bendradarbiaujant su „Black Lodge Cafe“</i>
      </p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>59 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/maistas/nauja-vietele/gedimino-prospekte-atidaryta-dar-viena-maisto-hale-gastronomas-food-hall-nuotraukos/"/>
        <a href="https://madeinvilnius.lt/maistas/nauja-vietele/ozo-gatveje-atidarytas-55-asis-hesburger-restoranas-lietuvoje/"/>
        <a href="https://madeinvilnius.lt/maistas/park-town-verslo-centre-atidarytas-naujas-restoranas-lunch-up/"/>
        <a href="https://madeinvilnius.lt/maistas/nauja-vietele/ogmios-mieste-atidarytas-naujas-restoranas-bola/"/>
        <a href="https://madeinvilnius.lt/maistas/nauja-vietele/akropolyje-atidarytas-naujas-sporto-baras-restoranas-70-ekranu-interaktyvus-baulingas-ir-stalo-kerlingas/"/>
        <a href="https://madeinvilnius.lt/maistas/nauja-vietele/amerikos-skoniai-vilniuje-akropolyje-atidarytas-pirmasis-dinner-map-restoranas/"/>
      </related>
    </article>
  </body>
</html>