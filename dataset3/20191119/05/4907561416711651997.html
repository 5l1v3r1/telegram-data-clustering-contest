<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/dr-haydar-dumen/ruzgarin-yonu-degisirse-2220333"/>
    <meta property="og:site_name" content="Posta"/>
    <meta property="article:published_time" content="2019-11-19T05:01:09+00:00"/>
    <meta property="og:title" content="Rüzgarın yönü değişirse"/>
    <meta property="og:description" content="Aşkın ilk günleri her iki taraf mutludur. İlişki uzadıkça, çift birbirini tanıdıkça sorunlar ve kıskançlıklar baş gösterir. Cinsellik tat vermez olur. O mutlu ve güzel günleri özlersiniz. İşte aşk böyle bir şeydir. Rüzgar bir kez yön değiştirip soğuk esmeye başlarsa çok üzülürsünüz."/>
  </head>
  <body>
    <article>
      <h1>Rüzgarın yönü değişirse</h1>
      <address><time datetime="2019-11-19T05:01:09+00:00">19 Nov 2019, 05:01</time> by <a rel="author">Dr. Haydar Dümen</a></address>
      <p>
        <i>Aşkın ilk günleri her iki taraf mutludur. İlişki uzadıkça, çift birbirini tanıdıkça sorunlar ve kıskançlıklar baş gösterir. Cinsellik tat vermez olur. O mutlu ve güzel günleri özlersiniz. İşte aşk böyle bir şeydir. Rüzgar bir kez yön değiştirip soğuk esmeye başlarsa çok üzülürsünüz.</i>
      </p>
      <p>
        <b>Evliliğe saklıyoruz</b>
      </p>
      <p>24 yaşındayım ve şeker hastasıyım. Şimdiye kadar 1 kez cinsel ilişkiye girdim, boşalamadım. Sevgilimi çok seviyorum ama her şeyi evliliğe saklıyoruz. Acaba aşk cinsellliği öldürür mü? Bir de cinsel isteğim çok, sertleşme sorunum var. Ne önerirsiniz?</p>
      <p>
        <b>CEVAP</b>
      </p>
      <p>Değerli okurum, bu ciddi bir sorun. Penise gelen damarlarının dönüş yolunda kaçak olması ihtimali var. Bunun teşhisi için renkli penil dopleri yaptırman gerekiyor. Ancak bu aşamadan sonra ilerisi için ne yapılacak bunu sana uzman söyleyecek. Penil dopleri için de doktordan istek yazısını al ki yanlış yapılmasın. İş ciddi takip edilsin, evlenmeden önce mutlaka uzmandan öneri al.</p>
      <p>
        <b>Hemen sertleşiyor</b>
      </p>
      <p>18 yaşındayım. Sevgilimle el ele tutuştuğumda bile cinsel organım sertleşiyor. Bu bir sorun mu yoksa doğal bir şey mi?</p>
      <p>
        <b>CEVAP</b>
      </p>
      <p>Daha ne istiyorsun be oğlum? Mekanizma otomatik çalışıyor, bırak fukarayı ne isterse onu yapsın. Fazla karışma, yolunu şaşırtma.</p>
      <p>
        <b>Cinsellikten uzaklaşıyor</b>
      </p>
      <p>Erkek arkadaşımla aynı evde yaşıyoruz. 29 yaşındayım, 5 yıllık ilişkimiz var. Artık sekse ilgisiz. Onun ilgisini çekebilmek için birçok yol denedim, olmuyor. Sevgilim gün boyu televizyon, bilgisayar başında. Haftada 1-2 kez ilişkiye girmemiz gerekmez mi?</p>
      <p>
        <b>CEVAP</b>
      </p>
      <p>Sevgili okurum, bu ilişki soğukluk dönemine doğru gidiyor. Haftada 1-2 kez seks normaldir. Ama buna da zaman ayırmıyorsa ilişkinizde uzaklaşma söz konusu. Bu konuda partnerin anladığım kadarıyla biraz soğuk ve acemi biri. 5 yıllık bir ilişki ya bitmeli ya da olumlu sonuçlanmalıydı. Her ikisinde de kritik bir noktadasın. Doğru kararı vereceğini sanıyorum.</p>
      <p>
        <b>Sertleşme olmadı</b>
      </p>
      <p>İlişkiye girmek istedim, penisim sertleşmedi. Günde 1 kez mastürbasyon yaparım. İlişkiye gireceğim diye bir gün önce yapmamıştım. Cinsel organım sertleşmeyince 2 saat sonra mastürbasyon yaptım, sorun yaşamadım. Ne yapmalıyım?</p>
      <p>
        <b>CEVAP</b>
      </p>
      <p>Değerli okurum, yapacağın mastürbasyonu bırakmak ya da ara vermek. Bünyen ona alıştı, tıpkı çaya, kahveye alışmak gibi. İleride evleneceksin, eğer mastürbasyona devam edersen, büyük olasılıkla karın uyuduktan sonra banyonun yolunu tutacaksın. Ben sana tehlikeyi şimdiden haber veriyorum. Her şeyin ortası, koşullar uygun olunca da doğalı.</p>
      <p>
        <b>Dizginlesem de olmuyor</b>
      </p>
      <p>18 yaşın cinsellik deneyimi için çok erken olduğuna karar verdim. Mastürbasyon da yetmiyor. Kendimi dizginlemeye çalışsam da olmuyor. Ne olur bana yardım edin.</p>
      <p>
        <b>CEVAP</b>
      </p>
      <p>Değerli okurum, yazdıklarına aynen katılıyor, sana tekrar ediyorum. Geriye kalıyor yol. Yollar kaygan, nemli, çamur ve taşlı. Bu yollarda bu araba seni uzun süre güvencede götürmez. Çare: Frene bas, frene. Ufaktan ufaktan yol al. Çünkü direksiyon senin elinde.</p>
      <p>
        <b>Tatmin eder miyim?</b>
      </p>
      <p>18 yaşımdayım. Penisimin boyu 12 santim ve tam olarak sertleşmiyor. Sizce ilişkiye girip sevgilimi tatmin edebilir miyim?</p>
      <p>
        <b>CEVAP</b>
      </p>
      <p>Tabii edersin, mutlaka sertleşecek ama eğer söz dinlersen ve Hoca’nı da kırmazsan. Birkaç yıl daha bekleyiver oğlum. Sonunda tren kaçmıyor ki?</p>
      <p>
        <b>Acıdan korkuyorum</b>
      </p>
      <p>19 yaşında kızım. İlk ilişkide çok acı çektim. Şimdi ilişkiye girmeye korkuyorum. Sevgilimin penisinden çok korkuyorum. Çünkü kalın. Nasıl inceletebiliriz?</p>
      <p>
        <b>CEVAP</b>
      </p>
      <p>Sevgili okurum, bu ortamda durumunun düzeleceğine inanmıyorum. Acı üzerine acı çekersen cinsellikten soğursun. Tıbbi bir yardıma da durum uygun değil.</p>
      <p>Eğer birleşmeleri bir yana bırakıp arkadaşlığını sürdürerek zamana bırakırsan, zaman belki de olumlu koşulları ortaya koyacak. Bu yazdıklarım birleşmenize onay vermek değildir. Sevgilinin penisine gelince; operasyonla inceltmek söz konusu değil.</p>
      <p>
        <b>Güzel kadın görünce</b>
      </p>
      <p>18 yaşındayım ve erken boşalıyorum. Bunun çaresi var mı? Çok sık mastürbasyon yapıyorum, bu sorun olur mu? Güzel kadın görünce hemen hayaller kuruyorum. Bunun için ne yapmam lazım?</p>
      <p>
        <b>CEVAP</b>
      </p>
      <p>Değerli okurum, mastürbasyonu haftada 2’ye indirmen lazım. Çünkü erken boşalmaya şartlanacaksın. Güzel kadınlardan sana ne? Onların hepsinin sahibi var.</p>
      <p>Yani kendi bahçene dön, çiçeklere bak. Onlarla oyalan. Hele bir 18 yaşını bulalım, hayat sana bazı kapılar açacak. Aman dikkatli gir ha. Kapı açık diye dalma. Hayatın geri kalan yollarında da sıkıntıda ve yaya kalma.</p>
      <p>
        <b>Penisim uzar mı?</b>
      </p>
      <p>19 yaşındayım. Bugüne kadar 7 kez ilişkiye girdim ama penisim 9 santim. Çok rahatsızım. Sizce boyu uzar mı? Ne yapmak gerekiyor?</p>
      <p>
        <b>CEVAP</b>
      </p>
      <p>Değerli okurum, diyelim ki uzar. Varsa kilon azalt. Senin altı dokuzluk tabanca da tıkır tıkır işlemiş. Bilmem ne istiyorsun, ne bekliyorsun? Psikolojini bozma, karizmanı ve kariyerini kazan. Sağlıklı bir aşk evliliği yaparsan o 9 santim penis yeter de artar bile.</p>
      <p>
        <b>Orgazm olamıyorum</b>
      </p>
      <p>20 yaşında kızım. Erkek arkadaşımla ilişkiye giriyoruz. Ama ben orgazm olamıyorum. Bu hep böyle mi devam edecek?</p>
      <p>
        <b>CEVAP</b>
      </p>
      <p>Sevgili okurum, değişecek. Ne benim ne senin ne de eşinin elinde. Zamanın, ortamın ve senin ruh durumunun elinde. Bunun için sabırlı ol, evlilik koşulları daha iyi olacak. ‘Acaba orgazm olacak mıyım?’ diye düşünürsen orgazm güçlüğü çekersin. Erkeğin birleşme süresi de önemli. Üstelik sana ruhsal sıcaklığı sağlayabiliyor mu? Ya da tek düze tempoda bencil mi? Merak etme, zamanı gelince çözülecektir.</p>
      <p>
        <b>BÖYLE SORU YOK!</b>
      </p>
      <p>
        <b>Hep sevişmek istiyorum</b>
      </p>
      <p>24 yaşındayım. Penisim çok sert ve çok istekliyim. 3’üncü kez boşalınca sertliğini kaybediyor. Sevgilimle baş başa kalınca canım sürekli sevişmek istiyor, normal mi?</p>
      <p>
        <b>CEVAP</b>
      </p>
      <p>Değerli okurum, ne istiyorsun? Cinsel organın daima hazır ve nazır beklesin mi? Beyninden ne geçiyor? Gerçek üstü bir durum hayal ediyorsun. Senin üretim fabrika sisteminin ayarlarıyla oynarsan yaşamsal alt yapını bozarsın.</p>
      <p>Hem ne gerek var? Ayrıca karşına güzeller güzeli seksapalitesi yüksek olan sevgilin uzanıvermiş. Doğalı tabii ki sevişmek istersin. Hormonların işbirliği ile düzen denklemini kuruyor. Fazla kafanı yorma, düzenden vazgeçme, yolun açık olsun.</p>
      <p>
        <b>GÜNÜN SORULARI</b>
      </p>
      <p>
        <b>Baba olur muyum?</b>
      </p>
      <p>24 yaşındayım. Penisim 9 santim, yeter mi? Bu boy ilişki ve çocuk yapmak için uygun mu?</p>
      <p>
        <b>CEVAP</b>
      </p>
      <p>Uygun değerli okurum, bak sana uygunluğunu anlatayım. Kadının vajinanın boyu 8 santim. Seninkinin buna göre santimi gayet iyi. Bir de kilonu yazsaydın, hiç olmazsa yağ içinde kalan santimi de hesaplardık.</p>
      <p>Bana sorarsan bunlara bile gerek yok. Penisin yapısı size hangi yatağa uzanacağınızı söylüyor. 5-6 yıl sonra ciyak ciyak haber verecek. Şimdilik 6 çocuk çantada keklik. Gerisini sen düşün. Çakı gibi bir baba ve güzel anneden doğan çocuğa benden de hoşgeldin mesajı iletin.</p>
      <p>
        <b>Tam boşalmıyorum</b>
      </p>
      <p>Çok geç boşalıyor, günde 2-3 defa mastürbasyon yapıyorum. Bir de meni gelince ucunu sıkıp geri gönderiyorum, sıkıntı olur mu?</p>
      <p>
        <b>CEVAP</b>
      </p>
      <p>Değerli okurum, anlattığın şuna benziyor. İştahın var, sevdiğin yemeği yerken akan tükürüğe izin vermiyorsun. Nedendir bilinmez organik eylemin sonucuna geçemiyorsun. Neden geri gönderiyorsun? Biriktirip ne yapacaksın? Yaş kaç? Allah korusun meni torbana bu baskıyı yaparken patlarsa? Ya okurum, bu soruna sadece garip bir tebessüm ediyorum. Sağlıklı ve sağlam yapın var, zorla bozmaya çalışma.</p>
      <p>
        <b>GÜNÜN SÖZÜ</b>
      </p>
      <p>Yürekle akıl boks maçı yaparsa ilk raundu yürek kazanır. Ya sonrası! H.D.</p>
    </article>
  </body>
</html>