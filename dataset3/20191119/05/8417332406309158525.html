<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/leder/2019/11/19/Uholdbar-forskjellsbehandling-i-fotballen-20419041.ece"/>
    <meta property="og:site_name" content="adressa.no"/>
    <meta property="article:published_time" content="2019-11-19T05:41:46+00:00"/>
    <meta property="og:title" content="Uholdbar forskjellsbehandling i fotballen"/>
    <meta property="og:description" content="Fotballen burde ha kommet mye lenger i sitt arbeid med likestilling og like vilkår for jenter og gutter. Norges Fotballforbund må nå rydde opp og sørge for at jenter som spiller på kretslagene får like vilkår som guttene."/>
  </head>
  <body>
    <article>
      <h1>Uholdbar forskjellsbehandling i fotballen</h1>
      <address><time datetime="2019-11-19T05:41:46+00:00">19 Nov 2019, 05:41</time> by <a rel="author">Dagens lederartikkel</a></address>
      <p>Fotballen burde ha kommet mye lenger i sitt arbeid med likestilling og like vilkår for jenter og gutter. Norges Fotballforbund må nå rydde opp og sørge for at jenter som spiller på kretslagene får like vilkår som guttene.</p>
      <aside><a href="https://www.adressa.no/meninger/leder/2019/11/19/javascript:void(0);">Del denne artikkelen på Facebook</a> <a href="https://www.adressa.no/meninger/leder/2019/11/19/javascript:void(0);">Del denne artikkelen på Twitter</a> <a href="https://www.adressa.no/meninger/leder/2019/11/19/javascript:void(0);">Del denne artikkelen på e-post</a></aside>
      <p><b>Elisabeth Høidal </b>er mamma til en fotballjente på 13 år. Høidal gikk mandag ut i Adresseavisen og kritiserte den urimelig forskjellsbehandlingen som foregår mellom jentenes og guttenes tilbud på kretslagene i trøndersk fotball. Gjennom organisasjonen Norsk Toppfotball gis guttene langt bedre vilkår for å drive sin idrett, sammenlignet med tilsvarende lag på jentesiden. Det er prisverdig at Høidal roper varsku. Norsk idrett kan ikke leve med slike forskjeller. Her må det ryddes opp.</p>
      <p><b>Norsk Toppfotball </b>er en interesseorganisasjon for Eliteserien og Obos-ligaen, de to øverste divisjonene innen herrefotball. På kvinnesiden finnes en tilsvarende organisasjon, Toppfotball Kvinner. På herresiden finnes det mye mer penger, siden TV-rettighetene sørger for enorme summer til organisasjonen som står bak herrefotballen. En del av pengene herfra brukes til å betale for at kretslaget til 14-årige gutter får delta i en nasjonal liga. For jentenes kretslag finnes det ikke et slikt tilbud på samme nivå.</p>
      <p><b>Kritikken som reises </b>mot forskjellene, handler ikke om lønnsforskjellene mellom kvinne- og herrefotballen i Norge, men om en situasjon der unge talenter gis et ulikt tilbud. Kritikken handler heller ikke om at enkelte guttelag får sove på hotell når de er på turneringer finansiert av Norsk Toppfotball. Dette handler om at jenter som satser på fotball, får et dårligere tilbud fordi de er jenter. Det kan ikke fortsette.</p>
      <p><b>Norsk fotball kan ikke </b>leve med en situasjon der Norsk Toppfotball bruker sine sponsorkroner til å øremerke tilskudd til guttelagene, mens jentene står uten tilsvarende tilbud. Det er Norges Fotballforbund (NFF) som må sørge for ordninger som forhindrer en slik skjevfordeling. Selv om NFF Trøndelag forsøker å gjennomføre tiltak som forsterker opplegget for jentene, sender dagens ordning tydelige signaler om at fotballmiljøet satser mer på guttene enn på jentene.</p>
      <p><b>Det er mye penger </b>i norsk fotball. De som sitter på toppen, må skape likeverdige tilbud, uavhengig av kjønn.</p>
    </article>
  </body>
</html>