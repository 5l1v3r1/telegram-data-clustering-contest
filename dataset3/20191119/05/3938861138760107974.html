<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_do-likarni-potraplyav-lishe-raz-koli-zbila-mashina/938746"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:10:00+00:00"/>
    <meta property="og:title" content="До лікарні потрапляв лише раз, коли збила машина"/>
    <meta property="og:description" content="&amp;mdash;&amp;ensp;Доки мої однолітки біжать до аптеки, я йду на тренування. Спортом &amp;shy;займаюся з дитинства. Спочатку була гребля на каное, потім &amp;mdash; гірські лижі, а зараз &amp;mdash; роликовий спорт, &amp;mdash; каже 72-річний Валерій &amp;shy;ХАРКОВЛЮК із Києва. Він потрапив до Національного реєстру ..."/>
  </head>
  <body>
    <article>
      <h1>До лікарні потрапляв лише раз, коли збила машина</h1>
      <address><time datetime="2019-11-19T05:10:00+00:00">19 Nov 2019, 05:10</time> by <a rel="author">Ірина ШЕВЧЕНКО</a></address>
      <figure>
        <img src="https://static2.gazeta.ua/img2/cache/gallery/938/938746_1_w_1200.jpg?v=0"/>
        <figcaption>Киянин 72-річний Валерій ­Харковлюк співпрацює із науковцями Інституту геронтології імені Дмитра Чеботарьова. Досліджують, як можна ­уповільнити ­старіння. Зараз його функціональний вік — 48 років<cite>Автор: WWW.FAKTY.UA</cite></figcaption>
      </figure>
      <p>— Доки мої однолітки біжать до аптеки, я йду на тренування. Спортом ­займаюся з дитинства. Спочатку була гребля на каное, потім — гірські лижі, а зараз — роликовий спорт, — каже <b>72-річний Валерій</b> ­ХАРКОВЛЮК із Києва. Він потрапив до Національного реєстру рекордів як найстарший ролер країни.</p>
      <p>Валерій Харковлюк призначає зустріч в Інституті геронтології ім. Дмитра Чеботарьова. Тут працює його донька <b>45-річна Наталія Харковлюк</b>-Балакіна. Вона — кандидат біологічних наук. Разом із батьком досліджує, як можна уповільнити старіння.</p>
      <p>— Щоб жити повноцінно, треба рухатися, — говорить Валерій Степанович. — Спортом цікавився з дитинства. Любив займатися на свіжому повітрі, тому обрав греблю на каное. Став кандидатом у майстри спорту. Років 50 тому любив їздити на ковзанах. Із друзями грали в хокей до ночі. Після 30 років дочку поставив на лижі й сам захопився. На роликах катаюся понад 20 років. Коли починав, у Радянському Союзі їх не продавали. Конструював сам — із чобіт і коліс. Тренуюся щодня незалежно від погоди. Фізичні навантаження позитивно позначаються на здоров'ї. Це дозволяє не так швидко старіти.</p>
      <p>— Еліксир молодості ще ніхто не винайшов. Але уповільнити темп старіння можна, — говорить Наталія. — Ми проводили дослідження осіб старшого віку з різним способом життя. Виявили, що кращий стан здоров'я і більшу працездатність мають ті, хто регулярно займається спортом. На сьогодні функціональний вік мого батька — 48 років. Каже, що саме на ці літа почувається.</p>
      <p>— Іноді в транспорті молоді люди поступаються місцем. Показую їм на гаджеті відео, як катаюся на роликах, — додає Валерій Степанович. — Люблю швидкість, однак без фанатизму. Постійно працюю над технікою повороту. Щоб контролювати себе, коли швидкість досягає 50–60 кілометрів за годину. Люди дивуються, коли це бачать.</p>
      <p>Наталія показує фотографії з тренувань, міжнародних змагань із гірських лиж і катання на роликах. Вона теж займається цими видами спорту. Посідає 18-те місце в списку найкращих ролерів світу.</p>
      <p>— Тато змалку привчив до спорту, — каже Наталія Харковлюк-Балакіна. — До восьмого місяця вагітності каталася на роликах. На генетичному рівні передала любов до спорту і сину Тимофієві. Він теж катається і займається воркаутом — вуличною гімнастикою. Всією родиною представляємо Україну на міжнародних змаганнях із роликового спорту. Це доводиться робити за власний рахунок, бо держава не допомагає. Цей спорт не з дешевих. Ціна комплекту роликів доходить до тисячі євро. Колеса коштують 160 євро. Їх треба міняти через кожні два-три старти. А ще потрібен захист для голови, тулуба й кінцівок. Костюм для змагань перетворюється на шмаття після першого падіння.</p>
      <p>Валерій Степанович вбраний у джинси і світлу сорочку. Говорить і рухається енергійно, але без поспіху.</p>
      <p>— До лікарні потрапляв лише раз, коли збила машина, — говорить Валерій Харковлюк. —­Отримав складний перелом у коліні. Реабілітацію почав із роликів. Донька здивувалася. А за деякий час і сама завдяки роликам відновилася після травми, яку отримала під час катання на лижах.</p>
      <p>— У нашій сім'ї ніхто не палить і не п'є, — продовжує Валерій Степанович. — Уранці обов'язково зарядка й холодний душ. Перед роботою не снідаю, тільки кава. Перший раз їм після полудня. Вживаю просту їжу, бо вона корисніша. Надаю перевагу крупам та овочам. Люблю страви з риби. Дружини в мене немає, тому готую сам. На вихідних роблю для онука свої коронні страви — піцу й овочеві салати. Зять полюбляє мої мариновані шампіньйони. Для доньки готую мідії в соусах.</p>
      <p>
        <b>Помірний стрес продовжує життя</b>
      </p>
      <p>Україна посідає 123-тє місце у світі за тривалістю життя.</p>
      <p>— Життя подовжує не лише фізична активність, а й інтелектуальна, — говорить Валерій Харковлюк. — Люди, які займаються спортом, менше страждають на вікові хвороби і мають більший розумовий потенціал. Також повільніше старіють ті, хто володіє іноземними мовами. Для довгого життя важливий помірний стрес, як на тренуваннях або спортивних змаганнях. Екстремальні види спорту, зокрема роликовий і гірськолижний — популярні. Бо під час занять відбувається викид адреналіну. Це дає відчуття ейфорії.</p>
    </article>
  </body>
</html>