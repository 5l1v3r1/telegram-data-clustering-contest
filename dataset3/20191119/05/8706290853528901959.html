<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685110/synechizei-to-katastrofiko-tou-ergo-sto-seich-sou-to-entomo-fonia"/>
    <meta property="og:site_name" content="enikos.gr"/>
    <meta property="article:published_time" content="2019-11-19T05:41:00+00:00"/>
    <meta property="og:title" content="Συνεχίζει το καταστροφικό του έργο στο Σέιχ Σου το έντομο - φονιάς - ΒΙΝΤΕΟ"/>
    <meta property="og:description" content="Τον κώδωνα του κινδύνου για το έντομο - φονιά που ..."/>
  </head>
  <body>
    <article>
      <h1>Συνεχίζει το καταστροφικό του έργο στο Σέιχ Σου το έντομο - φονιάς - ΒΙΝΤΕΟ</h1>
      <address>
        <time datetime="2019-11-19T05:41:00+00:00">19 Nov 2019, 05:41</time>
      </address>
      <p>Τον κώδωνα του κινδύνου για το <a href="http://www.enikos.gr/society/685110/%CE%91%CE%B3%CE%B9%CE%B1%CF%83%CE%BC%CF%8C%CF%82%20%CF%83%CF%84%CE%BF%20%CE%A3%CE%AD%CE%B9%CF%87%20%CE%A3%CE%BF%CF%85%20%CE%B3%CE%B9%CE%B1%20%CF%84%CE%BF%20%CE%AD%CE%BD%CF%84%CE%BF%CE%BC%CE%BF%20-%20%CF%86%CE%BF%CE%BD%CE%B9%CE%AC">φλοιοφάγο έντομο </a>που κατατρώει το δάσος του Σέιχ Σου έκρουσε ο δήμαρχος Νεάπολης - Συκεών, Σίμος Δανιηλίδης και κατήγγειλε τα αρμόδια δασαρχεία για καθυστερήσεις.</p>
      <p>Σε δηλώσεις του σε δημοσιογράφους στο περιθώριο της συνεδρίασης της ΠΕΔΚΜ, ο κ. Δανιηλίδης τόνισε πως εδώ και δυόμιση μήνες δεν έχουν πραγματοποιηθεί εργασίες υλοτόμησης των προσβεβλημένων δέντρων, με αποτέλεσμα το έντομο "φονιάς" να προσβάλει ξανά υγιή δέντρα και να επεκτείνεται.</p>
      <p>«Δυστυχώς εδώ και δυόμιση μήνες δεν υπάρχει καμία παρουσία υλοτόμων, συνεχίζει το φαινόμενο να επεκτείνεται και στα υγιή δέντρα, ξαναεμφανίζεται το φαινόμενο με τα ξερά δέντρα που καταστρέφονται ολοσχερώς και επεκτείνεται συνεχώς και στα υγιή δέντρα» ανέφερε χαρακτηριστικά ο δήμαρχος Νεάπολης - Συκεών.</p>
      <p>«Παρά τις 500.000€ που ενέκρινε και μεταβίβασε το υπουργείο προς τα αρμόδια δασαρχεία της περιοχής, δεν προχωρούν όχι με γρήγορους ρυθμούς, αλλά ούτε καν με ρυθμούς χελώνας», πρόσθεσε ο κ. Δανιηλίδης.</p>
      <p>Ερωτηθείς για τον λόγο που παρουσιάζονται οι καθυστερήσεις ο κ. Δανιηλίδης σχολίασε πως το δασαρχείο «δεν απαντάει επίσημα και σοβαρά» υπογραμμίζοντας πως υποστηρίζει ότι ότι κάνει προετοιμασία, «ενώ στην επίσκεψη του κύριου υπουργού δήλωναν ότι με τη διάθεση αυτού του ποσού θα πολλαπλασιαστούν τα συνεργεία, θα γίνει εκτεταμένη εργασία έτσι ώστε να κοπούν. Τίποτα από όλα αυτά δεν έγινε» είπε.</p>
      <p>Σύμφωνα με τον ίδιο στο δάσος πρέπει άμεσα να μπουν δεκάδες συνεργεία με εξοπλισμό προκειμένου να κοπούν όλα τα προσβεβλημένα δέντρα καθώς και να συσταθεί αρμόδιος φορέας, ο οποίος θα μελετήσει την αναζωογόνηση του δάσους και με αναδάσωση και με άλλου είδους εργασίες.</p>
      <p>Παράλληλα έκανε λόγο για άμεση ανάγκη μελέτης αντιπλημμυρικών έργων γιατί, σημείωσε ο κ. Δανιηλίδης, «όπως βλέπουμε τα πλημμυρικά φαινόμενα εμφανίζονται κάθε μέρα και πιο ισχυρά».</p>
      <p>«Είναι θέμα επιβίωσης της πόλης, είναι θέμα ποιότητας ζωής για 1 εκατ. πολίτες. Πρέπει επιτέλους οι φορείς της πολιτείας να συνεννοηθούν μεταξύ τους, να συνεργαστούν με την Τοπική Αυτοδιοίκηση για να σώσουμε ό,τι προλαβαίνουμε να σώσουμε από τον μοναδικό πνεύμονα πρασίνου που είναι στη Θεσσαλονίκη» κατέληξε ο δήμαρχος.</p>
      <p>
        <b>Δείτε το βίντεο:</b>
      </p>
      <figure>
        <iframe src="https://www.youtube.com/embed/p04C5P8GUu0" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/685089/ti-vrike-i-astynomia-se-diamerisma-sti-stournari-eiche-noikiastei%0A%20%20%20%20%0A"/>
        <a href="http://www.enikos.gr/society/685075/thlipsi-stin-astynomia-efyge-apo-ti-zoi-o-blacky%0A%20%20%20%20%0A"/>
        <a href="http://www.enikos.gr/society/685063/photografies-ntokoumento-apo-tin-epithesi-me-machairi-se-astynomi%0A%20%20%20%20%0A"/>
        <a href="http://www.enikos.gr/society/685069/espefsmena-sto-nosokomeio-o-pavlos-chaikalis%0A%20%20%20%20%0A"/>
        <a href="http://www.enikos.gr/society/685059/zodia-ti-provlepoun-ta-astra-gia-ti-nea-evdomada%0A%20%20%20%20%0A"/>
        <a href="http://www.enikos.gr/society/685061/anatropi-fortigou-ston-kifiso-tora%0A%20%20%20%20%0A"/>
        <a href="http://www.enikos.gr/society/685056/afta-einai-ta-prostima-gia-osous-paraviazoun-ton-antikapnistiko-n%0A%20%20%20%20%0A"/>
        <a href="http://www.enikos.gr/society/685041/ti-dimiourgia-kentron-kleistou-typou-sto-aigaio-schediazei-i-kyve%0A%20%20%20%20%0A"/>
        <a href="http://www.enikos.gr/society/685052/akrotiriastike-sti-michani-tou-kima-pos-oi-giatroi-esosan-ton-ant%0A%20%20%20%20%0A"/>
      </related>
    </article>
  </body>
</html>