<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/meslek-okulunda-yapilan-sigorta-gecerli-olur-mu-2220329"/>
    <meta property="og:site_name" content="Posta"/>
    <meta property="article:published_time" content="2019-11-19T05:01:07+00:00"/>
    <meta property="og:title" content="Meslek okulunda yapılan sigorta geçerli olur mu?"/>
    <meta property="og:description" content="Soru: 1997 sigorta açılışım var. Meslek okuluna gidiyordum. Devlet tarafından sigortalı gösteriliyordum. Bu emekliliğe geçer mi? ● Ümit KÖRMEÇLİ"/>
  </head>
  <body>
    <article>
      <h1>Meslek okulunda yapılan sigorta geçerli olur mu?</h1>
      <address><time datetime="2019-11-19T05:01:07+00:00">19 Nov 2019, 05:01</time> by <a rel="author">Ekrem Sarısu</a></address>
      <p><b>Soru:</b> 1997 sigorta açılışım var. Meslek okuluna gidiyordum. Devlet tarafından sigortalı gösteriliyordum. Bu emekliliğe geçer mi? ● Ümit KÖRMEÇLİ</p>
      <p><b>Cevap: </b>Staj sigortasında kişileri emekli eden uzun vadeli sigorta kollarına (malullük, yaşlılık ve ölüm sigortalarına) prim ödenmediğinden, emeklilik açısından sigorta başlangıcı sayılmaz. Staj sigortasında kısa vadeli sigorta kollarına (hastalık, iş kazası ve meslek hastalığı ve analık) sigortalarına prim ödenir.</p>
      <p>Stajyer, hastalık ve iş kazası yönünden güvenceye alınır. Bu dönemde alınan sigorta sicil numarası, emekli olana kadar kullanılır. Bu da sizde olduğu gibi ‘stajyerde sigortam başladı’ yanılgısına yol açmaktadır. Emeklilik açısından sigorta başlangıç tarihi; kişi adına ilk defa uzun vadeli sigorta kollarına çalışma süresi bildirilen tarihtir.</p>
      <p>
        <b>ASKERLİĞİ PRİMİN İÇİNDE DEĞİLSE BABANIZ HEMEN EMEKLİ OLABİLİR</b>
      </p>
      <p><b>Soru: </b>20 Mart 1962 doğumlu babamın, SSK’lı işe ilk giriş tarihi 1 Temmuz 1989. Askerliğini 20 ay yapmış ve askerlik borcunu ödemiş olup, 5027 gün primi var. Babam ne kadar süre sonra emekli olur? ● Seda KABATAŞ</p>
      <p><b>Cevap: </b>Babanız askerliğini sigorta başlangıç tarihinden önce yapmış olmalı. Emekli olmak için 25 yıl sigortalılık süresi, 5375 gün prim ödeme ve 50 yaş şartlarına tabi.</p>
      <p>5027 gün içinde askerliği de varsa, 348 gün daha prim ödeyerek primini 5375 güne tamamlayacağı tarihte emekli olabilir. 5027 günün içinde askerlik yoksa prim şartını da sağlamış olduğundan istediği zaman emekli olabilir.</p>
      <p>
        <b>1992’DEN BAĞKUR KAYDI OLMAZ</b>
      </p>
      <p><b>Soru: </b>28 Nisan 1965 doğumluyum. 1 Nisan 1998 itibarıyla öğretmenim. 1992-1997’de işyerim vardı. Vergi mükellefiydim. Tüm ödemelerimi yaptım. Sonra kapanış verdim.</p>
      <p>Ancak Bağkur’a hiç kayıt yapmadım. Bağkur’a kayıt yapıp borçlanabilir miyim? Bunun emekliliğime faydası olur mu? Hizmet süreme çalışma yılları olarak eklenir mi? ● Nihal PINAR</p>
      <p><b>Cevap:</b> Sizin gibi Bağkur’a süresi içinde kayıt ve tescilini yaptırmayanların sigortalılık hak ve yükümlüğü 1 Ekim 2008 tarihinden itibaren başlatılıyor. Maalesef 1992-1997 yılları arası için Bağkur kaydı yaptıramazsınız.</p>
      <p>Bağkur’a kayıt yaptırabilseydiniz, memuriyet hizmet süreniz ile Bağkur süreniz birleştirilir ve birleştirilen toplam hizmet süresi üzerinden emekli olurdunuz. Yani faydası olurdu.</p>
      <p>
        <b>CUMHURBAŞKANI KESİN OLARAK EYT ÇIKMAYACAĞINI AÇIKLADI</b>
      </p>
      <p><b>SORU:</b> 13 Eylül 1972 doğumluyum. Meslek lisesi mezunuyum. İlk sigorta başlangıcımı 1 Mayıs 1991’de okul yaptı. SSK’lı işe giriş tarihim ise 5 Şubat 1993. Ne zaman emekli olurum? Emeklilikte yaşa takılanlarla (EYT) ilgili yasa çıkarsa ben de yararlanabilir miyim? ● Ali Erdem GÜLDÜR</p>
      <p><b>CEVAP:</b> Staj sigortasında kişileri emekli eden sigorta kollarına prim ödenmediği için emeklilik açısından sigorta başlangıcı sayılmıyor. 1993 başlangıcınıza göre emekli olmak için 25 yıl sigortalılık süresi, 5675 gün prim ve 54 yaş şartlarına tabisiniz.</p>
      <p>5675 gün prim ödemiş olmanız şartıyla, 54 yaşınızı dolduracağınız tarihte emekli olabilirsiniz. Cumhurbaşkanı emeklilikte yaşa takılanlar (EYT) yasası çıkartmayacaklarını açıkladı. Çıksa yararlanırsınız ancak EYT beklememek lazım.</p>
      <p>
        <b>PRİM ÖDEMESE DE EŞİNİZİN 2022’DE EMEKLİLİĞİ MÜMKÜN</b>
      </p>
      <p><b>SORU:</b> 1964 doğumlu eşimin, SSK başlangıç tarihi 1986. Toplam 2300 gün primi var. Öncesinden de 4 yıl Bağkur’u var. Bunların toplamında emekli olma durumu nedir? ● Emin ELİF</p>
      <p><b>CEVAP:</b> Eşiniz SSK’dan yaş haddinden emekli olmak için 15 yıl sigortalılık süresi, 3600 gün prim ödeme ve 58 yaş şartlarına tabi. 3600 günden fazla primi olduğundan, bundan sonra prim ödemese de 2022’de 58 yaşınızı dolduracağı tarihte emekli olabilir.</p>
      <p>
        <b>BABANIZIN PRİMİNİ 3600 GÜNE TAMAMLAMASI GEREKİYOR</b>
      </p>
      <p><b>Soru: </b>Babam 1956 doğumlu. SSK başlangıcı 1974’te. 1040 gün primi var. Emekli olması için ne yapmam gerekir? ● Ertuğrul KAPLAN</p>
      <p><b>Cevap: </b>Babanız yaş haddinden emeklilik için 15 yıl sigortalılık süresi, 3600 gün prim ödeme ve 55 yaş şartlarına tabi. Babanız muhtemelen 20 ay askerlik yaptı. Askerlik süresini borçlanıp ayrıca 1960 gün daha prim ödeyerek, toplam primini 3600 güne tamamlayacağı tarihte emekli olabilir.</p>
    </article>
  </body>
</html>