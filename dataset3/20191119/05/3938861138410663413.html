<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_golovu-ukreksimbanku-zatrimala-sluzhba-bezpeki/938760"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T05:30:00+00:00"/>
    <meta property="og:title" content="Голову &quot;Укрексімбанку&quot; затримала Служба безпеки"/>
    <meta property="og:description" content="16 листопада Служба безпеки України затримала голову правління державного &quot;Укрексімбанку&quot; Олександра Гриценка. Його підозрюють у легалізації доходів, які незаконно отримали посадовці часів Януковича. Помістили до ізолятора тимчасового утримання. У момент затримання гуляв із дитиною, її ..."/>
  </head>
  <body>
    <article>
      <h1>Голову "Укрексімбанку" затримала Служба безпеки</h1>
      <address><time datetime="2019-11-19T05:30:00+00:00">19 Nov 2019, 05:30</time> by <a rel="author">Ольга КИРИЛЕНКО</a></address>
      <p>16 листопада Служба безпеки України затримала голову правління державного "Укрексімбанку" Олександра Гриценка. Його підозрюють у легалізації доходів, які незаконно отримали посадовці часів Януковича. Помістили до ізолятора тимчасового утримання.</p>
      <p>У момент затримання гуляв із дитиною, її віддали консьєржці. Родичі сприйняли затримання як викрадення, звернулися до правоохоронців.</p>
      <p>— Олександра силоміць посадили в мікроавтобус, — каже адвокат Денис Галанський. — Затримання відбулося без ухвали суду. Так можна затримувати лише особу, яку спіймали за вчиненням злочину або одразу після цього. Це незаконно.</p>
      <p>Затримати Гриценка доручила Генеральна прокуратура, заявили у Службі безпеки України. Підозрюють за трьома статтями Кримінального кодексу — створення злочинної організації, привласнення майна через зловживання службовим становищем і легалізація злочинно отриманих доходів. А саме у "відмиванні" незаконних доходів чиновників часів Віктора Януковича.</p>
      <p>Гриценко очолив правління державного "Укрексімбанку" 2014 року. 100% акцій фінустанови належать Кабінету міністрів.</p>
    </article>
  </body>
</html>