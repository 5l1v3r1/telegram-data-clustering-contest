<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/chynovnykiv-harkivskoyi-miskoyi-rady-pidozryuyut-u-pryvlasnenni-5-mln-gryven.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T05:40:31+00:00"/>
    <meta property="og:title" content="Чиновників Харківської міської ради підозрюють у привласненні 5 млн гривень"/>
    <meta property="og:description" content="Чиновників Харківської міської ради підозрюють у привласненні 5 млн гривень"/>
  </head>
  <body>
    <article>
      <h1>Чиновників Харківської міської ради підозрюють у привласненні 5 млн гривень</h1>
      <h2>Оперативники спецслужби встановили, що протягом 2016-2018 років керівництво департаменту міськради незаконно продавало асфальтову крихту (гранулят), що залишалася після ремонту автодоріг</h2>
      <address>
        <time datetime="2019-11-19T05:40:31+00:00">19 Nov 2019, 05:40</time>
      </address>
      <figure>
        <img src="https://1news.com.ua/wp-content/uploads/2019/11/3-11.jpg"/>
      </figure>
      <p>СБУ викрила факти привласнення керівництвом одного з департаментів Харківської міськради більше 5 мільйонів гривень, виділених з міського бюджету на ремонт автошляхів.</p>
      <p>Про це повідомляє 1NEWS.</p>
      <p>“Оперативники спецслужби встановили, що протягом 2016-2018 років керівництво департаменту незаконно продавало асфальтову крихту (гранулят), що залишалася після ремонту автодоріг. Чиновники реалізовували тонни матеріалів підконтрольній фірмі за цінами вп’ятеро нижче від ринкових. Комерсанти перепродавали продукцію вже за реальною вартістю. Отримані гроші організатори оборудки привласнювали”, – сказано у повідомленні.</p>
      <p>До того ж посадовці мерії взагалі не мали права розпоряджатися матеріалами будівництва. Адже вони належали комунальному підприємству, яке є балансоутримувачем усіх автомобільних доріг Харкова, додали у спецслужбі.</p>
      <p>За висновками комплексної будівельно-технічної та економічної експертизи, через протиправні дії чиновників міському бюджету було завдано збитків на суму майже 5,3 мільйона гривень.</p>
      <p>Правоохоронці провели обшуки за місцями роботи та мешкання фігурантів справи, під час яких вилучили документацію із доказами здійснення оборудки. Наразі двом чиновникам, у тому числі заступнику начальника департаменту, повідомлено про підозру у вчиненні злочину, передбаченого ч. 5 ст. 191 (розтрата та привласнення коштів, вчинені в особливо великих розмірах) Кримінального кодексу України.</p>
      <p>Вирішується питання щодо оголошення підозри іншим фігурантам справи. Тривають слідчо-оперативні дії для притягнення до відповідальності всіх осіб, причетних оборудки.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>