<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/cin-londra-buyukelcisi-bat-l-medyada-c-kan-uygur-haberleri-dupeduz-yalan"/>
    <meta property="og:site_name" content="euronews"/>
    <meta property="article:published_time" content="2019-11-19T05:30:39+00:00"/>
    <meta property="og:title" content="Çin Londra Büyükelçisi: Batılı medyada çıkan Uygur haberleri yalan"/>
    <meta property="og:description" content="Çin'in İngiltere Büyükelçisi Liu Şiyavmin (Xiaoming) Batılı medyada çıkan Şincan Özerk Bölgesi'nde Müslüman Uygur azınlığına uygulanan baskı ve zulüm haberlerinin &quot;düpedüz yalan&quot; olduğunu söyledi"/>
  </head>
  <body>
    <article>
      <h1>Çin Londra Büyükelçisi: Batılı medyada çıkan Uygur haberleri yalan</h1>
      <address><time datetime="2019-11-19T05:30:39+00:00">19 Nov 2019, 05:30</time> by <a rel="author">Kerem Congar</a></address>
      <p>Çin'in İngiltere Büyükelçisi Liu Şiyavmin (Xiaoming) Batılı medyada çıkan Şincan Özerk Bölgesi'nde Müslüman Uygur azınlığına uygulanan baskı ve zulüm haberlerinin "düpedüz yalan" olduğunu söyledi.</p>
      <p>New York Times gazetesi geçtiğimiz günlerde Pekin yönetimince Sincan Uygur Özerk Bölgesi'nde uygulanacak politikalar ve güvenlik birimlerine verdiği talimatları içerdiğini iddia eden 403 sayfalık belge dizini açıklamıştı.</p>
      <p>2010 yılından beri Londra Büyükelçisi olarak görev yapan Şiyavmin yaptığı açıklamada, "Böyle bir belgenin olmadığını kesin bir şekilde söyleyebilirim. Tüm bunlar tamamıyla uydurma" diye konuştu.</p>
      <p>New York Times'ın yayımladığı söz konusu belgelerde Çin Devlet Başkanı Şi Cinping'in Komünist Parti üyelerine bu konuda yaptığı açıklamalar da yer alıyor. Açıklamada Şi, Sincan Uygur Özerk Bölgesi'nde güvenlik birimlerine "hiçbir surette merhamet göstermeyin" dediği iddia ediliyor.</p>
      <h3>Çin söz konusu belgeleri "yalanlamadı"</h3>
      <p>Pekin yönetimi New York Times'da yayımlanan belgelerin varlığını yalanlamamış ancak bu belgelerin "gerçeklere karşı kör, sağır ve cımbızlama yorum çalışması" olduğunu öne sürmüştü.</p>
      <p>Ekim ayı sonunda BM üyesi 23 ülke, Doğu Türkistan'daki Müslüman Uygur azınlığa yönelik politikaları nedeniyle Çin'e insan haklarına saygı duyma çağrısı yapmış, bu bölgede en az bir milyon etnik Uygur ve diğer Müslüman'ın toplama kamplarında tutulduğunu rapor etmişti.</p>
      <p>Çinli yetkililerse söz konusu iddiaları reddederek Doğu Türkistan'da toplama kampı olmadığını söylüyor. Pekin yönetimi Şincan'ın Çin'in iç meselesi olduğunu belirterek etnik ya da dini bir ayrımcılığın olmadığını, Çin devletinin terör ve ayrılıkçı gruplara karşı önlem aldığını ifade ediyor.</p>
      <ul>
        <li>
          <a href="https://tr.euronews.com/2019/11/06/abd-disisleri-bakani-pompeo-cinin-uygurlara-yaptigi-zulum-endise-verici">
            <b>ABD Dışişleri Bakanı Pompeo: Çin'in Uygurlara yaptığı zulüm endişe verici</b>
          </a>
        </li>
        <li>
          <a href="https://tr.euronews.com/2019/11/13/cin-de-uygur-turklerinin-tutuldugu-kamp-ve-hapishane-sayisi-yaklasik-500">
            <b>Çin’de Uygur Türklerinin tutulduğu kamp ve hapishane sayısı yaklaşık 500</b>
          </a>
        </li>
        <li>
          <a href="https://tr.euronews.com/2019/11/14/pekin-in-tutumu-nedeniyle-ab-buyukelcilerinin-dogu-turkistan-a-ziyareti-zayif-ihtimal">
            <b>Pekin'in tutumu nedeniyle AB büyükelçilerinin Doğu Türkistan'a ziyareti 'zayıf ihtimal'</b>
          </a>
        </li>
      </ul>
    </article>
  </body>
</html>