<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742424"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T05:23:00+00:00"/>
    <meta property="og:title" content="&quot;ทนายตั้ม&quot;ผงาดหวย30ล. จาก&quot;จำเลย&quot;เป็นโจทก์บ้าง!"/>
    <meta property="og:description" content="'ทนายตั้ม' เผยควงามในใจสุดอัดอั้น ต้องเดินทางมาศาลในฐานะทนายจำเลยร่วม 2 ปี ลั่นเตรียมเป็นทนายโจทก์บ้าง หลังศาลจังหวัดกาญจนบุรียกฟ้อง 'ป้าบ้าบิ่น' ไม่มีสิทธิฟ้องร้อง 'ลุงจรูญ'!"/>
  </head>
  <body>
    <article>
      <h1>"ทนายตั้ม"ผงาดหวย30ล. จาก"จำเลย"เป็นโจทก์บ้าง!</h1>
      <address>
        <time datetime="2019-11-19T05:23:00+00:00">19 Nov 2019, 05:23</time>
      </address>
      <p>
        <b>"ทนายตั้ม" เผยควงามในใจสุดอัดอั้น ต้องเดินทางมาศาลในฐานะทนายจำเลยร่วม 2 ปี ลั่นเตรียมเป็นทนายโจทก์บ้าง หลังศาลจังหวัดกาญจนบุรียกฟ้อง "ป้าบ้าบิ่น" ไม่มีสิทธิฟ้องร้อง "ลุงจรูญ"!</b>
      </p>
      <p>เป็นอีกหนึ่งมหากาพย์ที่คนไทยติดตามอย่างต่อเนื่อง สำหรับคดีหวย 30 ล้านบาท ที่นายปรีชา ใคร่ครวญ ครูชำนาญการพิเศษ โรงเรียนเทพมงคลรังษี ยื่นฟ้อง ร.ต.ท.จรูญ วิมูล นายตำรวจเกษียณอายุราชการ โดยต่างฝ่ายต่างอ้างสิทธิ์เป็นเจ้าของ สลากกินแบ่งรัฐบาลงวดวันที่ 1 พ.ย.60  รางวัลที่ 1 จำนวน 5 ใบ เป็นเงิน 30 ล้านบาท ท่ามกลางความสนใจของประชาชนที่ติดตามกันอย่างต่อเนื่อง <br/><br/>โดยล่าสุดเมื่อวันที่ 19 พ.ย. นายษิทรา เบี้ยบังเกิด หรือทนายตั้ม เลขาธิการมูลนิธิทีมงานทนายประชาชนฯ ในฐานะทนายของ<b> "ร.ต.ท.จรูญ" </b>ได้โพสต์ข้อความผ่านแฟนเพจว่า <b><i>"#ศาลพิพากษายกฟ้อง ป้าบ้าบิ่นไม่ใช่ผู้เสียหาย!! ไม่มีสิทธิฟ้องคุณลุงจรูญ ยอมรับเองว่าขายหวยเกินราคา การจะขายให้ใครไม่ใช่สาระสำคัญ"</i></b> ฟังคำพิพากษาในฐานะ ทนายจำเลย คดีสุดท้ายที่ศาลจังหวัดกาญจนบุรี ถ่ายรูปกับพี่ๆนักข่าวเป็นที่ระลึกหน่อย ตามทำข่าวคุณลุงจรูญกับผมเป็นจำเลย และทนายจำเลยมาร่วม 2 ปี คราวหน้าผมจะมาศาลจังหวัดกาญจนบุรีในฐานะ ทนายโจทก์ บ้างแล้วนะครับ<br/><br/>นอกจากนี้ ทนายตั้มยังเผยเพิ่มอีกว่า <i><b>"สรุปคดีทั้งหมด โดนสวนมาอย่าร้องนะ"</b></i> 1.ครูปรีชาฟ้องลุงจรูญ คดีหลักหวย 30 ล้านข้อหายักยอก รับของโจร / ศาลพิพากษายกฟ้อง<br/>2.ครูปรีชาฟ้องลุงจรูญ ข้อหาหมิ่นประมาทด้วยการโฆษณา จากการที่ลุงจรูญให้สัมภาษณ์ว่า “คนที่เลวโดยสันดานการศึกษาก็ช่วยไม่ได้” / ศาลพิพากษายกฟ้อง<br/>3.ครูปรีชาฟ้องทนายษิทรา ข้อหาหมิ่นประมาทด้วยการโฆษณา จากการแชร์บทความอาจารย์สัญญาลักษณ์ / ครูปรีชาถอนฟ้อง<br/><br/>4.ป้าบ้าบิ่นฟ้องทนายษิทรา กับลุงจรูญ ข้อหาแจ้งความเท็จ กลั่นแกล้งผู้อื่นรับโทษทางอาญา จากการที่แจ้งความป้าบ้าบิ่นขายหวยเกินราคา / ศาลพิพากษายกฟ้อง<br/>5.ป้าบ้าบิ่นฟ้องทนายษิทรา ข้อหาให้การเท็จกับพนักงานสอบสวนในคดีที่ (4) / ศาลพิพากษายกฟ้อง<br/>6.ป้าบ้าบิ่นฟ้องลุงจรูญ ข้อหาให้การเท็จกับพนักงานสอบสวนในคดีที่ (4) / ศาลพิพากษายกฟ้อง<br/>7.นายแผนฟ้องลุงจรูญ ข้อหาแจ้งความเท็จ กลั่นแกล้งผู้อื่นรับโทษทางอาญา จากการดำเนินคดีนายแผนที่กองปราบ / จำหน่ายคดีชั่วคราวรอฟังผลคดีนายแผนถูกกองปราบดำเนินคดี<br/>8.ครูปรีชาฟ้องลุงจรูญว่าฟ้องเท็จ จากการที่ลุงจรูญฟ้องครูปรีชาเบิกความเท็จเรื่องขออายัดเงิน / ศาลให้จำหน่ายคดีชั่วคราวรอฟังผลคดี (1) ถึงที่สุด<br/>9.ครูปรีชาฟ้องลุงจรูญ ละเมิด เรียกค่าเสียหาย 30 ล้านบาท / ศาลมีคำสั่งถอนอายัด<br/><br/>อย่างไรก็ตาม ภายหลังจากที่โพสต์ดังกล่าวเผยแพร่ออกไป ต่างมีชาวเน็ตเข้ามาคอมเม้นท์ให้กำลังใจทนายคนดังกันเป็นจำนวนมาก...</p>
      <figure>
        <img src="https://www.dailynews.co.th/admin/upload/20191119/news_oHmigpjbTB123007_533.jpg?v=20191119150?v=5386"/>
      </figure>
      <p>ขอบคุณภาพและข้อมูลจาก @ษิทรา เบี้ยบังเกิด เลขาธิการมูลนิธิทีมงานทนายประชาชนฯ</p>
      <figure>
        <img src="https://www.dailynews.co.th/admin/upload/20191119/news_YAslbdUNKw123007_533.jpg?v=20191119150?v=4186"/>
      </figure>
    </article>
  </body>
</html>