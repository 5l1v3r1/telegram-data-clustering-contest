<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817945/%D8%B2%D9%85%D8%A7%D9%86-%D8%A8%D8%B1%DA%AF%D8%B2%D8%A7%D8%B1%DB%8C-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D8%AA%D8%BA%DB%8C%DB%8C%D8%B1-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T05:41:20+00:00"/>
    <meta property="og:title" content="زمان برگزاری آزمون استخدامی دستگاه‌های اجرایی تغییر نمی‌کند"/>
    <meta property="og:description" content="رئیس سازمان سنجش‌آموزش کشور با تاکید بر این‌که به هیچ عنوان زمان برگزاری آزمون استخدامی دستگاه‌های اجرایی تغییر نمی‌کند، گفت: این آزمون طبق زمان‌بندی اعلام شده روز پنج‌شنبه ۳۰ آبان ماه جاری برگزار می‌شود."/>
  </head>
  <body>
    <article>
      <h6 class="kicker">رئیس سازمان سنجش به ایسنا خبر داد</h6>
      <h1>زمان برگزاری آزمون استخدامی دستگاه‌های اجرایی تغییر نمی‌کند</h1>
      <address><time datetime="2019-11-19T05:41:20+00:00">19 Nov 2019, 05:41</time> by <a rel="author">طاهره مرادی</a></address>
      <p>رئیس سازمان سنجش‌آموزش کشور با تاکید بر این‌که به هیچ عنوان زمان برگزاری آزمون استخدامی دستگاه‌های اجرایی تغییر نمی‌کند، گفت: این آزمون طبق زمان‌بندی اعلام شده روز پنج‌شنبه ۳۰ آبان ماه جاری برگزار می‌شود.</p>
      <p><b>دکتر ابراهیم خدایی در گفت‌وگو با ایسنا</b> ضمن بیان این مطلب با تاکید بر این که توزیع کارت ورود به جلسه هفتمین آزمون استخدامی مشترک دستگاه‌های اجرایی سال ۹۸ آغاز شده است، اظهار کرد: داوطلبان از شب گذشته می‌توانستند با مراجعه به سایت سازمان سنجش آموزش کشور پرینت کارت ورود به جلسه آزمون خود را دریافت کنند و این مهلت تا فردا چهارشنبه، ۲۹ آبان ماه جاری ادامه دارد.</p>
      <p>وی تصریح کرد: به هیچ عنوان مشکلی در دسترسی به سایت سازمان سنجش آموزش کشور برای دریافت کارت ورود به جلسه هفتمین آزمون استخدامی مشترک دستگاه‌های اجرایی سال ۹۸ وجود ندارد؛ چرا که اینترنت داخلی در کشور فعال است، بنابراین قطعی اینترنت اختلالی برای دریافت این کارت ایجاد نمی‌کند.</p>
      <p>رئیس سازمان سنجش آموزش کشور خاطر نشان کرد: داوطلبان برای دریافت کارت ورود به جلسه در آزمون فوق مستقیما سایت http://sanjesh.org/ را وارد کنند و از طریق google وارد سایت نشوند.</p>
      <p>دکتر خدایی با تاکید بر این که تاکنون ۵۰ درصد داوطلبان شرکت در هفتمین آزمون استخدامی کارت ورود به جلسه خود را دریافت کرده‌اند، گفت: کمتر از ۱۲ ساعت است که ما توزیع کارت‌ها را آغاز کردیم که در اقدامی قابل توجه حدود ۵۰ درصد داوطلبان کارت خود را دریافت کرده‌اند؛ در واقع تعداد ۵۲۲ هزار نفر در هفتمین آزمون استخدامی دستگاه‌های اجرایی شرکت کرده‌اند که از این تعداد حدود ۲۴۰ هزار نفر از شب گذشته تا امروز کارت خود را دریافت کرده‌اند.</p>
      <p>وی در پایان خاطر نشان کرد: به هیچ عنوان زمان برگزاری آزمون فوق تغییر نمی‌کند و این آزمون طبق برنامه زمانی اعلام شده روز پنج‌شنبه ۳۰ آبان ماه جاری در حوزه‌های امتحانی مربوط برگزار می‌شود.</p>
      <p>انتهای پیام</p>
    </article>
  </body>
</html>