<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/vip/il-volo-concerto-matera-10-anni-retroscena-commozione/657681/"/>
    <meta property="og:site_name" content="DiLei"/>
    <meta property="article:published_time" content="2019-11-19T22:54:23+00:00"/>
    <meta property="og:title" content="Il Volo, commozione sul palco per i 10 anni e spunta un retroscena"/>
    <meta property="og:description" content="Grande successo per la serata dedicata a Il Volo, con un concerto speciale da Matera che ci ha permesso di rivivere i momenti magici di Piero, Ignazio e Gianluca."/>
  </head>
  <body>
    <article>
      <h1>Il Volo, commozione sul palco per i 10 anni e spunta un retroscena</h1>
      <h2>Il trio, amatissimo dal pubblico, ha ripercorso la sua storia tra alti e bassi, con un evento speciale per festeggiare i suoi 10 anni</h2>
      <address>
        <time datetime="2019-11-19T22:54:23+00:00">19 Nov 2019, 22:54</time>
      </address>
      <p>Nella splendida cornice di Matera, questa sera <b>i tre giovani tenori de Il Volo</b> si sono esibiti in un concerto unico, un evento speciale in diretta su Canale 5 per festeggiare i loro 10 anni di carriera. Tanta commozione sul palco, per quello che è stato un vero e proprio viaggio nella loro storia: dall’esordio a <b><i>Ti lascio una canzone</i></b>, quando erano ancora tre ragazzini, al successo negli Stati Uniti, dove hanno cantato al fianco di star che hanno fatto la storia della musica.</p>
      <p><i>Il Volo: 10 anni insieme</i> non è solamente un concerto, ma anche <b>una lunga intervista che ci riporta alle origini del trio</b>, sul palco del talent show per giovani cantanti condotto da <a href="https://dilei.it/vip/antonella-clerici-pronta-tornare-prova-del-cuoco-indiscrezione/655177/">Antonella Clerici</a>. Proprio lì, per la prima volta, i tre talentuosi artisti si sono conosciuti e hanno avuto modo di cantare insieme. E da quel momento non si sono più separati, come anime gemelle che avessero infine trovato le loro parti mancanti. Il Volo ha raggiunto traguardi che, all’estero, fino ad oggi sono stati <b>appannaggio di pochissimi artisti</b> del calibro di Andrea Bocelli.</p>
      <p>Nei primi anni della loro nascente carriera, i tre tenori hanno ottenuto successo principalmente fuori dai confini italiani. E proprio questa scarsa considerazione in Italia almeno fino a Sanremo 2015 è pesata non poco ai tre cantanti. Nel corso del concerto, grazie ad alcuni <b>video che hanno ripercorso la storia de Il Volo</b> attraverso i loro racconti, abbiamo scoperto infatti come questo sia stato un boccone difficile da digerire, nonostante la notorietà ottenuta negli Stati Uniti e in tanti altri angoli del mondo.</p>
      <p>Finalmente, nel 2015 il loro talento è stato riconosciuto anche in Italia, quando il trio ha vinto la 65esima edizione del <i>Festival di Sanremo</i> con il brano <b><i>Grande Amore</i></b>.</p>
      <p>Del loro successo in America che ha preceduto nettamente quello nel nostro Paese hanno detto: “Era il sogno di tutti e ci siamo accorti di quanto il pubblico fosse vario. Dobbiamo dire grazie a loro perché ci hanno scoperto. <b>L’Italia però ci ha regalato le più grandi emozioni</b>, fin da quella volta a Sanremo. Noi eravamo sconosciuti qui fondamentalmente”. L’amore per la loro terra natia è sempre stato fortissimo, un amore che, dopo 10 anni, <b>è ancora più vivo che mai</b> nonostante le mille difficoltà che <a href="https://dilei.it/vip/piero-barone-il-volo-eta-fidanzata-curiosita/657553/">Piero Barone</a>, <a href="https://dilei.it/vip/ignazio-boschetto-il-volo-eta-fidanzata-curiosita/657498/">Ignazio Boschetto</a> e <a href="https://dilei.it/vip/gianluca-ginoble-il-volo-eta-fidanzata-curiosita/657580/">Gianluca Ginoble</a> hanno dovuto affrontare.</p>
      <p>Sul <b>palco di Matera</b>, i tre ragazzi hanno ricordato anche alcuni momenti particolari della loro strepitosa carriera. Come quando, nel 2012, sono stati invitati nientemeno che da <b>Barbra Streisand</b> come ospiti speciali del suo tour <i>Back To Brooklyn</i>: poter cantare con lei è stata un’esperienza assolutamente indimenticabile. E lo stesso si può dire di quella volta, a Panama, in cui <b>si sono esibiti davanti a Papa Francesco</b> per la Giornata Mondiale della Gioventù.</p>
      <p>Nel loro futuro che cosa c’è? Sicuramente, <b>ancora tanta musica</b>: “Speriamo di fare altri 10-20 anni così” – hanno rivelato, mostrando una sintonia che tra di loro non si è mai affievolita.</p>
      <figure>
        <img src="https://dileidemosite.files.wordpress.com/2019/11/ilvolo-1.jpg?w=2560&amp;strip=all&amp;quality=100"/>
        <figcaption>Il Volo – Fonte: Instagram</figcaption>
      </figure>
      <related>
        <h4>Leggi anche</h4>
        <a href="https://dilei.it/vip/ignazio-boschetto-il-volo-eta-fidanzata-curiosita/657498/"/>
        <a href="https://dilei.it/vip/piero-barone-il-volo/543984/"/>
        <a href="https://dilei.it/vip/gianluca-ginoble-il-volo-eta-fidanzata-curiosita/657580/"/>
        <a href="https://dilei.it/vip/gianluca-ginoble-il-volo/543978/"/>
        <a href="https://dilei.it/vip/ignazio-boschetto-il-volo/543990/"/>
      </related>
    </article>
  </body>
</html>