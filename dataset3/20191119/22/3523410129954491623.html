<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640839/%D8%A8%D8%A7-%D8%B1%D9%81%D8%B9-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AE%D8%B1%DB%8C%D8%AF-%D8%AC%D9%86%DA%AF%D9%86%D8%AF%D9%87-%D9%88-%D8%AA%D8%A7%D9%86%DA%A9-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T22:12:00+00:00"/>
    <meta property="og:title" content="با رفع تحریم‌ها، ایران به دنبال خرید جنگنده و تانک خواهد بود"/>
    <meta property="og:description" content="یک مقام آمریکایی در گفت‌وگو با خبرنگاران هشدار داده است که با رفع تحریم‌های تسلیحاتی سازمان ملل متحد، ایران برای خرید جنگنده و تانک اقدام خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640839/%D8%A8%D8%A7-%D8%B1%D9%81%D8%B9-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AE%D8%B1%DB%8C%D8%AF-%D8%AC%D9%86%DA%AF%D9%86%D8%AF%D9%87-%D9%88-%D8%AA%D8%A7%D9%86%DA%A9-%D8%AE%D9%88%D8%A7%D9%87%D8%AF-%D8%A8%D9%88%D8%AF">با رفع تحریم‌ها، ایران به دنبال خرید جنگنده و تانک خواهد بود</a>
      </h1>
      <h2>یک مقام آمریکایی در گفت‌وگو با خبرنگاران هشدار داده است که با رفع تحریم‌های تسلیحاتی سازمان ملل متحد، ایران برای خرید جنگنده و تانک اقدام خواهد کرد.</h2>
      <address><time datetime="2019-11-19T22:12:00+00:00">19 Nov 2019, 22:12</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک مقام آمریکایی روز سه‌شنبه از چشم‌انداز رفع تحریم‌های تسلیحاتی شورای امنیت سازمان ملل متحد علیه ایران در پایان سال آینده میلادی ابراز نگرانی کرد.</p>
      <p>به نوشته خبرگزاری «آسوشیتدپرس»، این مقام آمریکایی که خواسته نامش فاش نشود، به خبرنگاران گفته است که براساس گزارش تازه آژانس دفاعی آمریکا در مورد توانایی نظامی ایران، با رفع این تحریم‌ها، تهران احتمالا برای خرید جنگنده‌ها و تانک‌های جدید از روسیه و چین، وارد عمل می‌شود.</p>
      <p>در گزارش آژانس دفاعی آمریکا در مورد ایران همچنین ادعا شده است که ایران مصمم است که به قدرت مسلط در غرب آسیا بدل شود. این گزارش به پیشرفت سریع ایران در زمینه تولید پهپادهای تهاجمی و سامانه‌های موشکی هم اشاره کرده است.</p>
      <p>پیش از این «دیمیتری شوگایف» رئیس سازمان فدرال همکاری فنی-نظامی روسیه گفته بود در صورت رفع تحریم‌های بین‌المللی، مسکو حاضر است تا به ایران جنگ‌افزار بفروشد.</p>
      <p>شوگایف که در حاشیه نمایشگاه هوایی دوبی صحبت می‌کرد، گفت: «طرف روسی آماده است تا درباره همکاری در این زمینه [فروش تسلیحات]، با ایران گفت‌وگو کند، مشروط بر اینکه اجرای پروژه‌ها... تنها بعد از رفع تحریم‌های بین‌المللی آغاز شود.»</p>
      <p>به گفته وی، طرف ایرانی احتمالا برای خرید جنگنده، بالگرد، تانک، کشتی، موشک‌های ساحل به دریا، موتورهای هواپیما، قطعات یدکی هواپیما، خودروهای زرهی و زیردریایی علاقه‌مند باشد. (جزئیات بیشتر)</p>
      <p>بر اساس قطعنامه ۲۲۳۱ شورای امنیت سازمان ملل متحد، تحریم‌های تسلیحاتی وضع‌شده علیه جمهوری اسلامی ایران تا سال ۲۰۲۱ میلادی پابرجا خواهند بود.</p>
    </article>
  </body>
</html>