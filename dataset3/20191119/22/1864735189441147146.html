<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/ezio-greggio-segre-biella-1.4896350"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T22:41:49+00:00"/>
    <meta property="og:title" content="Ezio Greggio rifiuta la cittadinanza di Biella. &quot;Per rispetto verso Segre e mio padre&quot;"/>
    <meta property="og:description" content="Il Comune nega l'onorificenza alla senatrice sopravvissuta alla Shoah e la assegna all'attore. Lui però rifiuta in nome del papà, &quot;che ha trascorso diversi anni nei campi di concentramento&quot;"/>
  </head>
  <body>
    <article>
      <h1>Ezio Greggio rifiuta la cittadinanza di Biella. "Per rispetto verso Segre e mio padre"</h1>
      <h2>Il Comune nega l'onorificenza alla senatrice sopravvissuta alla Shoah e la assegna all'attore. Lui però rifiuta in nome del papà, "che ha trascorso diversi anni nei campi di concentramento"</h2>
      <address><time datetime="2019-11-19T22:41:49+00:00">19 Nov 2019, 22:41</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896365.1574203310!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Liliana Segre ed Ezio Greggio in due foto d'archivio (Ansa)</figcaption>
      </figure>
      <p>Biella, 19 novembre 2019 - Alla fine<b> Ezio Greggio</b> ha rifiutato. L'attore e conduttore tv, insignito della <b>cittadinanza onoraria </b>di <b>Biella</b>, in Piemonte, ha gentilmente declinato dopo le polemiche per la mancata onorificenza a <b>Liliana Segre</b>. "Il mio rispetto nei confronti della senatrice, per tutto ciò che rappresenta, per la storia, i ricordi e il valore della memoria, mi spingono a fare un passo indietro e a non poter accettare".</p>
      <p>Riavvolgiamo il nastro. Giovedì scorso il Consiglio comunale aveva <b>bocciato la mozione </b>di due liste civiche di Biella che volevano la<b> Segre cittadina onoraria </b>della città perché "testimone della tragedia dell'olocausto e interprete dei valori di giustizia e di pace tra gli esseri umani". Al sì di <b>Movimento 5 Stelle</b> e<b> Forza Italia</b> aveva fatto da contrappunto il parere negativo di <b>Lega </b>e <b>Fratelli d'Italia </b>che avevano definito la proposta "strumentale". Oggi, con una delibera della giunta leghista, il Comune ha deciso di conferire il riconoscimento a <b>Ezio Greggio</b>, "per la popolarità televisiva come conduttore, giornalista, attore e regista; per il suo costante impegno attraverso l'associazione 'Ezio Greggio per i bambini premature'; per aver contribuito a diffondere in Italia e nel mondo il nome di Biella".</p>
      <p>La risoluzione del sindaco <b>Claudio Corradino </b>ha suscitato subito reazioni politiche. "Non c'è nulla di male di per sé - scrive su Facebook <b>Paolo Furia</b>, segretario regionale del Pd in Piemonte - in un titolo di onorificenza a Ezio Greggio, ma la tempistica è da brivido. Farlo esattamente la settimana dopo aver bocciato la richiesta di dare la cittadinanza onoraria a Liliana Segre è una ridicola provocazione".</p>
      <p>Per il sottosegretario all'Istruzione, la pentastellata <b>Lucia Azzolina</b>, la decisione del primo cittadino è "incredibile". Corradino "nega la cittadinanza a Liliana Segre, sopravvissuta all'Olocausto, ma non esita a darla, in pompa magna, con festante annuncio sul sito istituzionale, a Ezio Greggio. Senza nulla togliere al noto conduttore tv, il senso delle istituzioni avrebbe imposto altre scelte".</p>
      <p>Ci pensa lo stesso Greggio a mettere fine alla querelle, con il suo rifiuto. "Non è una scelta contro nessuno - spiega l'attore - ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a<b> mio padre</b> che ha <b>trascorso diversi anni nei campi di concentramento</b>".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>