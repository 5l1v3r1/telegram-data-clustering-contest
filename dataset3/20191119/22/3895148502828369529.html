<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79311_Polska_3-2_Slowenia.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-19T22:43:11+00:00"/>
    <meta property="og:title" content="Polska 3-2 Słowenia"/>
    <meta property="og:description" content="Reprezentacja Polski pokonała we wtorek na Stadionie Narodowym Słoweńców 3-2 w meczu eliminacji mistrzostw Europy. Gospodarzom prowadzenie dał Sebastian Szymański. Potem do siatki Słoweńców trafili Robert Lewandowski oraz Jacek Góralski. W drużynie gości na listę strzelców wpisali się Tim Matavz i Josip Ilicić. Jeszcze w pierwszej połowie na murawie pojawił się Artur Jędrzejczyk, który zmienił kontuzjowanego Kamila Glika. Fotoreportaż z meczu - 38 zdjęć Kamila Marciniaka"/>
  </head>
  <body>
    <article>
      <h1>Polska 3-2 Słowenia</h1>
      <address><time datetime="2019-11-19T22:43:11+00:00">19 Nov 2019, 22:43</time> by <a rel="author">Wiśnia</a></address>
      <h3>Wygrana na koniec</h3>
      <p>Reprezentacja Polski pokonała we wtorek na Stadionie Narodowym Słoweńców 3-2 w meczu eliminacji mistrzostw Europy. Gospodarzom prowadzenie dał Sebastian Szymański. Potem do siatki Słoweńców trafili Robert Lewandowski oraz Jacek Góralski. W drużynie gości na listę strzelców wpisali się Tim Matavz i Josip Ilicić. Jeszcze w pierwszej połowie na murawie pojawił się Artur Jędrzejczyk, który zmienił kontuzjowanego Kamila Glika.<br/><br/><a href="https://legionisci.com/galeria/4892">Fotoreportaż z meczu</a> - <b>38</b> zdjęć Kamila Marciniaka<br/><br/>Początek meczu należał do Polaków, którzy zdobyli bramkę kilka minut po pierwszym gwizdku. Do piłki odbitej przed pole karne dopadł wtedy Sebastian Szymański, huknął lewą nogą nie dając żadnych szans Janowi Oblakowi. Niebawem kibice zgromadzeni na Stadionie Narodowym byli bliscy ponownie świętowania strzelania gola, lecz po podaniu ze skrzydła Kamila Grosickiego z kilku metrów nie trafił do bramki Piotr Zieliński. Ta niewykorzystana okazja zemściła się na gospodarzach. W 24. minucie piłkę w polu karnym opanował Josip Ilicić, przytomnie wycofał ją do Tima Matavza, który bez problemów wpakował ją do siatki. Jeszcze przed utratą gola na murawie pojawił się Artur Jędrzejczyk, który zastąpił na nim kontuzjowanego Kamila Glika.</p>
      <figure>
        <img src="https://legionisci.com/zdjecia2/2019/1574231521.jpg"/>
      </figure>
      <p>fot. Kamil Marciniak / Legionisci.com<br/><br/>W 36. minucie swoją okazję miał Robert Lewandowski. Napastnik Bayernu najwyżej wyskoczył po dośrodkowaniu z rzutu rożnego, lecz jego uderzenie głową wylądowało w rękach golkipera ze Słowenii. Do końca pierwszej połowy żadna z drużyn nie stworzyła sobie dobrej okazji do wyjścia na prowadzenie. Obydwie jedenastki zeszły na przerwę przy remisie 1-1.<br/><br/>Niedługo po przerwie Oblak obronił strzał Grzegorza Krychowiaka, chroniąc swoją drużynę przed utratą bramki. W 54. minucie był już jednak bez szans, kiedy pokonał go Robert Lewandowski. Napastnik Bayernu przejął piłkę, minął pięciu przeciwników i ładnym uderzeniem wyprowadził Polaków na prowadzenie. Za moment dobrą okazję miał Zieliński, który tym razem przegrał pojedynek z bramkarzem.</p>
      <figure>
        <img src="https://legionisci.com/zdjecia2/2019/1574231544.jpg"/>
      </figure>
      <p>fot. Kamil Marciniak / Legionisci.com<br/><br/>Niestety radość Polaków z prowadzenia nie trwała długo, ponieważ Słoweńcy ponownie wkrótce doprowadzili do remisu. Tym razem błąd w ustawieniu popełnili obrońcy, którzy pozwolili Iliciciowi dojść do świetnej okazji i pokonać Szczęsnego. Gospodarze nie zamierzali zadowolić się tylko remisem. Cały czas atakowali i dążyli do zdobycia bramki. I ta sztuka im się udała. Ponownie w głównej roli był Lewandowski, który zakręcił obrońcami i dośrodkował do Kamila Grosickiego. Pomocnik głową zgrał do Jacka Góralskiego, a ten nie miał problemów, aby umieścić piłkę w siatce.<br/><br/>Do ostatniego gwizdka Polacy częściej utrzymali się przy piłce i nie pozwalali Słoweńcom na konstruowanie groźnych akcji. Jeszcze w doliczonym czasie gry z dystansu przymierzył Zieliński, lecz Oblak nie musiał nawet interweniować.</p>
      <figure>
        <img src="https://legionisci.com/zdjecia2/2019/1574231564.jpg"/>
      </figure>
      <p>fot. Kamil Marciniak / Legionisci.com</p>
      <p><b>Polska 3-2</b> (1-1) <b>Słowenia</b><br/>1-0 - 3' Szymański<br/>1-1 - 14' Matavz<br/>2-1 - 54' Lewandowski<br/>2-2 - 61' Ilicić<br/>3-2 - 81' Góralski<br/><br/><b>Polska:</b> 1. Wojciech Szczęsny - 20. Łukasz Piszczek (45' 16. Tomasz Kędziora), 15. Kamil Glik (7' 3. Artur Jędrzejczyk), 5. Jan Bednarek, 13. Arkadiusz Reca - 19. Sebastian Szymański (86' 18. Kamil Jóźwiak), 6. Jacek Góralski, 10. Grzegorz Krychowiak, 7. Piotr Zieliński, 11. Kamil Grosicki - 9. Robert Lewandowski<br/><br/><b>Słowenia:</b> 1. Jan Oblak - 20. Petar Stojanović, 4. Miha Blažič, 17. Miha Mevlja, 3. Jure Balkovec - 7. Josip Iličić, 6. Rene Krhin, 8. Jasmin Kurtič, 15. Jaka Bijol (72' 10. Miha Zajc), 21. Benjamin Verbič (86' 18. Rajko Rep) - 23. Tim Matavž (89' 11. Haris Vučkič)<br/><br/>żółte kartki: Reca, Krychowiak, Kędziora - Kurtič<br/>czerwona kartka: Jasmin Kurtič (86', Słowenia, za drugą żółtą)<br/><br/>sędziował: Daniel Siebert (Niemcy)<br/>widzów: 53 946<br/><br/><br/><b>Końcowa tabela grupy G:</b><br/><br/>1. Polska <b>25</b> 18-5<br/>2. Austria <b>19</b> 19-9<br/>3. Macedonia Północna <b>14</b> 12-13<br/>4. Słowenia <b>14</b> 16-11<br/>5. Izrael <b>11</b> 16-18<br/>6. Łotwa <b>3</b> 3-28</p>
    </article>
  </body>
</html>