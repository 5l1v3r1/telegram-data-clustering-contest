<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/cultura/18599497-tot-ce-vrei-sa-stii-despre-targul-gaudeamus-2019-program-personaje-si-lansari-provocatoare"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Tot ce vrei să ştii despre Târgul Gaudeamus 2019. Program, personaje şi lansări provocatoare"/>
    <meta property="og:description" content="A XXVI-a ediţie a Târgului de carte Gaudeamus Radio România din Bucureşti se va desfăşura sub semnul aniversării a 30 de ani de la momentul istoric al Revoluţiei Române din Decembrie 1989. Peste 8.000 mp de standuri care vor găzdui sute de mii de titluri şi aproape 900 de evenimente, lansări şi prezentări de carte, sesiuni de autografe şi dezbateri cu teme ce acoperă un spaţiu vast, de la ficţiune şi suspans până la gastronomie şi poezie, îi aşteaptă pe cei care vor trece pragul târgului de miercuri până duminică."/>
  </head>
  <body>
    <article>
      <h1>Tot ce vrei să ştii despre Târgul Gaudeamus 2019. Program, personaje şi lansări provocatoare</h1>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5106/18599497/1/7150687-mediafax-foto-andreea-alexandru.jpg"/>
      </figure>
      <p>A XXVI-a ediţie a Târgului de carte Gaudeamus Radio România din Bucureşti se va desfăşura sub semnul aniversării a 30 de ani de la momentul istoric al Revoluţiei Române din Decembrie 1989. Peste 8.000 mp de standuri care vor găzdui sute de mii de titluri şi aproape 900 de evenimente, lansări şi prezentări de carte, sesiuni de autografe şi dezbateri cu teme ce acoperă un spaţiu vast, de la ficţiune şi suspans până la gastronomie şi poezie, îi aşteaptă pe cei care vor trece pragul târgului de miercuri până duminică.</p>
      <p>Iniţiat şi organizat de postul public de radiodofuziune, Gaudeamus, „cel mai citit târg de carte de la cel mai ascultat radio”, va avea loc în intervalul 20 – 24 noiembrie, în premieră în Pavilionul B2 Romexpo, potrivit Mediafax.</p>
      <p>Deschiderea oficială a Târgului Gaudeamus Radio România, ediţia Bucureşti 2019, a avut loc miercuri, la ora 12.00, la standul Radio România.</p>
      <p>Ca şi la ediţiile precedente, numeroase categorii de public vor avea accesul gratuit: preşcolari, elevi, studenţi, cadre didactice, bibliotecari, profesionişti din domeniile editorial/educaţional, membrii uniunilor de scriitori, jurnalişti, pensionari, persoane cu dizabilităţi şi însoţitorii acestora, grupuri organizate. Pentru vizitatorii care nu se încadrează în aceste categorii, accesul în incintă se va face pe baza biletelor (în valoare de 5 lei) şi a abonamentelor de intrare (în valoare de 10 lei, valabile pentru toată perioada), care vor constitui totodată şi suportul pentru Tombola Gaudeamus. Programul de vizitare este zilnic între orele 10.00 şi 20.00.</p>
      <h3>Lecturi în campanie</h3>
      <p>Principalul motiv invocat de români atunci când sunt întrebaţi de ce nu citesc este lipsa timpului. La această ediţie a Târgului de carte Gaudeamus, Curtea Veche Publishing ne spune că e #timpulsacitim, luând parte la o campanie care demonstrează că, oricât de ocupaţi am fi, putem citi măcar o pagină pe zi. Campania iniţiată de Asociaţia Curtea Veche şi Leo Burnett, îşi propune să schimbe percepţia asupra lecturii în contextul statisticilor care arată că peste 50% dintre românii adulţi nu au citit nicio carte în ultimul an şi doar 4% dintre români citesc zilnic.</p>
      <p>La standul Curtea Veche Publishing din cadrul Gaudeamus 2019 oricine este invitat, între 20 şi 24 noiembrie, să se alăture campaniei filmându-se în timp ce citeşte o pagină dintr-o carte şi postând pe reţelele proprii de socializare cu hashtag-ul #timpulsacitim. Pe site-ul timpulsacitim.ro sunt disponibile vizualuri şi statistici care pot fi folosite de toţi cei care doresc să participe la discuţia despre importanţa lecturii, precum şi mesajele a numeroase personalităţi din cultură, media, sport, cooking, social media.</p>
      <p>Curtea Veche Publishing anunţă reduceri de 25%, multe titluri noi şi întâlniri cu autorii preferaţi, printre care Adrian Cioroianu, Alec Bălăşeşcu, Traian Berbeceanu, Marian Godină, Trupa VUNK, Joseph Hadad, Diana Bulimar, Elena Butuc (LaLena.ro), Cristina şi Alex Donovici (Poveştile Cristinei)</p>
      <p>Personajele Grupului Editorial ART ies din poveste la Târgul de Carte Gaudeamus. Peste 1200 de titluri, dintre care mai bine de 100 de noutăţi publicate la editurile Vlad şi Cartea cu Genius, Arthur, Youngart, Grafic, ART şi Paladin, sunt pregătite să-şi întâlnească cititorii de toate vârstele. Peter Iepuraşul, Mickey şi Uriaşul cumsecade sunt doar câteva dintre personajele editurii Vlad şi Cartea cu Genius care abia aşteaptă să-şi facă prieteni noi printre micuţii cititori. Descoperă-i în cărţile autorilor Emma Thompson, Maurice Sendak şi Louis Slobodkin, nou intrate în portofoliu.</p>
      <p>Muzeul Naţional al Ţăranului Român şi Editura Martor vă invită la sfârşit de toamnă la Târgul GAUDEAMUS Radio România 2019 (20 – 24 noiembrie), cu promisiunea de a prezenta ”carte frumoasă cu publicaţii apărute de-a lungul anilor sub egida Muzeului şi a Editurii Martor, într-un stand plin de culoare şi însemne ţărăneşti”, între orele 10.00 – 20.00).</p>
      <p>Editura Polirom va aduce la cea de-a XXVI-a ediţie a Tîrgului Internaţional de Carte „Gaudeamus” peste 1500 de titluri, toate aflate la reducere: 30% Colecţia Junior, 20% titlurile apărute înainte de 2019, 10% Colecţia Top10+, 10% titlurile publicate în 2019.</p>
      <p>Editura Gama aniversează la ediţia din acest an a Târgului Internaţional de Carte Gaudeamus un sfert de secol de existenţă. Cei 25 de ani de la fondare vor fi marcaţi printr-un eveniment special vineri, 20 noiembrie, de la ora 17.00 – când discursurile aniversare vor fi urmate de un cocktail la care sunt aşteptaţi toţi cititorii şi colaboratorii editurii –, dar şi printr-o ofertă bogată de cărţi, multe dintre acestea beneficiind de reduceri substanţiale de preţ.</p>
      <p>Cu acest prilej, Editura Gama va face şi un gest caritabil, printr-o donaţie de cărţi către recent înfiinţatul Centru Educaţional „Casa bună” fondat de Valeriu Nicolae, cunoscut pentru proiectele sale de voluntariat legate de accesul la educaţie al copiilor proveniţi din mediile defavorizate.</p>
      <p>„Pentru noi, cei 25 de ani de poveste înseamnă nenumărate provocări depăşite şi vise împlinite. Tot ceea ce facem, facem cu pasiune, ţinând seama de misiunile pe care ni le-am asumat: educaţia prin joc ca metodă eficientă de învăţare, dezvoltarea inteligenţelor multiple, promovarea metodelor alternative de educaţie, susţinerea eforturilor de deprindere a citirii, promovarea literaturii de calitate şi încurajarea lecturii în familie şi a interacţiunii părinte-copil. Ediţia de anul acesta a Târgului Internaţional de Carte Gaudeamus este un prilej de a-i sărbători în primul rând pe eroii poveştii noastre: copiii şi părinţii care ne sunt alături!”, a declarat Diana Mocanu, directorul general al editurii.</p>
      <p>Printre noutăţile de anul acesta se numără trei titluri premiate de ficţiune pentru copii şi adolescenţi: ”Băiatul din bulă” de Stewart Foster, ”Orangeboy” de Patrice Lawrence şi ”Acum sunt normală?”, primul volum al trilogiei feministe „Clubul Fetelor Bătrâne” de Holly Bourne. Nu lipsesc nici titlurile de Crăciun, o apariţie specială fiind ”Noaptea de Ajun în Ţara Minunilor” de Carys Bexington şi Kate Hindley – o splendidă poveste ilustrată, în versuri, inspirată de clasicul poem ”’Twas The Night Before Christmas” şi de ”Alice în Ţara Minunilor”.</p>
      <p>Reducerile pe care editura Gama le practică la Gaudeamus sunt consistente, ajungând până la 70%.</p>
      <p>O zonă consistentă a ofertei de carte la acest târg este orientată spre creaţia femeilor şi dezbateri feministe. Două volume dedicate poeziei publicate de femei apar la Fractalia şi Cartier.</p>
      <p>Evenimentele dedicate celor mai recente apariţii Polirom – în colecţiile „Plural”, „Historia”, „Seria de autor Andrei Oişteanu”, „Seria de autor Gheorghe Crăciun”, „Fiction LTD”, „Ego.Proză”, „Ego-grafii”, „Biografii romanţate”, „Biblioteca Polirom”, „Junior” – vor prilejui la această nouă ediţie Gaudeamus întîlniri cu: Alina Isac Alak, Sorin Antohi, Simona Antonescu, Flavius Ardelean, Florin Bican, Bianca Burţa-Cernat, Mircea Cărtărescu, Doru Căstăian, Paul Cernat, Ionuţ Chiva, Marius Chivu, Cosmin Ciotloş, Dan Coman, Liliana Corobca, Călin Cotoi, Mircea Daneliuc, Caius Dobrescu, Mircea Dumitru, Vasile Ernu, Ecaterina G., Bogdan Ghiu, Valeriu Gherghel, Anca Haţiegan, Bedros Horasangian, Adrian Lăcătuş, Ion Bogdan Lefter, Dan Lungu, Maria Manolescu, Ciprian Măceşaru, Mircea Mihăieş, Mariana Mihuţ, Luminiţa Munteanu, Bogdan Murgescu, Carmen Muşat, Mirela Nagâţ, Eugen Negrici, Dorica Nicolae, Andrei Oişteanu, George Onofrei, Horia-Roman Patapievici, Cezar Paul-Bădescu, Ioan Pânzaru, Dana Pîrvan, Theodor Cristian Popescu, Iulia Popovici, Alexandru Potcoavă, Cristian Preda, Simona Preda, Grégory Rateau, Victor Rebengiuc, Costi Rogozanu, Doina Ruşti, Andrei Florin Sora, Bogdan-Alexandru Stănescu, Moni Stănilă, Ovidiu Şimonca, Marius Turda, Marina Vazaca, Matei Vişniec, Fatma Yilmaz.</p>
      <p>În ce priveşte poezia, se anunţă titluri noi la editurile Charmides, Casa de Editură Max Blecher, Cartier ca şi la frACTalia şi Sonia.</p>
      <h3>Noutăţi premiate</h3>
      <p>Standul Editurii Litera va fi gazda noutăţilor din cele mai diverse domenii de interes, a cărţilor-eveniment, a lansărilor şi a sesiunilor de autografe, a reducerilor şi a concursurilor cu premii garantate. Iubitorii de ficţiune nu trebuie să rateze noile titluri din colecţia Clasici Contemporani Litera precum ”Schiţă”, primul volum din trilogia semnată de Rachel Cusk, scriitoarea contemporană aflată pe lista celor mai buni tineri romancieri, întocmită de revista Granta; ”Babilon” de Yasmina Reza, roman finalist la Premiul Goncourt şi câştigător al Premiului Renaudot; ”Glasul de taină”, de Geraldine Brooks, câştigătoarea Premiului Pulitzer; ”Să-i reparăm pe cei vii” de Maylis de Kerangal, un roman ce s-a bucurat de un succes uriaş, câştigând zece premii literare în Franţa, şi o nominalizare la Premiul Man Booker International; ”Jurnalul Reniei. Viaţa unei tinere în umbra Holocaustului” de Renia Spiegel, o contribuţie inestimabilă în literatura Holocaustului, o carte-mărturie ce aminteşte de jurnalul Annei Frank; o colecţie de povestiri fascinante despre ce înseamnă să fii femeie în lumea modernă, ”Ştii bine că vrei. Iubitorul de pisici şi alte povestiri” de Kristen Roupenian, descrisă dreptcea mai îndrăzneaţă voce nouă din ficţiunea americană.</p>
      <p>Cărţile în curs de ecranizare şi thrillere despre care toată lumea vorbeşte se regăsesc în super-colecţia Buzz Books, de la Litera, ce include noutăţi precum: ”Prietenie trădată”, de Christopher Bollen, un thriller de citit într-o noapte, câştigător al Premiului Fitzgerald; ”Fetiţa din scrisoare”, de Emily Gunnis, o carte greu de lăsat din mână; ”Ar fi trebuit să ştii… dar acum e prea târziu”, de Jann Hanff Korelitz; ”Crăciunul lui Poirot”, de Agatha Christie, într-o ediţie de sărbătoare, ”Nebuni şi muritori”, un nou roman istoric semnat de Bernard Cornwell.</p>
      <p>În cea mai nouă carte a sa, ”Renovări. Amenajări interioare”, scriitoarea Mara Wagner povesteşte îmbinând formulele narative - poezie, proză, monolog dramatic - despre criza în cuplurile aflate în jurul vârstei de 40 de ani, un subiect universal.</p>
      <p>Blue Moon, colecţia de romane de poveşti de dragoste şi ficţiune istorică pentru femei, continuă cu bestsellerurile momentului: al doilea volum din seria semnată de Lucinda Riley, ”Cele şapte surori”, ”Sora furtună. Povestea lui Ally; Fiul timpului”, de Deborah Harkness; ”Anul de graţie”, de Kim Liggett; ”Fetele dispărute din Paris”, de Pam Jenoff; ”Tot ce ne-am dorit”, de Emily Giffin şi multe alte noutăţi.</p>
      <p>Michelle Obama revine la Editura Litera cu un jurnal inspiraţional, ”Povestea mea”. Jurnal, bazat pe memoriile sale devenite bestseller internaţional. Paginile sale includ întrebări care te provoacă şi te îndeamnă să te descoperi şi să faci următorii paşi spre noi experienţe.</p>
      <p>Fanii celebrului scriitor norvegian Karl Ove Knausgård vor putea citi volumul ”Toamna”, prima carte din cvartetul ”Anotimpuri”, o enciclopedie personală despre lume, minunat ilustrată, scrisă de un tată pentru fiica sa nenăscută.</p>
      <p>Peste 150 de titluri reunite sub imprintul Litera, Carte Pentru Toţi, din toate domeniile de interes, vor fi disponibile pentru vizitatorii Târgului de carte Gaudeamus la preţuri speciale. Dintre noutăţi menţionăm un nou volum semnat de Susanna Tamaro, de data aceasta de proză scurtă, ”Pe o singură voce: cinci povestiri ca un roman despre răul de a trăi”, despre copilărie şi amintire, simţăminte şi înţelegerea poveştilor gingaşe şi atroce ale copiilor singuratici şi nefericiţi; o nouă carte de povestiri vine de la Samanta Schweblin, autoare aleasă de revista Granta printre cei mai buni 22 de scriitori de limbă spaniolă sub 35 de ani, ”Păsări în gură”, poveşti pline de umor negru despre oameni şi realităţi alternative; Maria Semple, autoarea bestsellerului ecranizat ”Unde ai dispărut, Bernadette?”, revine la Editura Litera cu romanul ”Azi va fi altfel”, o poveste hilară şi emoţionantă despre reinventare.</p>
      <p>Noi cărţi relevante de dezvoltare personală apar în imprintul Introspectiv: ”Poate ar fi bine să discuţi cu cineva”, carte ecranizată şi bestseller New York Times, scrisă de psihoterapeutul Lori Gottlieb, este o carte ce schimbă vieţi şi dă speranţă celor ce nu cred în terapie. Fanilor ”lykke, hygge sau japonisme” editura le recomandă cartea ”Linişte într-o epocă a zgomotului. Despre plăcerea de a evada departe de lume” de Erlin Kogge, un îndemn la a depăşi zgomotul lumii de azi şi la a învăţa din nou să ascultăm.</p>
      <p>În colecţia IQ230 apar două noutăţi care ne învaţă despre comportamentul uman şi cum să-l înţelegem mai bine: ”Înconjurat de idioţi”, de Thomas Erikson, devenit bestseller internaţional, cu peste 1 milion de exemplare vândute, detaliază cu exemple despre cele patru tipuri de comportamente umane şi despre comunicarea eficientă; Psihologia prostiei, un volum coordonat de Jean-François Marmion, în care psihologi, filosofi, sociologi şi scriitori ne împărtăşesc viziunea lor despre prostia umană pentru a o înţelege şi combate mai bine.</p>
      <p>David Wallace-Wells scrie o carte puternică şi evocatoare despre lumea în care trăim şi despre impactul schimbărilor climatice, ”Pământul nelocuibil. Viaţa după încălzirea globală”. Acest volum este o relatare cuprizătoare şi necesară, o lectură esenţială prin care să înţelegem cum schimbarea climatică tranformă toate aspectele vieţii noastre.</p>
      <p>În colecţia Kronika apare un nou titlu semnat de istoricul Lawrence Freedman, ”Viitorul războiului” – o carte care ne oferă istoria completă a războiului, sub toate formele şi cu toate implicaţiile sale, arătând ce a impulsionat şi continuă să impulsioneze această formă umană unică de violenţă politică.</p>
      <p>Aflăm povestea adevărată a agenţilor DEA care l-au răpus pe Pablo Escobar, chiar de la ei, în cartea ”Vânătorii de oameni. Memoriile explozive ale lui Steve Murphy şi Javier F. Pena”, subiect al serialului de succes Narcos, difuzat pe Netflix, pot fi citite în acest volum, noutate Kronika la Târgul de carte Gaudeamus.</p>
      <p>”Pinch of Nom”, cel mai vizitat blog culinar al momentului, cu peste 1,5 milioane de fani, prezintă în cartea de reţete cu acelaşi nume semnată de Kate Allinson şi Kay Featherstone, 100 de reţete simple şi gustoase pentru a slăbi cu ingrediente simple şi tehnici care fac gătitul floare la ureche.</p>
      <p>Noutăţi pentru adolescenţi, cărţi de aventuri, insule magice şi universuri care abia aşteaptă să fie descoperite în ”Merlin. Anii pierduţi”, de T.A. Barron; ”Călătoria lui Albie Bright”, de Christopher Edge; ”Captivi în timp”, de Rysa Walker; ”Bold. Clanul Curajoşilor sare în ajutor”, de Julian Clary, David Roberts.</p>
      <p>Crăciunul pentru copii vine cu multe surprize în traistă la standul Editurii Litera. Cartea ilustrată de iarnă ”Zăpada, de Walter de la Mare cu ilustraţii de Carolina Rabei; Căsuţa din zăpadă, de Peter Bently şi Charles Fuge; ”Mario şi miracolul Crăciunului”, de Jane Chapman şi Karma Wilson; ”Martin stă treaz”, de Jane Chapman şi Karma Wilson; ”Leti şi Luca – Vine Crăciunul &amp; A venit iarna”, de Ruth Wielockx; ”Alege un brăduţ”, de Patricia Toth cu ilustraţii de Jarvis; ”Magia Crăciunului”, de Tony Wolf; ”Cum a salvat Felix Crăciunul”, de Alex T. Smith; ”Poveşti clasice de Crăciun”; ”Sora de zăpadă”, de Emma Carroll; Activităţi de Crăciun; ”Regatul de Gheaţă 2”, povestea filmului; ”Poveşti muzicale. Spărgătorul de nuci”.</p>
      <p>Nu putea lipsi o carte cu şi despre pisici, aşadar pe versurile meşteşugite ale Simonei Epure şi minunat ilustrate de Alexia Udrişte, cei mici vor face cunoştinţă cu Miau, Miorlau şi Miaunici, trei pisoi prieteni, care trec prin cele mai năstruşnice întâmplări. Plină de culoare şi savoare, această nouă apariţie de la Litera Mică îi va introduce pe cititori în universul naturii şi al fiinţelor mici. Şi editura Humanitas promite peste 1000 de titluri din toate colecţiile lor şi 30 de întâlniri cu scriitorii editurii.</p>
      <h3>SF şi cărţi pentru copii</h3>
      <p>Editurile Nemira şi Nemi pentru copii invită cititorii în noul pavilion, cu zeci de titluri noi, de ficţiune şi non-ficţiune, pachete cadou şi serii de autori consacraţi.</p>
      <p>Cele mai mari noutăţi vin de la imprintul science fiction, fantasy şi thriller Armada, unde apare un roman inspirat de fascinantul univers al serialului Netflix Stranger Things – ”Suspicious minds”, de Gwenda Bond. Un prequel din care aflăm povestea mamei lui Eleven şi de unde au început experimentele care au schimbat faţa orăşelului Hawkins.</p>
      <p>Stephen King, revine cu un nou roman, ”Străinul”, despre vânătoarea unui criminal în serie care ia întorsături neaşteptate. De asemenea, fanii Regelui se pot bucura de clasicul ”Cimitirul animalelor” şi de cutremurătoarea continuare a romanului-cult Shining, ”Doctor Sleep”, a cărui ecranizare produsă de Warner Bros va fi pe marile ecrane în acelaşi timp cu târgul de carte.</p>
      <p>Un thriller inspirat direct din mişcarea #MeToo este ”Reţeaua şoaptelor”, de Chandler Baker, povestea a patru femei dintr-o firmă de avocatură din Texas care se revoltă împotriva abuzurilor bărbaţilor la putere. Un alt roman cu o miză extrem de actuală este ”Soţia bancherului”, de Cristina Alger, o poveste pasionantă despre misterioasa lume a finanţelor, unde un accident aviatic dezvăluie încrengăturile şi corupţia din sistemul bancar.</p>
      <p>Iubitorii de science-fiction pot descoperi romanul ”Oraşul de la miezul nopţii”, de Charlie Jane Anders, una dintre cele mai dezbătute cărţi ale acestui an, în care scriitoarea imaginează o lume a viitorului în care tiranii ne controlează visele.</p>
      <p>În colecţia Babel de literatură universală apare o poveste de dragoste şi de război fermecătoare, care aminteşte de ”Pacientul englez şi de Ispăşire: Soldatul iernii”, de Daniel Mason.</p>
      <p>Pasionaţii de cinematografie vor avea surpriza regăsirii unuia dintre cei mai şarmanţi actori de la Hollywood în colecţia Yorick de arte ale spectacolului. Michael Caine îşi povesteşte viaţa care bate filmul în volumul ”Arta de a asculta şi alte lecţii de viaţă”. Un povestitor şarmant şi o scriitură cu o calitate rară la memorialişti: jovialitatea.</p>
      <p>Tot din seria memorialistică, la standul Nemira sunt disponibile ”Dosar permanent”, de Edward Snowden, autobiografia tânărului care şi-a sacrificat libertatea ca să dezvăluie abuzurile sistemelor de supraveghere şi ”Bohemian Rhapsody”, de Leslie Anne-Jones, biografia carismaticului Freddie Mercury, scrisă de o faimoasă jurnalistă care cunoaşte toate picanteriile scenei rock.</p>
      <p>Pe partea de de non-ficţiune, Nemira a pregătit un eseu despre efectele tehnologiei asupra spiritului civic şi democraţiei – ”Oameni vs tehnologie”, scris de Jamie Bartlett. Ce înseamnă pentru democraţie scandalurile despre datele private din jurul Facebook şi al Cambridge Analytica? De ce a îmbrăţişa Big Tech fără nicio reţinere înseamnă a slăbi fundamentele democraţiei?</p>
      <p>Cititoarele colecţiei Damen Tango vor descoperi două cărţi foarte diferite, dar ambele cu o puternică ancoră în istorie: ”Soţia imperial”, de Irina Reyn, povestea fascinantă a Ecaterinei cea Mare, femeia care a domnit într-o lume a bărbaţilor şi ”Acul din sânge”, de la autoarea bestsellerului ”Borgia”, Sarah Bower, un roman senzual despre viaţa lui William Cuceritorul, a fratelui său, episcopul, şi a misterioasei lui amante.</p>
      <p>Pe lângă aceste noutăţi, oferta de la stand include pachete speciale cu serii bestseller clasice: ”Dune”, de Frank Herbert, într-un boxset pentru colecţionari, care cuprinde un afiş cu planeta Arrakis, ”Witcher”, de Andrzej Sapkowski, tot într-o cutie cu afiş original, trilogia ”Jocurile foamei”, de Suzanne Collins, într-o nouă prezentare grafică de excepţie, seria Melania Roibu de Rodica Ojog-Braşoveanu şi multe altele.</p>
      <p>Pentru cei mici Crăciunul vine mai devreme cu ”O dorinţă de Crăciun”, de Katherine Rundell, ilustrată de Emily Sutton. În seara de Ajun, o dorinţă tainică, face să prindă viaţă un înger ponosit, un căluţ de lemn gurmand, un măcăleandru cu aspiraţii de tenor şi un soldăţel de tinichea îndrăgostit.</p>
      <p>Lama lama se întoarce, de data aceasta cu aventurile din timpul pregătirilor pentru marea sărbătoare, în ”Lama lama de Crăciun”, de Anna Dewdney.</p>
      <p>Dick King Smith, cel care l-a inventat pe cel mai simpatic şi faimos purceluş din lume, Babe, le propune copiiilor o nouă aventură cu animăluţe, ”Nasul reginei. Seria Simonei Antonescu”, Istoria povestită copiilor continuă cu ”Mihai I, regele-copil şi peceţile de mărgean”: Porniţi într-o nouă aventură de cercetare a Manuscrisului, gemenii noştri preferaţi, Ilinca şi Călin ajung într-o epocă elegantă, în care pălăriile, trenurile şi mustăţile cu vârfuri răsucite sunt la modă, iar Mihai, nepotul în vârstă de cinci ani al Reginei Maria, devine rege, la Nemira.</p>
      <h3>Evenimente importante la Gaudeamus 2019:</h3>
      <p>Joi</p>
      <p>18.30-20.00 - „Corupţia ucide?”, volum coordonat de Oana Zamfirache, o lansare cu Alec Bălăşescu, Raluca Feher, Şerban Marinescu, Emilian Mihailov, Dorina Pătrunsu, Laurenţiu Ungureanu şi Oana Zamfirache, la standul Curtea Veche Publishing</p>
      <p>Vineri</p>
      <p>11.00 - ”Miau, Miorlau şi Miaunici”, de Simona Epure, ilustraţii de Alexia Udrişte. Invitată este actriţa Raluca Rădulescu.</p>
      <p>17.00- Seria de autor Gheorghe Crăciun, ”Frumoasa fără corp”, cu Carmen Muşat şi Caius Dobrescu, într-o întâlnire moderată de Ovidiu Şimonca, la standul Polirom.</p>
      <p>18.00-19.00 Seara de poezie este dedicată autorilor Răzvan Andrei („Jazz pentru iguane”), Laurenţiu Ion („Corporaţia norilor”) şi Iulian Tănase („Dumneziac”), la standul Curtea Veche Publishing.</p>
      <p>Sâmbătă</p>
      <p>11.00-12.00 - Autografe pentru copii într-o întâlnire cu gimnasta Diana Bulimar („Povestea lui Didi. Fetiţa cu o pungă de medalii”), Alina Bâltâc (concept editorial „Povestea lui Didi”), Gabi Toma (ilustratoare „Povestea lui Didi”), urmată de o sesiune de autografe cu Monica Bătrânu („Întâmplări mărunte cu pictori mari. Monet, Van Gogh şi Kandinski povestiţi copiilor”) şi Roxana Iacoban (ilustratoarea cărţii), la standul Curtea Veche Publishing.</p>
      <p>12.00- La standul Polirom, în seria de autor Andrei Oişteanu, este lansată ediţia a IV-a revăzută, adăugită şi ilustrată a volumului ”Narcotice în cultura română. Istorie, religie şi literatură”, cu Paul Cernat în dialog cu Adrian Şerban.</p>
      <p>12.00 Lansare de carte şi sesiune de autografe, la standul Humanitas, Lucian Boia cu ”Întrebări fără răspuns (sau cu prea multe răspunsuri)”, într-un moment în care alături de autor este Marian Voicu.</p>
      <p>12.00-13.00 - Adrian Cioroianu lansează volumele „Cea mai frumoasă poveste. Vol. al 3-lea. O ţară se construieşte zi de zi” şi „Elisabeta-Carmen Sylva. Prima Regină a României, suverana artistă”. Alături de autor vor fi prezenţi Alexandru Groza, Eduard Matei, Oana Mihăilă, Andrei Radu, Mihaela Simina şi Dana Tudose Tianu,la standul Curtea Veche Publishing.</p>
      <p>13.00- Editura RAO şi Bogdan Bucur prezintă evenimentul de lansare a volumului ”Sociologia proastei guvernări în România interbelică”.</p>
      <p>13.30- la standul Fractalia se lansează volumul de poezie ”Pink Pong”, de Claus Ankersen şi Andrei Zbîrnea, cu Iulia Stoichiţ, Răzvan Ţupa şi Mircea Dan Duţă.</p>
      <p>13.00 Lansare de carte în prezenţa autoarei şi sesiune de autografe pentru ”Renovări. Amenajări interioare”, de Mara Wagner. Participă Teodora Munteanu - jurnalistă, masterandă în studii de gen, Alexandru Mâzgăreanu-regizor, Teatrul Notarra şi Ovidiu Şimonca, jurnalist, la editura Litera.</p>
      <p>14.00-15.00 - Întâlnire cu autorii pentru copii Cristina şi Alex Donovici, creatorii colecţiei Poveştile Cristinei şi autorii volumelor „Norişorul roz”, „O iarnă de poveşti”, „Întâmplări vindecătoare”, „O girafă în spaţiu şi alte şapte lumi ascunse” şi ai seriei „Aventurile lui Ţup”.<br/>Standul Curtea Veche Publishing</p>
      <p>15.00-16.00 - Laura Cosoi („Forma gustului”, „Rămâi la masă?”), Răzvan Exarhu ( „Fericirea e un ac de siguranţă”) şi Mirela Retegan („Jocuri de jucat toamna”, „Fii de partea mea!”, „Astăzi este despre astăzi”) oferă autografe la standul Curtea Veche Publishing.</p>
      <p>15:30- La standul editurii frACTalia apare ”Arta revendicării. Antologie de poezie feministă”, coordonat de Medeea Iancu. Poeme de Iuliana Lungu, Jasmina Al-Qaisi, Tina Haş, Mihaela Michailov, Alina Soare, Saşa Zare, bianca ela, Alina Purcaru, Veda Popovici şi I.M.Clau, într-o discuţie cu Iulia Militaru, Laura Sandu şi Medeea Iancu, despre avolum şi despre posibilităţile literaturii feministe în spaţiul de limbă română. Volumul apare în format digital, în cadrul programului Literatură şi feminism, iniţiat de Laura Sandu şi Mihaela Michailov.</p>
      <p>16.15- Humanitas anunţă lansarea de carte Andrei Pandele „Decembrie '89 în 89 de imagini” cu Horia-Roman Patapievici şi Ioan Stanomir.</p>
      <p>15.45-16.30- Sesiuni de autografe cu cei mai cunoscuţi poliţişti din România: Traian Berbeceanu („Radiografia unei mârşăvii judiciare”) şi Marian Godină („Pablo, the alpaca. Scrisoarea”, „În misiune cu Marian”, „Flash-uri din sens opus”), în Spaţiul de evenimente „Mircea Nedelciu”</p>
      <p>16.30-17.30 - Trupa VUNK lansează volumul „Deja-Vu. 25 de ani de Vunk”, de Cornel Ilie, la Standul Radio România.</p>
      <p>17.15- La Humanitas este lansat volumul de Ezra Pound, „Opere II: ABC-ul lecturii. Ghid spre kulthură”, cu Radu Vancu, Cosmin Ciotloş şi Denisa Comănescu.</p>
      <p>17.30- Lansarea antologiei ”Un secol de poezie română scrisă de femei (Volumul I: 1990-2019)”, într-o selecţie realizat de Alina Purcaru şi Paula Erizanu la Târgul Gaudeamus, Standul Editurii Cartier</p>
      <p>18.00- Ego Proză. Alexandru Potcoavă lansează volumul ”Viaţa şi întoarcerea unui Halle”, cu Bogdan-Alexandru Stănescu şi Adrian Botez, la standul Polirom.</p>
      <p>18.00- Se lansează cele mai recente două volume din colecţia de poezie Vorpal de la Nemira ”Minunata lume Disney”, de Elena Vlădăreanu şi ”Cu Orice e posibil”, de Bogdan Ghiu, prezentate de coordonatoarea colecţiei, Svetlana Cârstean.</p>
      <p>Duminică</p>
      <p>12.00 – 12.30- În cadrul Târgului de Carte Gaudeamus, spaţiul de evenimente „Mircea Nedelciu”. Editura Trei vă invită la evenimentul de lansare a cărţii “Expresia psihopatologică în pictură” de Aurel Romila. Lansarea acestei cărţi-album, cuprinzând peste 800 de creaţii plastice ale unor pacienţi psihiatrici, va avea loc duminică, 24 noiembrie. La eveniment vor vorbi: psihiatrul şi profesorul universitar Aurel Romila şi Victor Popescu, redactor Editura Trei.</p>
      <p>14.00-15.00- Standul Curtea Veche găzduieşte o sesiune de autografe cu Chef Joseph Hadad si Andra Ilias, protagonistul volumului „Joseph Hadad. Omul”, respectiv autoarea cartii şi sesiune de autografe Irén Arsene Máté („Es Mal Pas”).</p>
      <p>15.00- Anca Haţiegan lansează la standul Polirom ”Dimineaţa actriţelor”, cu Mirela Nagâţ şi Cosmin Ciotloş. Fragmente din volum sunt prezentate în lectura actorilor Mariana Mihuţ şi Victor Rebengiuc. Moderează Mihaela Răileanu.</p>
      <related>
        <a href="https://www.descopera.ro/cultura/17351987-o-carte-pe-zi-pas-in-doi-de-nicholas-sparks-o-minunata-lectura-pentru-toate-doamnele-si-toate-firile-romantice"/>
      </related>
      <related>
        <a href="https://www.descopera.ro/dnews/16203928-de-ce-filosofia-lui-platon-trebuie-sa-fie-lectura-obligatorie-pentru-profesorii-de-astazi"/>
      </related>
      <related>
        <a href="https://www.descopera.ro/cultura/16054357-obiceiurile-de-lectura-ale-miliardarilor-charlie-munger-warren-buffett-bill-gates-si-mark-zuckerberg"/>
      </related>
      <related>
        <a href="https://www.descopera.ro/cultura/15582714-ce-citeste-barack-obama-surprizele-de-pe-lista-lui-de-lectura"/>
      </related>
      <related>
        <a href="https://www.descopera.ro/stiinta/15108592-lectura-ii-poate-ajuta-pe-cei-care-sufera-de-depresie-sa-isi-imbunatateasca-flexibilitatea-mentala"/>
      </related>
      <related>
        <a href="https://www.descopera.ro/dnews/13142119-spunem-adio-ochelarilor-pentru-lectura-raindrop-tehnologia-mai-buna-decat-operatiile-cu-laser"/>
      </related>
      <related>
        <h4>Citeşte şi</h4>
        <a href="https://www.descopera.ro/cultura/18595603-o-partitura-unica-din-tineretea-lui-mozart-vanduta-pentru-o-suma-uriasa"/>
        <a href="https://www.descopera.ro/cultura/18589802-explozie-masiva-in-spatiu"/>
        <a href="https://www.descopera.ro/cultura/18586448-tabloul-de-claude-monet-care-a-fost-cumparat-pentru-276-milioane-de-dolari"/>
        <a href="https://www.descopera.ro/cultura/18573010-joker-cel-mai-profitabil-film-realizat-vreodata-dupa-benzi-desenate"/>
      </related>
    </article>
  </body>
</html>