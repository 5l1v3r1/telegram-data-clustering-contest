<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828187.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T22:14:00+00:00"/>
    <meta property="og:title" content="سندرز: ترامپ در حال منزوی کردن آمریکاست"/>
    <meta property="og:description" content="به گزارش فارس، «برنی سندرز» یکی از نامزدهای دموکرات انتخابات ریاست جمهوری آمریکا روز سه‌شنبه در پیامی در توئیتر به شدت از اقدام دولت «دونالد ترامپ» رئیس‌جمهور آمریکا در قانونی دانستن شهرک‌ها در کرانه باختری انتقاد کرد."/>
  </head>
  <body>
    <article>
      <h1>سندرز: ترامپ در حال منزوی کردن آمریکاست</h1>
      <address>
        <time datetime="2019-11-19T22:14:00+00:00">19 Nov 2019, 22:14</time>
      </address>
      <p>یکی از نامزدهای دموکرات انتخابات ریاست جمهوری آمریکا روز سه‌شنبه در پیامی در توئیتر نوشت که رئیس جمهور این کشور در حال منزوی کردن آمریکا و تضعیف دیپلماسی است.</p>
      <p>به گزارش فارس، «برنی سندرز» یکی از نامزدهای دموکرات انتخابات ریاست جمهوری آمریکا روز سه‌شنبه در پیامی در توئیتر به شدت از اقدام دولت «دونالد ترامپ» رئیس‌جمهور آمریکا در قانونی دانستن شهرک‌ها در کرانه باختری انتقاد کرد.</p>
      <p>وی در پیامی توئیتری نوشت: «شهرک‌سازی‌های اسرائیل در مناطق اشغالی غیر قانونی است. این موضوعی است که در قوانین بین‌المللی و چندین قطعنامه سازمان ملل کاملا شفاف است.»</p>
      <p>سندرز در ادامه نوشت: «یک بار دیگر ترامپ در حال منزوی کردن آمریکا و تضعیف دیپلماسی است.»</p>
      <p>«مایک پامپئو» وزیر امور خارجه آمریکا دیروز دوشنبه، اعلام کرد که دولت دونالد ترامپ سیاستش را در قبال شهرک‌سازی‌های اسرائیل در کرانه باختری تغییر داده و اعلام می‌کند که این شهرک‌سازی‌ها «به خودی خود» نقض قوانین بین‌المللی به شمار نمی‌رود. </p>
      <p>در پی اظهارات روز گذشته وزیر امور خارجه آمریکا در خصوص حمایت از شهرک‌سازی رژیم صهیونیستی در کرانه باختری، شورای امنیت سازمان ملل در صدد است تا فردا (چهارشنبه)، طی یک جلسه اضطراری، تصمیم آمریکا درباره شهرک‌سازی‌ها در کرانه باختری را بررسی کند.</p>
      <p> سازمان ملل و بیشتر کشورهای جهان شهرک‌های رژیم صهیونیستی را غیرقانونی می‌دانند زیرا این رژیم در جنگ سال ۱۹۶۷ میلادی این سرزمین‌ها را اشغال کرده و بر مبنای کنوانسیون ژنو هر گونه ساخت و ساز از سوی اشغالگر در سرزمین‌های اشغالی ممنوع است.</p>
      <p>پیش از این، اتحادیه اروپا و شورای حقوق بشر سازمان ملل و کشورهایی دیگری از جمله روسیه نیز تصمیم اخیر آمریکا درباره شهرک‌سازی صهیونیست‌ها را غیرقانونی خواندند.</p>
    </article>
  </body>
</html>