<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598202/ypografes-2500-politon-kata-tou-neou-dromou-pafou-polis-xrysoxous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T22:36:00+00:00"/>
    <meta property="og:title" content="Υπογραφές 2.500 πολιτών κατά του νέου δρόμου Πάφου – Πόλης Χρυσοχούς"/>
    <meta property="og:description" content="Την φωνή σχεδόν 2.500 πολιτών, οι οποίοι υπέγραψαν, ηλεκτρονικά, διαμαρτυρία κατά του νέου αυτοκινητόδρομου Πάφου – Πόλης Χρυσοχούς, ο οποίος απειλεί, όπως..."/>
  </head>
  <body>
    <article>
      <h1>Υπογραφές 2.500 πολιτών κατά του νέου δρόμου Πάφου – Πόλης Χρυσοχούς</h1>
      <address><time datetime="2019-11-19T22:36:00+00:00">19 Nov 2019, 22:36</time> by <a rel="author">SigmaLive</a></address>
      <p><b>Την φωνή σχεδόν 2.500 πολιτών, οι οποίοι υπέγραψαν, ηλεκτρονικά, διαμαρτυρία κατά του νέου αυτοκινητόδρομου Πάφου – Πόλης Χρυσοχούς, ο οποίος απειλεί, όπως υποστηρίζουν, την προστατευόμενη περιοχή Natura 2000 «Κοιλάδα Έζουσας», παρέδωσε σήμερα το πρωί ο Πτηνολογικός Σύνδεσμος Κύπρου στον Υφυπουργό παρά τω Προέδρω, Βασίλη Πάλμα, στο Προεδρικό.<br/></b> <br/>Σε ανακοίνωσή του ο Πτηνολογικός Σύνδεσμος Κύπρου αναφέρει ότι οι πολίτες που υπέγραψαν την ηλεκτρονική δήλωση διαμαρτυρίας ζητούν από τον Πρόεδρο της Κυπριακής Δημοκρατίας και τους Υπουργούς Γεωργίας, Αγροτικής Ανάπτυξης και Περιβάλλοντος, Οικονομικών, Εσωτερικών και Μεταφορών, Επικοινωνιών και Έργων την άμεση ακύρωση της Υπουργικής Απόφασης για έγκριση του αυτοκινητόδρομου Πάφου -Πόλης Χρυσοχούς ως έργο Δημοσίου Συμφέροντος και του σχετικού Διαγωνισμού για Προσφορές, και την υιοθέτηση της αναβάθμισης του υφιστάμενου δρόμου Πάφου-Πόλης Χρυσοχούς ως εναλλακτική λύση.  <br/> <br/>"Μέσω της ηλεκτρονικής δήλωσης διαμαρτυρίας, ο Πτηνολογικός ζητά από τον Πρόεδρο της Κυπριακής Δημοκρατίας να εισακούσει τις απαιτήσεις σχεδόν 2.500 πολιτών για το καλό της φύσης, της οικονομίας και των τοπικών κοινοτήτων", προσθέτει.  <br/> <br/>Σύμφωνα με τον Πτηνολογικό Σύνδεσμο Κύπρου, ο νέος αυτοκινητόδρομος, συνολικού μήκους 31 χιλιομέτρων, ο οποίος θα διέρχεται τουλάχιστον από πέντε κοιλαδογέφυρες και δύο σήραγγες, θα διασχίσει ένα άθικτο και υψηλής οικολογικής αξίας τοπίο, συμπεριλαμβανομένης της προστατευόμενης περιοχής «Κοιλάδα Έζουσας», ενώ απειλεί εμβληματικά είδη πουλιών όπως ο Σπιζαετός Aquila fasciata, το Διπλογέρακο Buteo rufinus, ο Ζάνος Falco peregrinus, η Κράγκα Coracias.<br/> <br/>«Αγνοώντας τα πορίσματα των περιβαλλοντικών μελετών, το Υπουργικό Συμβούλιο κήρυξε τον αυτοκινητόδρομο ως έργο ΄Δημοσίου Συμφέροντος΄ και ένας δημόσιος διαγωνισμός υποβολής προσφορών για τη μελέτη και κατασκευή του έχει προκηρυχθεί με προθεσμία την 22η Νοεμβρίου 2019», προσθέτει.  <br/> <br/>Πηγή: ΚΥΠΕ </p>
    </article>
  </body>
</html>