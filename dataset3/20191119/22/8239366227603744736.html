<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vidznachennya_dnya_gidnosti_ta_svobody_programa_zahodiv_u_lvovi_331163.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T22:30:00+00:00"/>
    <meta property="og:title" content="Відзначення Дня Гідності та Свободи: програма заходів у Львові"/>
    <meta property="og:description" content="21 листопада Україна відзначає День Гідності та Свободи. Саме в цей день шість років тому розпочалась Революція Гідності українців. Події цього періоду згадають у Львові 20 — 21 листопада: тут напрацювали чимало тематичних заходів та подій, які відбудуться у різних локаціях міста. Тож усіх львів’ян та гостей запрошують до участі, аби спільно відзначити День Гідності та Свободи. Про це інформує прес-служба ЛМР."/>
  </head>
  <body>
    <article>
      <h1>Відзначення Дня Гідності та Свободи: програма заходів у Львові</h1>
      <h2>21 листопада Україна відзначає День Гідності та Свободи. Саме в цей день шість років тому розпочалась Революція Гідності українців. Події цього періоду згадають у Львові 20 — 21 листопада: тут напрацювали чимало тематичних заходів та подій, які відбудуться у різних локаціях міста. Тож усіх львів’ян та гостей запрошують до участі, аби спільно відзначити День Гідності та Свободи. Про це інформує прес-служба ЛМР.</h2>
      <address>
        <time datetime="2019-11-19T22:30:00+00:00">19 Nov 2019, 22:30</time>
      </address>
      <figure>
        <img src="https://galinfo.com.ua/media/gallery/intxt/a/r/arkhitektura2-f9a0c74ab792261313f410674304f9ef.jpg"/>
      </figure>
      <p>«21 листопада вся Україна буде відзначати шосту річницю від початку Революції Гідності, яка змінила наше суспільство, нашу країну. Наше місто буде багатим на події — як офіційні, так і мистецькі. Відзначати цю дату Львів вже розпочав форумом, який ми проводили минулого тижня. Заходи офіційні розпочнемо 21 листопада о 08.30 год на Личаківському кладовищі — там вшануємо пам’ять наших Героїв. Після того буде низка заходів в центральній частині міста, і біля Музею на Привокзальній, і на Меморіалі Героїв Небесної Сотні. Власне на Меморіалі о 14.00 львів’яни, родини наших Героїв, духовенство, міська і обласна влада запалять лампадки. А вечері о 20.00 на Меморіалі відбудеться мистецька акція, де кожен охочий зможе на піаніно зіграти тих творів, які були символами нашої революції. Тому запрошуємо всіх львів’ян долучатися до заходів, поринути в ту атмосферу, яку ми намагатимемося творити разом», — розповів Євген Бойко, директор департаменту «Адміністрація міського голови» ЛМР.</p>
      <p>«Через світлини, через мистецькі акції, через зустрічі з людьми, які до нас прийдуть, будемо черпати натхнення до подальшої боротьби у захисті нашої країни і наших прав. Тому наш музей 21 листопада з 16.30 до 19.00 на просторі Шептицьких, 45 буде проводити низку заходів. А це мистецька акція „Понад усе“, виставка-флешмоб „Принеси фото з Майдану“, і тут ми будемо раді всім, хто відгукнеться і зможе принести світлини — ми зробимо імпровізовану виставку, і будемо раді поспілкуватися неформально, обмінятися думками», — зазначила Ніна Хома, директорка Музею Гідності.</p>
      <p>З її слів, заходи на тему Майдану і Революції Гідності в Музеї відбуватимуться упродовж трьох місяців — грудня, січня та лютого, аби осмислювати цінності, які народились на Майдані.</p>
      <p>«Ми зібрали своїх друзів, однодумців, тих, хто протягом майже шести років спілкувався з родинами Героїв Небесної Сотні. Ми розуміли, що цих людей також болить Майдан, їх болить Революція Гідності, болить те, що відбувається в Україні. Завдяки тим людям виникло дуже багато хороших ідей, і ми зрозуміли, що ще раз поділившись спогадами, світлинами, ми водночас і збережемо нашу історію, і наповнимо музейні архіви, зберемо для майбутніх поколінь ці живі свідчення людей, які стояли пліч-о-пліч з нашими рідними, які сьогодні боронять нашу державу», — зауважила Наталія Дигдалович, голова Львівського відокремленого підрозділу ГО «Родина Героїв «Небесної сотні».</p>
      <h3>Програма заходів до Дня Гідності та Свободи</h3>
      <p>20 листопада</p>
      <p>19.00 — Презентація мистецького проекту «Сторожа» (музей «Територія Терору», проспект В. Чорновола, 45 г)</p>
      <p>21 листопада</p>
      <p>08.30 — Вшанування Героїв Небесної Сотні (Личаківський цвинтар, поле Почесних поховань 67)</p>
      <p>14.00 — Вшанування пам’яті Героїв Небесної Сотні: запалення лампадок представниками органів місцевого самоврядування м. Львова (вул. М. Кривоноса — Замкова, Меморіал пам’яті Героїв Небесної Сотні)</p>
      <p>15.00 — 16.30 — «Зима, що нас змінила»: зустріч та спілкування з учасниками подій на Майдані, учасниками АТО / ООС; перегляд фільму «Зима, що нас змінила». Організовує Львівський центр надання послуг учасникам бойових дій (58 Будинок офіцерів, вул. Театральна, 22)</p>
      <p>15.30 — 19.00 — «Мій Майдан: учора, сьогодні, завтра». Акція меморіального музею Гідності у м. Львові (вул. Шептицьких, 45, площа перед колишнім кінотеатром «Дзвін»)</p>
      <p>15.30 — Презентація проекту «Мій Майдан» (вул. Шептицьких, 45, площа перед колишнім кінотеатром «Дзвін»)</p>
      <p>16.00 — Презентація мистецької інсталяції художника, викладача Львівської національної академії мистецтв Ігоря Мікули «Понад усе» (вул. Шептицьких, 45, площа перед колишнім кінотеатром «Дзвін»)</p>
      <p>16.30 — Відкриття виставки-флешмобу «Принеси фото з Майдану» (вул. Шептицьких, 45, площа перед колишнім кінотеатром «Дзвін»)</p>
      <p>17.30 — Листопад-2013 у фото і відео просто неба (вул. Шептицьких, 45, площа перед колишнім кінотеатром «Дзвін»)</p>
      <p>18.00 — Захід «Ми пам’ятаємо». Панахида, вітальні слова, флешмоб (площа перед центром Довженка)</p>
      <p>19.00 — Студентська хода в пам’ять про Героїв Небесної Сотні та учасників Революції Гідності (пам'ятник С. Бандері — пам'ятник Т. Шевченкові). Коротке віче</p>
      <p>20.00 — Мистецька акція «Музика Майдану». Музичні твори Майдану виконають на одному із символів «Піаніно», та в атмосфері Майдану згадають про початок Революції (вул. М. Кривоноса — Замкова, Меморіал пам’яті Героїв Небесної Сотні)</p>
      <p>Упродовж дня — кожен може прийти до Меморіалу пам’яті Героїв Небесної Сотні і запалити лампадку (вул. М. Кривоноса — Замкова, Меморіал пам’яті Героїв Небесної Сотні).</p>
    </article>
  </body>
</html>