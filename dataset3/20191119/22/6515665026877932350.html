<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361051/misterija-zdanja-u-kojem-je-zivela-titova-udovica-renovira-se-jovankina-vila-drzava-krije-troskove-i-novog-stanara"/>
    <meta property="og:site_name" content="kurir.rs"/>
    <meta property="article:published_time" content="2019-11-19T22:04:00+00:00"/>
    <meta property="og:title" content="MISTERIJA VILE TITOVE UDOVICE: Država krije KO JE NOVI VLASNIK Jovankinog doma i koliko košta njegovo RENOVIRANJE!"/>
    <meta property="og:description" content="Na ruiniranoj, ali velelepnoj vili Bor na Dedinju, u kojoj je živela Jovanka Broz, nekadašnja prva dama Jugoslavije, u oktobru su započeti radovi i upravo je u toku renoviranje ovog zdanja, saznaje Kurir."/>
  </head>
  <body>
    <article>
      <h6 class="kicker">tajna jovankinog zdanja</h6>
      <h1>MISTERIJA VILE TITOVE UDOVICE: Država krije KO JE NOVI VLASNIK Jovankinog doma i koliko košta njegovo RENOVIRANJE!</h1>
      <address>
        <time datetime="2019-11-19T22:04:00+00:00">19 Nov 2019, 22:04</time>
      </address>
      <p>
        <b>Na ruiniranoj, ali velelepnoj vili Bor na Dedinju, u kojoj je živela Jovanka Broz, nekadašnja prva dama Jugoslavije, u oktobru su započeti radovi i upravo je u toku renoviranje ovog zdanja, saznaje Kurir.</b>
      </p>
      <p>Međutim, nadležne institucije nisu odgovorile na konkretna pitanja Kurira koliko će koštati radovi na vili, kao ni da li se kuća u kojoj je boravila udovica doživotnog predsednika SFRJ Josipa Broza Tita sređuje kako bi bilo prodata ili data u zakup!</p>
      <p>Naime, kako kažu u Upravi za zajedničke poslove republičkih organa (UZZPRO), u čijoj je nadležnosti Jovankina vila, sa pripremnim radovima i dijagnostikovanjem opšteg stanja nekretnine počelo se 21. oktobra ove godine. - Radovi se finansiraju iz budžetskih sredstava opredeljenih za održavanje objekata u vlasništvu države.</p>
      <figure>
        <img src="https://www.kurir.rs/data/images/2019/11/19/21/2057809_0602-marina-lopicic_ff.jpg?ver=1574193939"/>
        <figcaption>
          <cite>foto: Marina Lopičić</cite>
        </figcaption>
      </figure>
      <p>Tačan iznos u ovom trenutku nije poznat. Paralelno sa izvođenjem radova obavlja se analiza stepena oštećenosti pojedinačnih građevinskih elemenata i procenjuje nužnost i obim potrebnih intervencija - kažu u UZZPRO i dodaju da „radovi obuhvataju nužnu sanaciju delova krova i fasade u cilju sprečavanja daljeg propadanja objekta do privođenja novoj nameni“.</p>
      <blockquote><b>ČINJENICE<br/></b><b>O Jovankinoj vili<br/></b>- Udovica Maršala uselila se u vilu Bor nakon što je 1980, usred noći, u spavaćici, nasilno iseljena iz njenog i Titovog doma u Užičkoj 15. - Uz novu vilu, država joj je ustupila nameštaj i umetnine - Tokom njenog života, država nije ulagala u zgradu, pa se Jovanka žalila na vlagu, na krov koji prokišnjava, na hladnoću... - Zbog neuslovnosti vile, Jovanka je i zimi morala da sedi u sobi u bundi - Grejanje je uvedeno tek poslednjih godina Jovankinog života, urađen je i sanitarni čvor, a popravljeni su ograda i krov - Kuća je zaključana od smrti Brozove udovice 2013. godine</blockquote>
      <p>Međutim, u ovoj ustanovi nisu objasnili koja je to nova namena vile i kako su obezbeđena sredstva za renoviranje, s obzirom na to da je u septembru 2018. Jovan Vorkapić, direktor Republičke direkcije za imovinu, rekao da država ne može da izdvoji sredstva za tu svrhu, te da će vilu uskoro ponuditi ili na prodaju ili dati u zakup nekome ko je raspoložen da u nju u uloži novac i renovira je.</p>
      <figure>
        <img src="https://www.kurir.rs/data/images/2019/11/19/21/2057813_0610_ff.jpg?ver=1574193953"/>
        <figcaption>
          <cite>foto: Marina Lopičić</cite>
        </figcaption>
      </figure>
      <p>- Moguće je da neko uzme vilu u zakup na duži period, koji bi opravdao tolika investiciona ulaganja, a da mu se to što je uložio odbija od zakupnine, do polovine vrednosti nekretnine. Država je, kao vlasnik, slobodna da radi sa vilom ono što misli da je najsvrsishodnije. Sigurno je da je nećemo držati dugo zaključanu - rekao je Vorkapić prošle godine.</p>
      <blockquote><b>Rekli, pa porekli PLANIRALI DA POTROŠE 34 MILIONA<br/></b>Predlogom budžeta za 2018. Vlade Srbije, planirano je da se izdvoji 34 miliona za obnovu vile Bor - 19 miliona dinara u 2018. i još 15 miliona za 2019. godinu. Samo za izradu projekta, kako se pisalo, izdvojeno je oko 1,2 miliona dinara. Međutim, nakon toga, Jovan Vorkapić, direktor Republičke direkcije za imovinu, rekao je da država nema sredstva za renoviranje. U Direkciji nisu odgovorili na pitanja koja smo im poslali, već su nas uputili na UZZPRO.</blockquote>
      <p>On je dodao i da „postoji nekoliko zemalja koje traže baš ovakve objekte za potrebe svojih diplomatsko-konzularnih predstavništva, bilo u zakup, bilo da ih kupe“.</p>
      <figure>
        <img src="https://www.kurir.rs/data/images/2015/06/08/15/675921_nada-budisavljevic_ff.jpg?ver=1574193984"/>
        <figcaption>
          <cite>foto: Zorana Jevtic</cite>
        </figcaption>
      </figure>
      <p>I Nadi Budisavljević, rođenoj sestri Jovanke Broz, misterija je za koga se vila renovira. - Znam da je u toku renoviranje, ali me uopšte ne zanima šta se sa tom kućom dešava i za koga je sređuju. Zbog svega što se tamo dešavalo, za mene je to kuća strave i užasa! Što se mene tiče, mogu i da je sruše! - ogorčena je Jovankina sestra.</p>
      <blockquote><b>Joška Broz NIKO ME NIJE OBAVESTIO<br/></b>Da li će vila Jovanke Broz dobiti nove stanare interesuje i Titovog unuka Jošku Broz. On kaže da o tome za sada nema nikakva saznanja i da ga niko nije obavestio o renoviranju vile. - Video sam i ja da se vila renovira, ali ništa drugo ne znam o tome. Niko me ni o čemu nije obavestio, pa ne znam da li će se u kuću u kojoj je Jovanka živela uskoro useliti novi vlasnici - kaže unuk nekadašnjeg doživotnog predsednika.</blockquote>
      <figure>
        <img src="https://www.kurir.rs/data/images/2017/11/15/22/1328009_0807-marina-lopicic_ff.jpg?ver=1574193541"/>
        <figcaption>
          <cite>foto: Marina Lopičić</cite>
        </figcaption>
      </figure>
      <p>
        <b>Kurir.rs/ Ružica Kantar  Foto: Marina Lopičić, Profimedia</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3287453/a-gde-je-draza-sahranjen-posle-ovog-pitanja-tito-je-samo-cutao-a-jovanka-broz-je-pocrvenela-ali-to-nije-ono-sto-je-najvise-sokiralo-prisutne"/>
        <a href="https://www.kurir.rs/stars/3238467/nemci-su-ga-izveli-na-streljanje-al-samo-ga-je-bog-spasao-napisao-je-najtuzniju-pesmu-koju-su-komunisti-zabranili-a-onda-je-jovanka-broz-narucila-da-joj-je-otpevaju-video"/>
        <a href="https://www.kurir.rs/vesti/politika/2960747/jovanka-broz-na-samrti-otkrila-oca-slobodana-milosevica-su-ubili-jer-je-voleo-ruse"/>
        <a href="https://www.kurir.rs/vesti/drustvo/2500407/tri-godine-od-smrti-evo-sta-je-jovanka-broz-rekla-ljajicu-tito-bio-lud-od-ljubomore"/>
      </related>
    </article>
  </body>
</html>