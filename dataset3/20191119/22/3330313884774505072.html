<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904421/spelersrapport-wijnaldum-leider-en-hattrick-held-n-onvoldoende-voor-oranje.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T22:35:00+00:00"/>
    <meta property="og:title" content="Spelersrapport: Wijnaldum scoort 9 op 'zijn' avond, één onvoldoende voor Oranje"/>
    <meta property="og:description" content="Het Nederlands elftal sloot de EK-kwalificatiereeks dinsdagavond in de Johan Cruijff Arena af met een simpele zege op Estland: 5-0. VoetbalPrimeur maakt rapport op. Jasper Cillessen - 6,5: Door zijn matige optredens in de laatste interlands groeide de kritiek op Cillessen, maar de doelman kreeg tegen Estland niet de kans om zich van zijn beste kant te laten zien. Alleen in de blessuretijd mocht hij een wereldsave uit de kast trekken."/>
  </head>
  <body>
    <article>
      <h1>Spelersrapport: Wijnaldum scoort 9 op 'zijn' avond, één onvoldoende voor Oranje</h1>
      <address>
        <time datetime="2019-11-19T22:35:00+00:00">19 Nov 2019, 22:35</time>
      </address>
      <p>
        <b>Het Nederlands elftal sloot de EK-kwalificatiereeks dinsdagavond in de Johan Cruijff Arena af met een simpele zege op Estland: 5-0. VoetbalPrimeur maakt rapport op.</b>
      </p>
      <p><b>Jasper Cillessen - 6,5:</b> Door zijn matige optredens in de laatste interlands groeide de kritiek op Cillessen, maar de doelman kreeg tegen Estland niet de kans om zich van zijn beste kant te laten zien. Alleen in de blessuretijd mocht hij een wereldsave uit de kast trekken.</p>
      <p><b>Quincy Promes - 7:</b> Van linksbuiten naar rechtsback: Promes is de Dirk Kuyt van het huidige Oranje. De alleskunner van Ajax maakte een goede indruk en leverde de assist bij de openingstreffer van Wijnaldum.</p>
      <p><b>Matthijs de Ligt - 6,5:</b> Zoals verwacht had De Ligt een makkelijke avond in 'zijn' Johan Cruijff Arena. De verdediger kwam geen moment in de problemen. Ook weleens lekker, na een woelige periode bij Juventus.</p>
      <p><b>Nathan Aké - 7:</b> Hoewel hij wekelijks in de Premier League te bewonderen is, heeft Aké nog alles te bewijzen in Oranje. Met een rake kopbal, de 2-0, gaf de verdediger zijn visitekaartje af als vervanger van aanvoerder Virgil van Dijk.</p>
      <p><b>Patrick van Aanholt - 6</b>: Voor Van Aanholt was de wedstrijd tegen Estland een kolfje naar zijn hand: de linksback kon naar hartelust aanvallen en deed dat ook. Het ontbrak alleen aan rendement.</p>
      <p><b>Frenkie de Jong - 7,5:</b> De superlatieven om het spel van De Jong te beschrijven raken langzamerhand op. Ook tegen Estland hoorde de 22-jarige middenvelder weer bij de betere Oranje-internationals.</p>
      <p><b>Davy Pröpper - 6,5:</b> De critici waren het er na Noord-Ierland-uit over eens: Pröpper moest in elk geval tegen zwakkere broeders de voorkeur krijgen boven Marten de Roon. Het was geen wedstrijd waarin de middenvelder écht wist uit te blinken.</p>
      <p><b>Georginio Wijnaldum - 9:</b> Leider, animator, doelpuntenmaker: Wijnaldum is - naast Memphis - de grote man van 2019 in het Nederlands elftal. Met een hattrick en een mooie 'racisme-statement' met De Jong was het zijn avond.</p>
      <p><b>Calvin Stengs - 6,5:</b> Het is niet zo makkelijk: van AZ naar het Nederlands elftal. Dat bewees Stengs in de Johan Cruijff Arena. De kwaliteit druipt ervan af, maar zijn onwennige beginfase kwam hij nooit echt te boven. Wél creëerde hij veel kansen en stond hij aan de basis van twee goals.</p>
      <p><b>Luuk de Jong - 5:</b> Kreeg in de eerste helft een uitgelezen mogelijkheid voorgeschoteld van Promes, maar kopte de bal slap in de handen van de Estse keeper. Als kopspecialist had hij daar meer mee moeten doen, helemaal omdat hij verder weinig kansen kreeg en na een uur werd gewisseld.</p>
      <p><b>Memphis Depay - 6</b>: Het was niet de avond van Memphis, zoals het wel zo vaak was in de voorbije EK-kwalificatiereeks. Na één helft werd de aanvaller gewisseld. Wellicht had hij nog last van zijn blessure.</p>
      <p>
        <u>INVALLERS</u>
      </p>
      <p><b>Myron Boadu - 7,5</b>: De eerste Oranje-debutant die geboren werd in de 21ste eeuw is eigenlijk een spits, maar viel in als linksbuiten. Dat deed Boadu niet onverdienstelijk. In de slotfase beloonde hij zichzelf met een doelpunt.</p>
      <p><b>Wout Weghorst - x:</b> Viel na 63 minuten in voor Luuk de Jong en speelde te kort voor een beoordeling (minimaal half uur).</p>
      <p><b>Kevin Strootman - x:</b> Viel na 75 minuten in voor Frenkie de Jong en speelde te kort voor een beoordeling.</p>
      <p>
        <i>(Ruben Winkels/VoetbalPrimeur)</i>
      </p>
    </article>
  </body>
</html>