<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Lide-promluvili-Klimastavky-nemaji-vyznam-ale-je-spravne-ze-se-mladi-zajimaji-603988"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-19T22:45:00+00:00"/>
    <meta property="og:title" content="Lide promluvili: Klimastávky nemají význam, ale je správné, že se mladí zajímají"/>
    <meta property="og:description" content="Studentské stávky za klima nemají podle většiny Čechů velký význam. Jen desetina lidí dobře ví, čeho se stávky týkají. Vyplývá to z říjnového průzkumu Centra pro výzkum veřejného mínění Akademie věd ČR (CVVM). Ačkoli stávky nemohou podle Čechů mnoho změnit, téměř všichni dotázaní pokládají zájem mladých o životní prostředí za důležitý."/>
  </head>
  <body>
    <article>
      <h1>Lide promluvili: Klimastávky nemají význam, ale je správné, že se mladí zajímají</h1>
      <address>
        <time datetime="2019-11-19T22:45:00+00:00">19 Nov 2019, 22:45</time>
      </address>
      <p>
        <b>Studentské stávky za klima nemají podle většiny Čechů velký význam. Jen desetina lidí dobře ví, čeho se stávky týkají. Vyplývá to z říjnového průzkumu Centra pro výzkum veřejného mínění Akademie věd ČR (CVVM). Ačkoli stávky nemohou podle Čechů mnoho změnit, téměř všichni dotázaní pokládají zájem mladých o životní prostředí za důležitý.</b>
      </p>
      <p>Protesty studentů, většinou středoškoláků, známé jako Fridays for Future (Pátky za budoucnost) mají za cíl prosadit lepší ochranu klimatu. Před rokem je zahájila nyní šestnáctiletá švédská aktivistka Greta Thunbergová. Postupně se rozšířily do celého světa včetně Česka. Většina Čechů – skoro tři čtvrtiny – o těchto protestech slyšela, ale jen 12 procent lidí si myslí, že ví dobře, čeho se stávky týkají. Přesto jsou si dvě třetiny Čechů jisté, že stávky nemohou změnit nic, nebo jen velmi málo.</p>
      <p>Proti tomu, aby studenti stávkovali za klima, se staví 43 procent dotázaných, a naopak 42 procent lidí stávky podporuje. S tím, aby se stávky konaly místo školní výuky,  ale nesouhlasí naprostá většina lidí, přes 70 procent. Menší podporu mají stávky za klima hlavně u lidí ve věku nad 45 let, lidí se středoškolským a nižším vzděláním a těch, kteří nepoužívají internet. Podle politického zaměření podporují stávky méně zejména příznivci levice.</p>
      <p>Přes rozporuplné názory Čechů na protesty za ochranu klimatu podporují téměř všichni dotázaní zájem studentů o toto téma. Zájem mladých lidí o problematiku životního prostředí a změn klimatu je důležitý podle skoro 90 procent účastníků průzkumu.</p>
      <p>Průzkum provádělo CVVM v období od 5. do 20. října. Zúčastnilo se ho 1 021 obyvatel České republiky starších 15 let.</p>
      <related>
        <h4>Psali jsme:</h4>
        <a href="https://www.parlamentnilisty.cz/zpravy/tiskovezpravy/Arnika-Klimatickou-krizi-mesta-nevyresi-bez-vlastni-iniciativy-a-aktivnich-lidi-602946"/>
        <a href="https://www.parlamentnilisty.cz/arena/monitor/Klimaticti-studenti-obsadi-se-spacaky-prazskou-filosofickou-fakultu-Legitimni-prispevek-k-obcanske-diskusi-ocenil-dekan-602692"/>
        <a href="https://www.parlamentnilisty.cz/arena/monitor/Spalme-kapitalismus-kriceli-demonstranti-na-rypadle-Pak-jim-zacala-byt-zima-tak-sli-domu-601699"/>
        <a href="https://www.parlamentnilisty.cz/arena/monitor/Nepoustejme-do-debaty-o-klimatu-ideologii-vyzyva-Petricek-601548"/>
      </related>
    </article>
  </body>
</html>