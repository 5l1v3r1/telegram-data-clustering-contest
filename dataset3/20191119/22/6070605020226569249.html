<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/peticions-nous-hotels-apartaments-barcelona_0_2347565269.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T22:31:32+00:00"/>
    <meta property="og:title" content="L’equip de Colau, en alerta per les peticions de nous hotels i apartaments"/>
    <meta property="og:description" content="El sector confia que la justícia tombi la regulació i ja treballa en futurs projectes"/>
  </head>
  <body>
    <article>
      <h1>L’equip de Colau, en alerta per les peticions de nous hotels i apartaments</h1>
      <h2>El sector confia que la justícia tombi la regulació i ja treballa en futurs projectes</h2>
      <address>
        <time datetime="2019-11-19T22:31:32+00:00">19 Nov 2019, 22:31</time>
      </address>
      <p>L’equip d’Ada Colau té una patata calenta amb la regulació dels allotjaments turístics a la ciutat. Una bateria de sentències del TSJC han atacat el Pla Especial Urbanístic d’Allotjaments Turístics (PEUAT) i l’han arribat a declarar nul. Tot i així, el govern municipal diu confiar en els recursos de cassació que ha presentat per evitar un revés judicial que obriria la porta a projectes que havien quedat vetats. Davant d’aquesta possibilitat, des del juliol -quan van transcendir les sentències- el sector s’ha començat a moure i a reactivar projectes d’hotels -i a demanar certificats d’aprofitament urbanístics- i sol·licituds de llicència d’habitatges d’ús turístic (HUT), que estan limitats a 9.591. De fet, segons fonts coneixedores de la situació, el consistori ja hauria rebut més de 1.500 peticions de llicència per obrir nous apartaments turístics des que hi ha aquestes incerteses legals. La reacció de l’Ajuntament va arribar divendres, quan es va treure de la màniga una nova suspensió de permisos per a apartaments, que serà vigent durant un any i hauria de funcionar com a parallamps.</p>
      <p>El que no s’ha pogut fer és una nova moratòria per als altres tipus d’allotjaments, perquè encara no han transcorregut els tres anys que marca la llei d’Urbanisme, necessaris des del final de la darrera suspensió de llicències en aquest àmbit -la suspensió de llicències dels apartaments era anterior. Diverses fonts coneixedores de projectes hotelers han apuntat a aquest diari que la possibilitat que el PEUAT sigui declarat nul -que creuen molt alta- ha reactivat incitaves que havien quedat al calaix. Els seus responsables han començat la tramitació per poder acreditar que ells havien intentat tirar endavant aquestes iniciatives i van topar amb el pla en qüestió. Coincideixen a remarcar el “nerviosisme” que es respira a l’Ajunatament.</p>
      <p>L’equip de govern, però, nega que hi hagi hagut una allau de sol·licituds -tot i no fer públiques les xifres de peticions- i assegura que, en qualsevol cas, com que el pla hoteler es manté vigent fins que no hi hagi una sentència definitiva, el consistori està tombant totes les peticions. “La nostra estratègia jurídica és la de defensar el PEUAT, volem blindar-lo”, assegura a l’ARA la tinent d’alcalde d’Urbanisme, Janet Sanz, que es declara convençuda que no s’obrirà cap forat.</p>
      <p>Segons la responsable municipal, la decisió d’aprovar una nova suspensió de llicències per als pisos turístics s’ha fet, sobretot, com a “barrera defensiva” davant de la imminent aprovació per part del Govern del Reglament de Turisme. Aquest reglament traurà del buit legal les habitacions d’ús turístic i els de Colau volen evitar que sigui una via per a l’obertura de més pisos turístics. Acusen la consellera d’Empresa, Àngels Chacón, de no atendre les seves peticions de reunió urgent i recelen del fet que el reglament s’estigui discutint amb “poca transparència”. Des del Govern s’afanyaven divendres, quan Sanz va fer aquestes declaracions, a deixar clar que s’han reunit fins a cinc vegades amb l’equip de Colau i que, a més, el nou reglament donarà un any de marge als ens locals per adaptar les seves ordenances. La crítica de l’equip de l’Ajuntament els va agafar per sorpresa.</p>
      <p>Les declaracions de la responsable d’Urbanisme, però, no ajuden a crear un clima de negociació amb forces municipals com ERC, que s’havia ofert per aprovar els pedaços necessaris per evitar que les sentències contra el PEUAT obrissin la porta a nous allotjaments. El republicà Miquel Puig lamenta, en aquest sentit, que la crítica de la tinent d’alcalde va ser “injustificada” .“Estem d’acord amb el text [del Reglament] i el que ens preocupa més és el retard en la seva aprovació”, defensa.</p>
      <h3>Reducció de places</h3>
      <p>Des de la patronal de pisos turístics, Apartur, vinculen la nova moratòria a la possibilitat que el PEUAT es declari nul. “A la regulació li queda molt poc de vida”, assegura el seu president, Enrique Alcántara. El Gremi d’Hotels, al seu torn, defensa que atenent al fet que la restricció encara és vigent només s’estan tramitant els projectes que s’hi cenyeixen. Sanz nega que hagi començat negociacions amb l’oposició per intentar aprovar un pla alternatiu per si la justícia tomba la regulació actual i assegura que el primer que han fet és demanar un aclariment a la justícia.</p>
    </article>
  </body>
</html>