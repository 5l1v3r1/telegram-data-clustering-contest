<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_20/precipita-drone-italiano-libia-abbattuto-o-forse-guasto-tecnico-6687afbe-0bb1-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Precipita drone italiano in Libia «Abbattuto o forse guasto tecnico»"/>
    <meta property="og:description" content="Nella zona di Tarhuna, un’ottantina di chilometri della regione urbana di Tripoli. Sospetti sul coinvolgimento delle forze di Haftar"/>
  </head>
  <body>
    <article>
      <h1>Precipita drone italiano in Libia «Abbattuto o forse guasto tecnico»</h1>
      <h2>Nella zona di Tarhuna, un’ottantina di chilometri della regione urbana di Tripoli. Sospetti sul coinvolgimento delle forze di Haftar</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Lorenzo Cremonesi</a></address>
      <p>Potrebbe essere stato abbattuto dalle forze di Khalifa Haftar il drone italiano caduto durante le ultime ore nella zona di Tarhuna, un’ottantina di chilometri della regione urbana di Tripoli.</p>
      <p><b>Il sito web </b><b>Africagate </b><b>mostra con evidenza le foto delle </b>ali di un drone modello Predator tranciate con evidenti i simboli dell’aereonautica italiana. Lo Stato Maggiore italiano conferma solo che un «velivolo a pilotaggio remoto è precipitato». Ma da parte dell’uomo forte della Cirenaica si parla chiaramente di un drone colpito. In un primo tempo pareva fosse turco. «Abbiamo colpito un drone turco», dichiarava infatti il maggior-generale Mabrouk al Ghazawi, uno dei comandanti delle forze del maresciallo Khalifa Haftar, che dallo scorso 4 aprile sono impegnate nell’offensiva contro la pletora di milizie facenti capo al governo di salvezza nazionale diretto dal premier Fayez Sarraj a Tripoli.</p>
      <p><b>Ma secondo il sito specializzato</b><b> Italmilradar, </b>le immagini diffuse dai social media libici mostrano un Atomics RQ-1 Predator, noto anche cone MQ 9 Reaper. Intanto da Roma si conferma l’incidente. «Non sappiano ancora se sia stato abbattuto o sia caduto per un guasto tecnico», dicono al Corriere fonti militari italiane sul posto. Pare non sia la prima volta che un drone italiano venga colpito dalle formazioni di Haftar. Ma la tensione tra Roma e l’uomo forte della Cirenaica resta alta. Più volte negli ultimi mesi la sua aviazione ha bombardato nei pressi dell’aeroporto di Misurata, dove è situato l’ospedale militare italiano. E la richiesta che arriva da Haftar non cambia: l’Italia ritiri i suoi militari dalla Libia e cessi di sostenere Sarraj. Una richiesta a cui Roma risponde invitando al dialogo politico..</p>
    </article>
  </body>
</html>