<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/300-bin-tl-odulle-aranan-terorist-ile-beraberindekilerin-yakalanma-ani-1208909.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T22:16:00+00:00"/>
    <meta property="og:title" content="300 bin TL ödülle aranan terörist ile beraberindekilerin yakalanma anı"/>
    <meta property="og:description" content="DİYARBAKIR'da, İçişleri Bakanlığı'nca Terör Arananlar Listesi'nde 300 bin TL ödülle 'gri' kategoride aranırken yakalanan PKK'lı terörist 'Nirvana' kod adlı Semra Tuncer ile ona yardım ve yataklık eden 4 kişinin yakalanma anına ilişkin görüntüler ortaya çıktı."/>
  </head>
  <body>
    <article>
      <h1>300 bin TL ödülle aranan terörist ile beraberindekilerin yakalanma anı</h1>
      <h2>DİYARBAKIR'da, İçişleri Bakanlığı'nca Terör Arananlar Listesi'nde 300 bin TL ödülle 'gri' kategoride aranırken yakalanan PKK'lı terörist 'Nirvana' kod adlı Semra Tuncer ile ona yardım ve yataklık eden 4 kişinin yakalanma anına ilişkin görüntüler ortaya çıktı.</h2>
      <address>
        <time datetime="2019-11-19T22:16:00+00:00">19 Nov 2019, 22:16</time>
      </address>
      <figure>
        <a href="http://www.bursadabugun.com/video/300-bin-tl-odulle-aranan-terorist-ile-beraberindekilerin-yakalanma-ani-114712.html">
          <img src="http://images.bursadabugun.com/video/2019/11/20/114712-5dd4613125ca9.jpg"/>
        </a>
        <figcaption>300 bin TL ödülle aranan terörist ile beraberindekilerin yakalanma anı</figcaption>
      </figure>
      <p><b>Diyarbakır Emniyet Müdürlüğü İstihbarat Şube Müdürlüğü ekipleri,</b> terör örgütü <b>PKK'</b>ya yönelik çalışma kapsamında bir teröristin Lice ilçesinden karayoluyla kent merkezine geçeceği bilgisine ulaştı.</p>
      <figure>
        <img src="https://images.bursadabugun.com/editor/haber/20112019/300-bin-tl-odulle-aranan-terorist-ile-beraberindekilerin-yakalanma-ani-8968-dhaphoto4-5dd45ba3e1f08.jpg"/>
      </figure>
      <p>Ekipler, plakası belirlenen kırmızı renkli otomobil ile arkasından gelen otomobili, karadan ve havadan <b>İnsansız Hava Araçları (İHA)</b> aracılığıyla takibe aldı. İçerisinde terörist bulunan ile arkasından gelen otomobili Lice'den itibaren fiziki takibe alan ekipler, <b>Diyarbakır'a </b>yakın mesafede operasyon için harekete geçti. Şüphelilerin bulundukları araçları trafikte yavaşlatan ekipler, ardından iki araca operasyon düzenledi. Düzenlenen operasyonda kırmızı renkli otomobilde, İçişleri Bakanlığı'nın Terör <b>Arananlar Listesi'nde 300 bin TL ödülle 'gri' </b>kategoride aranan <b>PKK'lı terörist 'Nirvana'</b> kod adlı <b>Semra Tuncer'</b>i sağ olarak ele geçirdi. Ekipler, iki araçta teröriste yardım ve yataklık eden 4 şüpheliyle birlikte Tuncer'i gözaltına aldı.</p>
      <figure>
        <img src="https://images.bursadabugun.com/editor/haber/20112019/300-bin-tl-odulle-aranan-terorist-ile-beraberindekilerin-yakalanma-ani-8968-dhaphoto5-5dd45b9f4e96d.jpg"/>
      </figure>
      <p><b>ANBEAN TAKİP EDİLDİ</b><br/><br/>Güvenlik güçlerinin <b>Lice'den </b>itibaren anbean takip ettiği terörist ile birlikteki 4 kişinin yakalanma anlarına ilişkin görüntüler de ortaya çıktı. Karadan ve havadan İHA ile çekilen görüntülerde otomobilin, sürekli takip edildiği ve yavaşlatılan trafikte güvenlik güçlerinin operasyon yaptığı görülüyor. Görüntülerde terörist ile birlikte yakalananların gözaltına alındıkları da görülüyor.</p>
      <figure>
        <img src="https://images.bursadabugun.com/editor/haber/20112019/300-bin-tl-odulle-aranan-terorist-ile-beraberindekilerin-yakalanma-ani-8968-dhaphoto3-5dd45ba6a38e5.jpg"/>
      </figure>
      <p><b>İKİ KEZ KAÇTI, SAHTE KİMLİKLE YURTDIŞINA ÇIKACAKTI YAKALANDI</b><br/><br/>İstihbarat birimlerinin, saç rengini değiştirdiği ve sahte kimlik kullandığını saptadığı<b> Semra Tuncer</b>'in yerini daha önce 2 kez tespit ettiği ancak teröristin kaçmayı başardığı öğrenildi.<b> PKK'</b>nın sözde <b>Amed </b>eyaletinde üst düzey sorumlu olduğu belirtilen <b>Semra Tuncer'in</b>, güvenlik güçlerinin başarılı operasyonuyla yakalanmasıyla örgütün de güç kaybettiği ifade edildi. Terörist Tuncer'in Lice'den Diyarbakır'a geçip sahte kimlikle havayoluyla yurtdışına kaçmaya çalıştığı belirlendi. Semra Tuncer ile yakalanan 4 kişinin emniyetteki sorguları sürüyor.</p>
      <figure>
        <img src="https://images.bursadabugun.com/editor/haber/20112019/300-bin-tl-odulle-aranan-terorist-ile-beraberindekilerin-yakalanma-ani-8968-dhaphoto2-5dd45bab663bf.jpg"/>
      </figure>
    </article>
  </body>
</html>