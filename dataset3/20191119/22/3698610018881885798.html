<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/amerikanskiy-polkovnik-vindman-vidmovivsya-vid-posadi-ministra-oboroni-ukrayini-330243_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T22:58:00+00:00"/>
    <meta property="og:title" content="Американський полковник Віндман відмовився від посади міністра оборони України"/>
    <meta property="og:description" content="Очолити Міністерство оборони України Віндману пропонував Данилюк."/>
  </head>
  <body>
    <article>
      <h1>Американський полковник Віндман відмовився від посади міністра оборони України</h1>
      <h2>Очолити Міністерство оборони України Віндману пропонував Данилюк.</h2>
      <address>
        <time datetime="2019-11-19T22:58:00+00:00">19 Nov 2019, 22:58</time>
      </address>
      <p>Співробітник Ради національної безпеки США підполковник (lieutenant colonel) Александер Віндман повідомив, що <b><a href="https://dt.ua/POLITICS/zelenskiy-pogodivsya-na-zvilnennya-danilyuka-zmi-324899_.html">Олександр Данилюк</a></b>, ще не будучи секретарем Ради національної безпеки і оборони України, пропонував йому очолити українське Міністерство оборони, передає <a href="https://ukrainian.voanews.com/a/slukhannia-vindman/5172255.html?nocache=1&amp;fbclid=IwAR13s8bdhsdH83W4cIxNxFe4RSRpvPwXxR1hoeaRWOhmX54oPpfBBWsmgE0">"Голос Америки"</a>.</p>
      <p>У вівторок, 19 листопада, на слуханнях у Конгресі в рамках процедури імпічменту, будучи під присягою, Віндман заявив, що Данилюк тричі озвучував свою пропозицію. Ця розмова відбулася в травні, коли підполковник у складі американської делегації прилетів на інавгурацію Володимира Зеленського до Києва.</p>
      <p>За словами Вфндмана, він рішуче відхилив пропозицію Данилюка і повідомив про це своєму керівництву.</p>
      <p>Він також заявив, що йому невідомі "достовірні докази" українського втручання у вибори президента США в 2016 році.</p>
      <p>44-річний уродженець Києва Александер Віндман, який разом з батьками емігрував до США у 1979 році, повідомив конгресменам, що вільно володіє англійською, українською і російською мовами.</p>
      <p>На момент розмови майбутній секретар РНБО України ще не обіймав жодних посад. За словами <b><a href="https://dt.ua/POLITICS/danilyuk-hotiv-stati-prem-yerom-zelenskiy-325904_.html">Зеленського, Данилюк розраховував на посаду прем'єр-міністра</a></b>.</p>
      <figure>
        <iframe src="https://www.youtube.com/embed/POBP1uwgYDY" width="640" height="360" data-service="Youtube" scrolling="no"/>
      </figure>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства. Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. </p>
      <p>13 листопада в Конгресі розпочалися відкриті слухання. На них свідчили тимчасовий повірений у питаннях США в Україні <b><a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html">Вільям Тейлор і заступник помічника держсекретаря Джордж Кент</a></b>. 15 листопада свідчення давала <a href="https://dt.ua/WORLD/shokovana-i-spustoshena-yovanovich-vidchula-zagrozu-v-slovah-trampa-v-yiyi-adresu-329877_.html"><b>експосол США в Україні Марі Йованович</b></a>, 19 – співробітники РНБ Олександр Віндман і Тім Моррісон, помічниця віце-президента Майка Пенса Дженніфер Вільямс і колишній спецпредставник Держдепартаменту Курт Волкер.</p>
      <p>Докладніше про слухання в Конгресі вважає в статті Олександра Хари <b><a href="https://dt.ua/international/impichment-trampa-shou-sezonu-2019-2020-pochalosya-329686_.html">"Імпічмент Трампа. Шоу сезону 2019/2020 почалося"</a></b>.</p>
      <footer>За матеріалами: <a href="https://dt.ua/go/aHR0cDovL3VrcmFpbmlhbi52b2FuZXdzLmNvbS8=">Голос Америки (Українська служба)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>