<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818410/%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%DA%A9%DB%8C%D9%81%DB%8C%D8%AA-%D8%AA%D9%88%D9%84%DB%8C%D8%AF-%D8%A8%D9%87-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D9%87%D9%85%DB%8C%D8%AA-%D9%86%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-19T22:45:00+00:00"/>
    <meta property="og:title" content="برای افزایش کیفیت «تولید» به «تحقیقات» اهمیت نمی‌دهیم"/>
    <meta property="og:description" content="یک فعال سیاسی گفت: قاچاق کالای مشابه با کالای داخلی، کمبود نقدینگی تولیدکنندگان، بوروکراسی، مقررات و ضوابط قانون کار و دارایی و خرید کالای خارجی توسط دستگاه‌های اجرایی از مشکلات تولید داخلی است."/>
  </head>
  <body>
    <article>
      <h6 class="kicker">ترقی در گفت‌وگو با ایسنا:</h6>
      <h1>برای افزایش کیفیت «تولید» به «تحقیقات» اهمیت نمی‌دهیم</h1>
      <address><time datetime="2019-11-19T22:45:00+00:00">19 Nov 2019, 22:45</time> by <a rel="author">محسن فرامرزی</a></address>
      <p>یک فعال سیاسی گفت: قاچاق کالای مشابه با کالای داخلی، کمبود نقدینگی تولیدکنندگان، بوروکراسی، مقررات و ضوابط قانون کار و دارایی و خرید کالای خارجی توسط دستگاه‌های اجرایی از مشکلات تولید داخلی است.</p>
      <p>حمیدرضا ترقی در گفت‌وگو با ایسنا با بیان این‌که «نیاز است تا تولید داخلی به بخش تحقیقات و دانشگاه‌ها متصل شود»، اظهار کرد: به هر میزانی که تولیدکنندگان بخش تحقیقاتی خود را تقویت کنند و دانشگاه‌ها به صنعت وصل شود، به همان میزان کیفیت تولید افزایش می یابد.</p>
      <p>وی ادامه داد: ضرورت دارد تا سرمایه‌گذاری جدی در بخش تحقیقات انجام شود. 150 هزار نفر از کارگران کارخانه هواوی در بخش تحقیقات و 50 هزار نفر در بخش تولید فعال هستند یعنی دو سوم نیروهای این کارخانه در بخش تحقیقات مشغول هستند و همین مساله نشاگر اهمیت بخش تحقیقات برای افزایش کیفیت محصولات است. این در حالی است که در ایران اهمیت کافی به تحقیقات برای افزایش کیفیت تولید داده نمی‌شود. آموزش نیروی کار هم راه دیگری برای افزایش کیفیت تولید داخلی است.</p>
      <p>این فعال سیاسی با بیان این‌که «کمک دولت به تولیدکننده برای افزایش کیفیت تولید منجر به کاهش واردات خواهد شد»، تصریح کرد: اگر کالای با کیفیت تولید شود، دغدغه مردم هم برای استفاده از کالای داخلی از بین می‌رود؛ البته برای استفاده از کالای داخلی به فرهنگ‌سازی و آموزش هم نیاز است.</p>
      <p>ترقی همچینین یادآور شد: قاچاق کالای مشابه با کالای داخلی، کمبود نقدینگی تولیدکنندگان، بوروکراسی، مقررات و ضوابط قانون کار و دارایی و خرید کالای خارجی توسط دستگاه‌های اجرایی از مشکلات تولید داخلی است. گاهی بانک ها و تامین اجتماعی به خود اجازه می دهند که یک کارخانه با دویست کارگر را به خاطر یک میلیارد تومان بدهی تعطیل کنند. دستگاه قضایی نیز برای شکایت یک کارگر از کارفرما، مدیر کارخانه و کارآفرین را محاکمه می کند که این عامل هم می تواند منجر به تعطیلی کارخانه شود، در حالی که در این موارد باید شخصیت حقوقی تولیدکننده مدنظر باشد نه شخصیت حقیقی او.</p>
      <p>انتهای پیام</p>
    </article>
  </body>
</html>