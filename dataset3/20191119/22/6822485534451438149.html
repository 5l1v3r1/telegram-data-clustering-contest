<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828188.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T22:21:00+00:00"/>
    <meta property="og:title" content="هشدار حماس به عربستان سعودی"/>
    <meta property="og:description" content="به گزارش فارس، «صالح العاروری» نایب رئیس دفتر سیاسی جنبش حماس سه‌شنبه شب در واکنش به بازداشت اعضای خود و دیگر فلسطینیان در عربستان گفت که این اقدام اعتبار عربستان را زیر سوال می‌برد و به وجهه آن آسیب می‌زند."/>
  </head>
  <body>
    <article>
      <h1>هشدار حماس به عربستان سعودی</h1>
      <address>
        <time datetime="2019-11-19T22:21:00+00:00">19 Nov 2019, 22:21</time>
      </address>
      <p>نایب رئیس دفتر سیاسی جنبش حماس گفت که بازداشت فلسطینیان در عربستان به وجهه این کشور آسیب وارد می‌کند.</p>
      <p>به گزارش فارس، «صالح العاروری» نایب رئیس دفتر سیاسی جنبش حماس سه‌شنبه شب در واکنش به بازداشت اعضای خود و دیگر فلسطینیان در عربستان گفت که این اقدام اعتبار عربستان را زیر سوال می‌برد و به وجهه آن آسیب می‌زند.</p>
      <p>دیدبان حقوق بشر اروپا-مدیترانه در ششم دسامبر گذشته بیانیه‌ای صادر و در آن اعلام کرد که عربستان سعودی حدود ۶۰ فلسطینی را تحت بازداشت اجباری قرار داده، اموال آنها را صادر کرده و اجازه نمی‌دهد با خانواده یا وکیلشان تماس داشته باشند.</p>
      <p> العاروری در بخش دیگری از اظهاراتش به «معامله قرن» اشاره کرد و گفت که معامله قرن اکنون در بدترین شرایط خود به سر می‌برد و سرانجام آن شکست خواهد بود.</p>
      <p>به گزارش پایگاه خبری عربی21، وی تصریح کرد، جنبش حماس در زمینه نظامی و فنی کمک زیادی به گروه‌های مقاومت فلسطین کرده است.</p>
      <p>عضو ارشد جنبش حماس سه‌شنبه شب در گفت‌گوی تلویزیونی با شبکه ماهواره‌ای «الاقصی» گفت که شهرک‌سازی‌های رژیم صهیونیستی در کرانه باختری قانونی نیست. العاروی افزود:«نتانیاهو و ترامپ بهای جنایات خود در حق ملت فلسطین را خواهند پرداخت».</p>
      <p>«مایک پامپئو» وزیر خارجه آمریکا دوشنبه گذشته در حمایت از عملیات شهرک‌سازی رژیم صهیونیستی در کرانه باختری گفت که واشنگتن سیاستش در قبال شهرک‌سازی‌های رژیم صهیونیستی در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند.</p>
      <p>این تصمیم آمریکا که ادامه تصمیمات دولت کنونی این کشور در حمایت هرچه بیشتر از رژیم صهیونیستی است، با محکومیت و واکنش جهانی روبرو شده است. در همین راستا، مقاومت لبنان روز سه‌شنبه بیانیه‌ای صادر کرد و در آن مواضع آمریکا درباره شهرک‌سازی را «غیر قابل قبول» و «غیر قانونی» برشمرد.</p>
      <p>جنبش مقاومت لبنان در بیانیه خود اظهارات مایک پامپئو وزیر خارجه آمریکا در مشروعیت بخشی به شهرک‌سازی‌های رژیم صهیونیستی در اراضی اشغالی را محکوم کرد</p>
    </article>
  </body>
</html>