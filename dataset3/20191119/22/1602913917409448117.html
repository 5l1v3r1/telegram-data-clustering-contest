<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/dupa-ce-turcia-anunta-ca-analizeaza-o-taxa-pe-serviciile-digitale-cehia-taxeaza-marile-companii-tech-cu-7-cine-va-urma-18596020"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T22:05:00+00:00"/>
    <meta property="og:title" content="După ce Turcia anunţă că analizează o taxă pe serviciile digitale, Cehia taxează marile companii tech cu 7%. Cine va urma?"/>
    <meta property="og:description" content="Angel Gurria, secretar general al OCDE, a descris taxa pe companii digitale ca fiind a doua fază a eforturilor organizaţiei de a combate inegalităţile dintre contribuabilii de rând şi companiile bogate."/>
  </head>
  <body>
    <article>
      <h1>După ce Turcia anunţă că analizează o taxă pe serviciile digitale, Cehia taxează marile companii tech cu 7%. Cine va urma?</h1>
      <address><time datetime="2019-11-19T22:05:00+00:00">19 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Angel Gurria, secretar general al OCDE, a descris taxa pe companii digitale ca fiind a doua fază a eforturilor organizaţiei de a combate inegalităţile dintre contribuabilii de rând şi companiile bogate.</p>
      <p>Guvernul ceh a aprobat o taxă digitală de 7% pe veniturile marilor companii de internet ca Facebook şi Google, scrie Euractiv. Noua lege ar urma să intre în vigoare în vara anului viitor, fiind aşteptată să aducă aproximativ 200 milioane de euro anual la bugetul naţional. Aceasta nu a primit încă undă verde de la parlament şi preşedintele ceh.</p>
      <p>Taxa ar urma să se aplice companiilor cu venituri globale de peste 750 milioane de euro şi venituri locale de peste 100 milioane de coroane (4,33 milioane dolari), potrivit Bloomberg. În condiţiile în care procesul de adoptare de către parlament durează între două şi trei luni, taxa s-ar putea aplica firmelor pentru o parte din 2020.</p>
      <p>Legea este menită să constituie o măsură provizorie până la găsirea unei soluţii internaţionale privind taxarea marilor companii tech.</p>
      <p>OCDE încearcă să determine peste 130 de ţări să vină în întâmpinarea îngrijorărilor că giganţii tech în special nu plătesc suficiente taxe sau că nu plătesc taxe în unele ţări unde au o bază largă de utilizatori.</p>
      <p>O acţiune comună şi coordonată la nivel internaţional ar constitui „cea mai eficientă soluţie“ pentru provocările noii economii digitale, arată oficialii cehi. Totuşi, „găsirea unui consens este un proces extrem de dificil“. Pe 23 octombrie, ministerul turc al trezoreriei şi finanţelor a lansat un proiect de lege privind introducerea unei taxe pe servicii digitale, proiectul fiind trimis spre ratificare către parlamentul turc. Taxa din Turcia ar urma să se aplice companiilor cu venituri în Turcia de aproximativ 3,123 mln de euro şi cu venituri totale de 750 milioane de euro.</p>
      <p>Rata taxei este propusă la 7,5% din veniturile brute generate din vânzările locale, cu mult peste cea propusă în multe alte ţări. De exemplu, rata este de 3% în Franţa şi 2% în Marea Britanie. Ungaria a propus de asemenea o taxă pe servicii digitale cu o rată de 7,5%, potrivit mnetax.com.</p>
      <p>OCDE speră să aibă noi reglementări pentru „taxarea companiilor digitale“ introduse până în ianuarie, a anunţat Angel Gurria, secretar general al organizaţiei, notează Fortune. Gurria a descris taxa pe companii digitale ca fiind a doua fază a eforturilor organizaţiei de a combate inegalităţile dintre contribuabilii de rând şi companiile bogate.</p>
      <p>Totuşi, un studiu realizat pentru guvernul francez indică faptul că propunerea OCDE de a le permite guvernelor naţionale să taxeze o parte din profiturile multinaţionalelor pe baza vânzărilor din ţările lor nu ar genera venituri adiţionale importante, scrie Financial Times. Între timp, ar apărea probleme de ordin birocratic.</p>
    </article>
  </body>
</html>