<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125630/apaggelthikan-katigories-se-fylakes-gia-ton-thanato-toy-epstain"/>
    <meta property="og:site_name" content="Insider"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Απαγγέλθηκαν κατηγορίες σε φύλακες για τον θάνατο του Έπσταιν"/>
    <meta property="og:description" content="Ο θάνατος του Τζέφρι Έπσταϊν τη 10η Αυγούστου σε μια ομοσπονδιακή φυλακή της Νέας Υόρκης σήμανε το ντε φάκτο τέλος των διώξεων σε βάρος του"/>
  </head>
  <body>
    <article>
      <h1>Απαγγέλθηκαν κατηγορίες σε φύλακες για τον θάνατο του Έπσταιν</h1>
      <h2>Ο θάνατος του Τζέφρι Έπσταϊν τη 10η Αυγούστου σε μια ομοσπονδιακή φυλακή της Νέας Υόρκης σήμανε το ντε φάκτο τέλος των διώξεων σε βάρος του</h2>
      <address>
        <time datetime="2019-11-19T22:00:00+00:00">19 Nov 2019, 22:00</time>
      </address>
      <p><b>Κατηγορίες </b>απαγγέλθηκαν σήμερα σε <b>βάρος των δύο σωφρονιστικών υπαλλήλων</b> που είχαν επιφορτιστεί με τη φύλαξη του<b> χρηματιστή Τζέφρι Έπσταϊν</b> στο κελί του, τη νύχτα του θανάτου του, οι οποίοι κατηγορούνται ότι πλαστογράφησαν έγγραφα, τα οποία πιστοποιούσαν ότι έκαναν τις περιπολίες τους, κάτι το οποίο δεν συνέβη.</p>
      <p>Ο θάνατος του Τζέφρι Έπσταϊν τη 10η Αυγούστου σε μια ομοσπονδιακή φυλακή της Νέας Υόρκης σήμανε το τέλος των διώξεων σε βάρος του, που κατηγορείτο ότι είχε εκμεταλλευτεί σεξουαλικά ανήλικα κορίτσια.</p>
      <p>Σύμφωνα με τον ομοσπονδιακό εισαγγελέα του Μανχάταν, οι δύο φύλακες, ο <b>Τόβα Νόελ</b>, 31 ετών και ο <b>Μάικλ Τόμας</b> 41 ετών δεν «έκαναν τις περιπολίες» που έπρεπε να κάνουν τη νύχτα της 9ης προς 10 Αυγούστου.</p>
      <p>«Έμειναν στο γραφείο τους, σέρφαραν στο διαδίκτυο και περιφέρονταν στα ίδια σημεία της μονάδας τους», επισημαίνει ο εισαγγελέας σε ένα δελτίο Τύπου.</p>
      <p>«Για να κρύψουν τις <b>παραλείψεις</b> τους, ο Νόελ και ο Τόμας υπέγραψαν πλαστά πιστοποιητικά που επιβεβαίωναν ότι είχε κάνει πολλές περιπολίες για την καταμέτρηση των κρατουμένων, κάτι που δεν συνέβη», σημειώνει ο εισαγγελέας.</p>
      <p>Καμία περιπολία δεν έγινε <b>μεταξύ 22:30</b> το βράδυ της 9ης Αυγούστου και <b>06:30</b> το πρωί της 10ης Αυγούστου, την ώρα που το πτώμα του Έπσταϊν εντοπίστηκε στο κελί του, σύμφωνα με τον εισαγγελέα.</p>
      <p>Λίγες ημέρες μετά, ο<b> Αμερικανός υπουργός Δικαιοσύνης Ουίλιαμ Μπαρ </b>κατήγγειλε «σοβαρές» δυσλειτουργίες στο σωφρονιστικό κατάστημα.</p>
      <p>Ο διευθυντής της φυλακής Metropolitan Correctional Center μετατέθηκε και οι δύο φύλακες τέθηκαν σε διαθεσιμότητα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125564/koini-desmeysi-hristodoylidi-pompeo-anabathmizontai-oi-sheseis-kyproy-ipa"/>
        <a href="https://www.insider.gr/epiheiriseis/diethni/125541/nea-trimini-paratasi-sti-huawei-apo-tis-ipa"/>
        <a href="https://www.insider.gr/eidiseis/kosmos/125524/nea-synnefa-stis-emporikes-sheseis-ipa-kinas"/>
      </related>
    </article>
  </body>
</html>