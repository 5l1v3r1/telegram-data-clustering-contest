<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_20/extinction-rebellion-fondatore-roger-hallam-sotto-accusa-minimizza-l-olocausto-1dfdcb9c-0ba8-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Extinction Rebellion, il fondatore Roger Hallam sotto accusa: «Minimizza l’Olocausto»"/>
    <meta property="og:description" content="Hallam in un’intervista ha definito la Shoa un genocidio come tanti altri, sostenendo che la sua memoria è diventata «paralizzante» per la Germania. Bloccata la pubblicazione del suo libro"/>
  </head>
  <body>
    <article>
      <h1>Extinction Rebellion, il fondatore Roger Hallam sotto accusa: «Minimizza l’Olocausto»</h1>
      <h2>Hallam in un’intervista ha definito la Shoa un genocidio come tanti altri, sostenendo che la sua memoria è diventata «paralizzante» per la Germania. Bloccata la pubblicazione del suo libro</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Elena Tebano</a></address>
      <p>Roger Hallam, co-fondatore del <a href="https://www.corriere.it/esteri/19_aprile_23/extinction-rebellion-londra-2647acd4-65c5-11e9-8d28-170002d143ad.shtml">movimento ambientalista radicale Extinction Rebellion</a>, le cui proteste contro i cambiamenti climatici nei mesi scorsi hanno paralizzato Londra, <a href="https://www.zeit.de/wirtschaft/2019-11/roger-hallam-extinction-rebellion-mitgruender-klimawandel-holocaust">in un’intervista al settimanale Zeit </a>ha criticato l’atteggiamento tedesco nei confronti dell’Olocausto. «La portata di questo trauma può essere paralizzante», e «questo ci impedisce di imparare da esso», ha detto. Hallam, ex agricoltore bio diventato attivista a tempo pieno, ha criticato anche l’idea che l’Olocausto sia un evento eccezionale: «È un fatto che milioni di persone nella nostra storia sono state regolarmente uccise in circostanze terribili», ha affermato il 52enne britannico. «I belgi sono venuti in Congo alla fine del XIX secolo e l’hanno decimato». Per questo, «a voler essere onesti» — ha aggiunto — «si potrebbe dire che è un evento quasi normale» e «solo un’altra stronzata nella storia dell’umanità».</p>
      <p><b>Affermazioni che riecheggiano quelle dell’estrema destra tedesca</b> accusata di negazionismo, che attacca abitualmente contro quella che definisce la «cultura del senso di colpa» dei tedeschi, ovvero contro la memoria dei crimini commessi dal nazismo. L’anno scorso Björn Höcke, il leader di Afd in Turingia, era stato accusato di antisemitismo dopo che aveva fatto affermazioni simili. «Questa stupida politica di confrontarci con il passato ci paralizza - non abbiamo bisogno di nient’altro che di un’inversione di 180 gradi sulla politica della memoria» aveva detto.</p>
      <p><b>Hallam, che a settembre è stato arrestato due volte </b>in pochi giorni ed è rimasto in carcere sei settimane per aver tentato di far volare un drone all’areoporto di Heathrow, con l’obiettivo di fermare il traffico aereo, è stato subito criticato, anche dai suoi sostenitori tedeschi. La casa editrice Ullstein ha annullato la pubblicazione del libro dell’ambientalista Common Sense - The Nonviolent Rebellion against Catastrophe and for the Survival of Humanity («Senso comune . La ribellione non violenta contro la catastrofe per la sopravvivenza dell’umanità») prevista per martedì 26 novembre. «Le edizioni Ullstein si distanziano in ogni modo possibile dalle affermazioni di Roger Hallam. La distribuzione del libro è stata fermata con effetto immediato» ha dichiarato l’editore. Il ministro degli esteri Heiko Maas è intervenuto con un Tweet: «L’Olocausto è più di un milione di morti e metodi crudeli di tortura. Uccidere e sterminare gli ebrei a livello industriale è inumano. Dobbiamo sempre essere consapevoli di questo, in modo da poter garantire: mai più», ha scritto. Le affermazioni di Hallam sono state infine condannate anche da Extinction Rebellion Germany , che le ha definite «banalizzanti e relativizzanti dell’Olocausto» e ha fatto sapere che Hallam non è più il benvenuto del movimento in Germania.</p>
    </article>
  </body>
</html>