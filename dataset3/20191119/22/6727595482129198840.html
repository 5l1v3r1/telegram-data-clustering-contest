<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jds-leader-all-chances-our-party-will-back-yediyurappa-led-bjp-govt-if-it-falls-short-of-numbers333.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T22:21:00+00:00"/>
    <meta property="og:title" content="ഉപതെരഞ്ഞെടുപ്പില്‍ ഭൂരിപക്ഷം നഷ്ടപ്പെട്ടാല്‍ യെദിയൂരപ്പയെ ജെ.ഡി.എസ് സഹായിക്കും? നിലപാട് ആവര്‍ത്തിച്ച് ജെ.ഡി.എസ് നേതാവ്"/>
    <meta property="og:description" content="Bjp BS Yediyurappa Congress HD Devegowda HD Kumaraswamy JDS Karnataka Crisis India ബെംഗളൂരു: കര്‍ണാടകത്തില്‍ ബി.എസ് യെദിയൂരപ്പയുടെ നേതൃത്വത്തിലുള്ള ബി.ജെ.പി സര്‍ക്കാരിനെ"/>
  </head>
  <body>
    <article>
      <h1>ഉപതെരഞ്ഞെടുപ്പില്‍ ഭൂരിപക്ഷം നഷ്ടപ്പെട്ടാല്‍ യെദിയൂരപ്പയെ ജെ.ഡി.എസ് സഹായിക്കും? നിലപാട് ആവര്‍ത്തിച്ച് ജെ.ഡി.എസ് നേതാവ്</h1>
      <address><time datetime="2019-11-19T22:21:00+00:00">19 Nov 2019, 22:21</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: കര്‍ണാടകത്തില്‍ ബി.എസ് യെദിയൂരപ്പയുടെ നേതൃത്വത്തിലുള്ള ബി.ജെ.പി സര്‍ക്കാരിനെ പിന്തുണയ്ക്കാനുള്ള എല്ലാ സാധ്യതകളും നിലനില്‍ക്കുന്നുണ്ടെന്ന് ആവര്‍ത്തിച്ച് മുതിര്‍ന്ന ജെ.ഡി.എസ് നേതാവ് ബസവരാജ് ഹൊറാട്ടി. ഡിസംബര്‍ അഞ്ചിനു നടക്കുന്ന ഉപതെരഞ്ഞെടുപ്പില്‍ പരാജയപ്പെട്ട് വേണ്ടത്ര സീറ്റുകളില്ലാതായാല്‍ ബി.ജെ.പി സര്‍ക്കാരിനെ ജെ.ഡി.എസ് താങ്ങിനിര്‍ത്തിയേക്കുമെന്നും അദ്ദേഹം പറഞ്ഞു.</p>
      <p>സര്‍ക്കാര്‍ താഴെ വീഴുക വഴി വീണ്ടും തെരഞ്ഞെടുപ്പിനെ നേരിടേണ്ടി വരുന്നത് ഒഴിവാക്കണമെന്നാണ് പാര്‍ട്ടി എം.എല്‍.എമാരുടെ താത്പര്യമെന്നും എം.എല്‍.സി കൂടിയായ ഹൊറാട്ടി പറഞ്ഞു.</p>
      <p>‘സര്‍ക്കാര്‍ താഴെ വീഴാന്‍ അനുവദിക്കില്ലെന്ന് കുമാരസ്വാമിയും ദേവഗൗഡയും പറഞ്ഞിരുന്നു. അവരുടെ പ്രസ്താവനയുടെ അടിസ്ഥാനത്തിലാണ് ബി.ജെ.പിക്കു ഭൂരിപക്ഷം നഷ്ടപ്പെട്ടാല്‍ ഞങ്ങള്‍ പിന്തുണച്ചേക്കുമെന്ന സാധ്യതയെക്കുറിച്ചു ഞാന്‍ പറഞ്ഞത്. ഞാനിപ്പോഴും പറഞ്ഞതില്‍ ഉറച്ചുനില്‍ക്കുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബി.ജെ.പിയിലെയും കോണ്‍ഗ്രസിലെയും ജെ.ഡി.എസിലെയും ഒരു എം.എല്‍.എമാരും സര്‍ക്കാര്‍ വീഴാനും അതുവഴി വീണ്ടും തെരഞ്ഞെടുപ്പിനെ നേരിടാനും ആഗ്രഹിക്കുന്നില്ലെന്ന് അദ്ദേഹം വ്യക്തമാക്കി.</p>
      <related>
        <a href="https://www.doolnews.com/yediyurappa-complete-term-i-want-to-build-jds-says-devagouda-325.html?utm_source=doolnews&amp;utm_medium=related"/>
      </related>
      <p>‘ഏത് സര്‍ക്കാര്‍ അധികാരത്തിലിരുന്നാലും തങ്ങളുടെ എം.എല്‍.എ പദവി മൂന്നരവര്‍ഷം കൂടി തുടരണമെന്നാണ് എല്ലാ എം.എല്‍.എമാരും ആഗ്രഹിക്കുന്നത്.’- അദ്ദേഹം പറഞ്ഞു.</p>
      <p>കര്‍ണാടകത്തില്‍ ഇടക്കാല തെരഞ്ഞെടുപ്പ് വരുന്നതില്‍ താത്പര്യമില്ലെന്നും ഈ സര്‍ക്കാര്‍ കാലാവധി പൂര്‍ത്തിയാക്കണമെന്നും ജെ.ഡി.എസ് നേതാവ് എച്ച്.ഡി ദേവഗൗഡ പറഞ്ഞിരുന്നു. ഈ സമയം തങ്ങള്‍ക്ക് സ്വന്തം പാര്‍ട്ടി ശക്തിപ്പെടുത്താന്‍ സമയം ലഭിക്കുമെന്നും അദ്ദേഹം വിശദീകരിച്ചു.</p>
      <p>ഇടഞ്ഞുനില്‍ക്കുന്ന ജെ.ഡി.എസ് എം.എല്‍.സിമാരെ നയിക്കുന്നത് ഹൊറാട്ടിയാണ്. പാര്‍ട്ടി നേതൃത്വം തങ്ങളെ അവഗണിക്കുന്നുവെന്ന പരാതിയാണ് ഇവര്‍ ഉന്നയിക്കുന്നത്. എന്നാല്‍ പാര്‍ട്ടി നേതൃത്വവുമായുള്ള പ്രശ്‌നങ്ങള്‍ ഇക്കഴിഞ്ഞ യോഗത്തില്‍ പരിഹരിച്ചതായാണ് ഹൊറാട്ടി അവകാശപ്പെടുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>അയോഗ്യരാക്കപ്പെട്ട എം.എല്‍.എമാരുടെ 15 മണ്ഡലങ്ങളിലാണ് ഡിസംബര്‍ അഞ്ചിന് ഉപതെരഞ്ഞെടുപ്പ് നടക്കുന്നത്. 17 എം.എല്‍.എമാരെയാണ് അയോഗ്യരാക്കിയത്. വിശ്വാസ വോട്ടെടുപ്പില്‍ ഇവരുടെ രാജിയും അസാന്നിധ്യവുമാണ് കുമാരസ്വാമിയുടെ നേതൃത്വത്തിലുള്ള സര്‍ക്കാരിനെ താഴെയിറക്കിയത്.</p>
      <related>
        <a href="https://www.doolnews.com/it-s-a-matter-of-prestige-dinesh-gundu-rao-on-karnataka-bypoll-343.html?utm_source=doolnews&amp;utm_medium=related"/>
      </related>
      <p>ഇതുവഴി ജൂലൈയില്‍ ബി.ജെ.പി ഭരണത്തിലേറുകയായിരുന്നു. അയോഗ്യരാക്കപ്പെട്ട 13 എം.എല്‍.എമാര്‍ക്ക് ബി.ജെ.പി ഉപതെരഞ്ഞെടുപ്പില്‍ സീറ്റ് നല്‍കിയിരുന്നു.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>