<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725692"/>
    <meta property="og:site_name" content="De Standaard"/>
    <meta property="article:published_time" content="2019-11-19T22:57:00+00:00"/>
    <meta property="og:title" content="Tottenham Hotspur ontslaat succescoach van Vertonghen en Alderweireld: “We hadden het niet zien aankomen”"/>
    <meta property="og:description" content="Tottenham heeft dinsdagavond bekendgemaakt dat het trainer Mauricio Pochettino heeft ontslagen. De Argentijn was meer dan vijf jaar in dienst bij het team ..."/>
  </head>
  <body>
    <article>
      <h1>Tottenham Hotspur ontslaat succescoach van Vertonghen en Alderweireld: “We hadden het niet zien aankomen”</h1>
      <address>
        <time datetime="2019-11-19T22:57:00+00:00">19 Nov 2019, 22:57</time>
      </address>
      <p>
        <b>Tottenham heeft dinsdagavond bekendgemaakt dat het trainer Mauricio Pochettino heeft ontslagen. De Argentijn was meer dan vijf jaar in dienst bij het team van Jan Vertonghen en Toby Alderweireld, en loodste hen vorig seizoen nog naar de finale van de Champions League. Dit seizoen bleven de resultaten echter uit. “We hadden het niet zien aankomen”, reageerde Alderweireld.</b>
      </p>
      <p>Tottenham werd onder Pochettino een heuse topclub in Engeland. De Argentijn eindigde drie keer in de top drie met de Spurs, en leidde hen vorig seizoen naar de Champions League-finale. Eerder trainde hij Espanyol (2009-2012) en Southampton (2013-2014).</p>
      <p>“Dit is geen beslissing waar we licht zijn overgegaan”, lichtte voorzitter Daniel Levy toe. “Jammer genoeg waren de resultaten in eigen land op het eind van vorig seizoen en bij de start van het niewe seizoen extreem teleurstellend. Het is onze taak moeilijke beslissingen te nemen, en deze was er zeker een omwille van de memorabele momenten die we met Mauricio beleefd hebben.”</p>
      <p>
        <b>Alderweireld: “We mogen hem dankbaar zijn”</b>
      </p>
      <p>“Het is nooit leuk om een manager te zien vertrekken”, vertelde Alderweireld na de kwalificatiematch van de Rode Duivels tegen Cyprus. “We hadden er echt geen idee van dat dit in de lucht hing. Voor mij was het ook een verrassing. Maar goed, de club heeft een beslissing genomen en we moeten die accepteren. Het is nu aan ons om de resultaten om te buigen.”</p>
      <p>“We mogen hem heel dankbaar zijn, want samen hebben we grote dingen bereikt”, aldus Alderweireld. “Hij duwde de club naar een hoger niveau. Of ik een idee heb van de nieuwe manager? Nee, maar Tottenham is een grote club, dus ik denk dat we een grote manager gaan krijgen. Hopelijk weten we snel wie het wordt.”</p>
    </article>
  </body>
</html>