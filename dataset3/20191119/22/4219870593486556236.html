<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831249-Devojcica-12-iz-Surdulice-ne-sme-da-izadje-na-ulicu-jer-se-plasi-manijaka-32-koji-joj-je-na-Instagramu-slao-porno-slike"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T22:15:00+00:00"/>
    <meta property="og:title" content="Devojčica (12) iz Surdulice ne sme da izađe na ulicu jer se plaši manijaka (32) koji joj je na Instagramu slao porno slike"/>
    <meta property="og:description" content="Na meti pedofila, poznanika porodice, našla se maloletnica iz Surdulice. Reč je o oženjenom muškarcu koji je trenutno van zemlje"/>
  </head>
  <body>
    <article>
      <h1>Devojčica (12) iz Surdulice ne sme da izađe na ulicu jer se plaši manijaka (32) koji joj je na Instagramu slao porno slike</h1>
      <address><time datetime="2019-11-19T22:15:00+00:00">19 Nov 2019, 22:15</time> by <a rel="author">J. STOJKOVIĆ</a></address>
      <p>
        <b>Na meti pedofila, poznanika porodice, našla se maloletnica iz Surdulice. Reč je o oženjenom muškarcu koji je trenutno van zemlje</b>
      </p>
      <p>DEVOJČICA (12) iz Surdulice našla se na meti pedofila koji joj je putem "Instagrama" slao porno-filmove i fotografije polnih organa. Dete se u strahu od čoveka koga poznaje poverilo majci koja je slučaj prijavila policiji. Porodica je doživela veliku traumu, jer devojčica otkako je dobila poruke živi u strahu, ne spava noćima i strahuje da bi se poruke mogle ponoviti, ali i da čoveka može sresti na ulici pošto porodica navodno zna o kome je reč.</p>
      <p>- Kada se to dogodilo, ja sam zbog posla bio van Surdulice. Moja supruga je slučaj prijavila policiji. Mnogo smo zabrinuti za naše dete i potražili smo pomoć psihijatra - kaže nam otac devojčice.</p>
      <p>On priča da je sve počelo porukom na "Instagramu", zatim je usledila još jedna u kojoj je bio porno-snimak, a onda je pedofil počeo da devojčici šalje fotografije polnog organa.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831093-%D0%A3%D0%B6%D0%B0%D1%81-%D1%83-%D0%A1%D1%83%D1%80%D0%B4%D1%83%D0%BB%D0%B8%D1%86%D0%B8-%D0%8B%D0%B5%D1%80%D0%BA%D0%B8-12-%D0%BF%D0%BE%D0%B7%D0%BD%D0%B0%D0%BD%D0%B8%D0%BA%D0%B0-%D1%81%D0%BB%D0%B0%D0%BE-%D0%BD%D0%B5%D0%BF%D1%80%D0%B8%D0%BA%D0%BB%D0%B0%D0%B4%D0%BD%D0%B5-%D1%81%D0%BD%D0%B8%D0%BC%D0%BA%D0%B5-%D0%B8-%D1%84%D0%BE%D1%82%D0%BE%D0%B3%D1%80%D0%B0%D1%84%D0%B8%D1%98%D0%B5"/>
      </related>
      <p>Policiji u Surdulici je 23. oktobra prijavljeno da je jedan muškarac putem "Instagrama" slao detetu neprikladan sadržaj. Policija je saslušala i majku i devojčicu i o svemu obavestila nadležno Tužilaštvo u Vladičinom Hanu.</p>
      <p>Roditelji deteta su zbog cele situacije zatražili stručnu pomoć Centra za socijalni rad u Surdulici, ali i u školi koju dete pohađa.</p>
      <p>- Moje dete ima telefon i nije jedino. Imamo samo nju i prilično iskren odnos pun poverenja. Sreća u nesreći je što je dete zbog svega toga odlučilo da se poveri majci. Kao roditelj, prilično sam revoltiran. Danas se to desilo mom detetu, sutra može nekom drugom. Odlučio sam da progovorim ne samo zbog moje devojčice, nego i zbog druge dece - kaže, za "Novosti", otac devojčice.</p>
      <p>On ističe nema dilemu o kome je reč i dodaje da taj čovek trenutno nije u zemlji, da ima 32 godine i da je oženjen.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831093-Uzas-u-Surdulici-Cerki-12-poznanika-slao-neprikladne-snimke-i-fotografije"/>
        <a href="http://www.novosti.rs/vesti/naslovna/hronika/aktuelno.291.html:831026-Majka-brani-muza-i-sina-osumnjicene-da-su-joj-seksualno-zlostavljali-cerku-Obrt-u-slucaju-koji-je-potresao-Macvu"/>
        <a href="http://www.novosti.rs/vesti/naslovna/hronika/aktuelno.291.html:830370-Devojcica-14-iz-sela-kod-Bogatica-prosla-kroz-pakao-Nisu-je-samo-terali-da-se-skida-nasilje-trajalo-duze-od-godine"/>
        <a href="http://www.novosti.rs/vesti/naslovna/hronika/aktuelno.291.html:830315-Terali-me-da-se-skidam-pipkali-me-i-mazili-Kod-Bogatica-uhapseni-otac-i-brat-devojcice-14"/>
        <a href="http://www.novosti.rs/vesti/planeta.299.html:828914-Procurela-bomba-o-Klintonu-i-Epstajnu-Voditeljka-mocne-americke-televizije-sve-znala-godinama-ali-je-morala-da-cuti-VIDEO"/>
        <a href="http://www.novosti.rs/vesti/naslovna/teme/teme.97.html:tema-5-Silovanje-maloletnika"/>
        <a href="http://www.novosti.rs/vesti/naslovna/teme/teme.97.html:tema-24-Pedofilija"/>
      </related>
    </article>
  </body>
</html>