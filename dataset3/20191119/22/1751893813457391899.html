<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_20/sesto-san-giovanni-negata-cittadinanza-onoraria-liliana-segre-3235012a-0ba3-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Liliana Segre, Sesto San Giovanni le nega la cittadinanza onoraria"/>
    <meta property="og:description" content="Bocciata la proposta del M5S. Per il sindaco Roberto Di Stefano (Fi) la senatrice a vita «non ha a che fare con la storia della nostra città». Il Pd: «Motivazione ridicola per una città Medaglia d’Oro alla Resistenza»"/>
  </head>
  <body>
    <article>
      <h1>Liliana Segre, Sesto San Giovanni le nega la cittadinanza onoraria</h1>
      <h2>Bocciata la proposta del M5S. Per il sindaco Roberto Di Stefano (Fi) la senatrice a vita «non ha a che fare con la storia della nostra città». Il Pd: «Motivazione ridicola per una città Medaglia d’Oro alla Resistenza»</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Sara Regina</a></address>
      <p>Non è passato in consiglio comunale a Sesto San Giovanni, martedì sera, l’ordine del giorno presentato dal Movimento 5 Stelle per avviare l’iter per la cittadinanza onoraria alla senatrice a vita <a href="https://www.corriere.it/politica/19_novembre_01/io-non-amerei-patria-ecco-cosa-dissi-una-ragazza-dentro-lager-birkenau-1c7a6148-fc7d-11e9-850d-5e44dc14944c.shtml">Liliana Segre, 89 anni, sopravvissuta al campo di concentramento di Auschwitz</a>. Per il sindaco Roberto Di Stefano (Forza Italia) «Liliana Segre non ha a che fare con la storia della nostra città e darle la cittadinanza sarebbe svilente per lei perché è una strumentalizzazione politica. La inviterò personalmente il 27 gennaio». Una settimana fa anche<a href="https://www.corriere.it/cronache/19_novembre_19/biella-da-cittadinanza-onoraria-ezio-greggio-averla-negata-liliana-segre-5459a544-0aea-11ea-8154-aec48996c720.shtml"> il Comune di Biella aveva negato la cittadinanza onoraria alla Segre</a>, perché giudicata «strumentale»; <a href="https://www.corriere.it/cronache/19_novembre_20/ezio-greggio-mio-padre-nereo-suoi-3-anni-lager-rifiuto-cittadinanza-chi-nega-segre-127d7f6c-0b10-11ea-8154-aec48996c720.shtml">il conduttore tv Ezio Greggio, per rispetto verso di lei, ha rifiutato lo stesso riconoscimento</a>.</p>
      <p><b>Come spiega il capogruppo M5S, Vincenzo Di Cristo</b>, «la maggioranza ha bocciato compatta la manifestazione di intenti presentata dal sottoscritto anche a nome di tutta l’opposizione. Il sindaco ha detto che la manifestazione era fatta al solo scopo strumentale. E ovviamente i consiglieri di maggioranza hanno ubbidito compatti, quasi fossero bravi soldatini, compresi i rappresentanti dei “civici” ed alcuni ex o attuali CL».</p>
      <p><b>«Asserire che Liliana Segre non ha alcun legame con Sesto San Giovanni è ridicolo»,</b> scrive in una nota la consigliera Mari Pagani del Pd. «La Senatrice è iscritta all’Aned, associazione degli ex deportati, attiva sul nostro territorio dagli anni Cinquanta e organizzatrice ogni anno di un partecipatissimo viaggio nei lager con la presenza dell’Istituzione e del labaro comunale insieme a molti istituti scolastici e cittadini. La nostra città è stata insignita orgogliosamente della Medaglia d’Oro alla Resistenza e che la Resistenza non abbia nulla a che fare con la deportazione e con la dittatura nazifascista che imprigionò la Senatrice a Auschwitz è un azzardo troppo ardito anche per il nostro Sindaco. Per ultimo Sesto San Giovanni sino ad ora è sempre stata solidale nei confronti di chiunque subisca discriminazione, aggressioni e insulti violenti. E questo ha molto a che fare con l’idea di inclusione, di confronto e di pace che ha caratterizzato la nostra comunità cittadina». «A questo punto ci viene quasi da dire “Senatrice, dovessero invitarla, lasci perdere - conclude Pagani -. Il sindaco Roberto Di Stefano dice che qui lei è un’estranea”. Pensare che noi del Partito Democratico credevamo che, famosa in tutto il mondo, lei fosse una delle madri della nostra Costituzione».</p>
      <p><b>Nella nota del Pd si ricorda anche che «l’Istituto Cervi </b>non ha più ricevuto il contributo annuale a sostegno delle sue attività perché “estraneo alla storia della nostra città”, anche se incredibilmente Casapound ha ricevuto in affitto un luogo della nostra città».</p>
      <p><b>Il sindaco Di Stefano dal canto suo ribadisce che a suo parere la proposta «</b>non può e non deve essere lanciata sul tavolo di discussione per motivi politico-emozionali, come provocazione, sminuendo il ruolo di Liliana Segre e svilendo il concetto stesso di cittadinanza onoraria». «La senatrice Segre, come abbiamo appreso dai giornali - continua Di Stefano - ha rifiutato la proposta della città di Napoli, nonostante il forte valore simbolico che questa città ricopre nella persecuzione agli ebrei, proprio perché non vuole essere oggetto di strumentalizzazioni da parte della politica. Il 10 dicembre parteciperò alla manifestazione che organizzerà l’Anci a Milano per dimostrare vicinanza alla senatrice Segre con un gesto concreto e non solo a parole».</p>
    </article>
  </body>
</html>