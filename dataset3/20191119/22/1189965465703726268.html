<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259892/serres-ypalliloi-eforias-ekviazan-palaimaxo-podosfairisti-gia-fakelaki"/>
    <meta property="og:site_name" content="LiFO"/>
    <meta property="article:published_time" content="2019-11-19T22:11:00+00:00"/>
    <meta property="og:title" content="Σέρρες: Υπάλληλοι εφορίας εκβίαζαν παλαίμαχο ποδοσφαιριστή για «φακελάκι»"/>
    <meta property="og:description" content="Στον ανακριτή παραπέφθηκαν δύο υπάλληλοι ΔΟΥ και μία λογίστρια για υπόθεση εκβίασης σε βάρος παλαίμαχου ποδοσφαιριστή"/>
  </head>
  <body>
    <article>
      <h1>Σέρρες: Υπάλληλοι εφορίας εκβίαζαν παλαίμαχο ποδοσφαιριστή για «φακελάκι»</h1>
      <h2>Στον ανακριτή παραπέφθηκαν δύο υπάλληλοι ΔΟΥ και μία λογίστρια για υπόθεση εκβίασης σε βάρος παλαίμαχου ποδοσφαιριστή</h2>
      <address><time datetime="2019-11-19T22:11:00+00:00">19 Nov 2019, 22:11</time> by <a rel="author">NEWSROOM</a></address>
      <p>
        <b>Σε ανακριτή παραπέμφθηκαν να απολογηθούν δύο υπάλληλοι <a href="https://www.lifo.gr/tags/%CE%94%CE%9F%CE%A5">ΔΟΥ </a>και μία λογίστρια από τις Σέρρες που συνελήφθησαν έπειτα από καταγγελία παλαίμαχου <a href="https://www.lifo.gr/tags/%CE%A0%CE%BF%CE%B4%CE%BF%CF%83%CF%86%CE%B1%CE%B9%CF%81%CE%B9%CF%83%CF%84%CE%AE%CF%82">ποδοσφαιριστή </a>για εκβιασμό.</b>
      </p>
      <p>Σύμφωνα, με τη σχετική καταγγελία και όπως αναφέρεται σε ανακοίνωση του Αρχηγείου της ΕΛ.ΑΣ. απαιτήθηκε το χρηματικό ποσό των 6.000 ευρώ για διευθέτηση φορολογικών υποχρεώσεων και επιβαρύνσεων. Ο καταγγέλλων φέρεται να είναι παλαίμαχος ποδοσφαιριστής και το ποσό που τον βάρυνε φορολογικά κι επρόκειτο να διευθετηθεί -κατά τον ίδιο- ξεπερνούσε τις 40.000 ευρώ και συνδεόταν με επιχειρηματική δραστηριότητα.</p>
      <p>Όταν απευθύνθηκε στις Εσωτερικές Υποθέσεις οργανώθηκε επιχείρηση η οποία οδήγησε στη σύλληψη της λογίστριας μετά την παραλαβή προσημειωμένου χρηματικού ποσού και όπως αναφέρεται στην ίδια ανακοίνωση, ακολούθησαν οι συλλήψεις των υπαλλήλων της ΔΟΥ, ο ένας εκ των οποίων φέρεται να είναι ελεγκτής.</p>
      <p>Σε βάρος τους σχηματίστηκε δικογραφία για -κατά περίπτωση- αδικήματα της εγκληματικής ομάδας, δωροληψίας υπαλλήλου, εμπορίας επιρροής -μεσάζοντες κι εκβίασης. Οδηγήθηκαν στον εισαγγελέα και με βάση την δικογραφία ασκήθηκε εναντίον τους κακουργηματική δίωξη. Παραπέμφθηκαν να απολογηθούν σε ανακριτή, από τον οποίο πήραν προθεσμία για την Πέμπτη ενώ μέχρι τότε παραμένουν υπό κράτηση.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>