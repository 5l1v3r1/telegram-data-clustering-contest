<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_20/esplosione-un-negozio-reggio-calabria-feriti-vigili-fuoco-poliziotti-58fbdc02-0b71-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Reggio Calabria, esplosione in una macelleria: feriti vigili del fuoco e poliziotti"/>
    <meta property="og:description" content="I pompieri e alcuni poliziotti erano intervenuti per spegnere un incendio divampato nel local. Non sono gravi"/>
  </head>
  <body>
    <article>
      <h1>Reggio Calabria, esplosione in una macelleria: feriti vigili del fuoco e poliziotti</h1>
      <h2>Lo scoppio durante un intervento per spegnere un incendio. Nessuno degli agenti coinvolti è in pericolo di vita</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Carlo Macrì</a></address>
      <p>REGGIO CALABRIA L’incendio che ha in parte distrutto questa notte una macelleria in via Santa Lucia, nella zona alta di Reggio Calabria, provocando il ferimento di quattro Vigili del Fuoco e sei poliziotti di una Volante, è di natura accidentale, causato da un corto circuito. Le condizioni dei feriti non destano preoccupazione. Hanno riportato tutti ustioni e contusioni, più o meno gravi, ma nessuno è in pericolo di vita. Sono stati già dimessi. A riferirlo fonti ufficiali.</p>
      <h4>Il pensiero ad Alessandria</h4>
      <p>I pompieri e i poliziotti sono stati investiti dalla deflagrazione di una bombola di gas che si trovava all’interno della macelleria nel momento in cui stavano per accedere nella struttura nel tentativo di domare l’incendio.<a href="https://torino.corriere.it/cronaca/19_novembre_05/alessandria-esplode-cascina-morti-due-vigili-fuoco-ipotesi-dolo-50c295b8-ff9a-11e9-86c6-d2f1a0d8af2e.shtml"> L’esplosione improvvisa li ha colti di sorpresa e ha fatto ricordare la vicenda di Quargnaneto, in provincia di Alessandria, dove qualche settimana fa morirono tre Vigili del Fuoco</a>, investiti anche loro dall’esplosione di una bombola di gas collegata, in quel caso, a un timer dal proprietario dell’immobile, con lo scopo di provocare l’esplosione e incassare il premio dell’assicurazione.</p>
      <h4>Il sindaco</h4>
      <p>Molti gli attestati di solidarietà giunti al comando dei Vigili di Reggio e alla Questura. «Intendo esprimere la mia personale vicinanza — ha detto il sindaco Giuseppe Falcomatà — anche a nome dell’Amministrazione comunale e dell’intera comunità reggina ai Vigili del Fuoco e agli agenti della polizia di Stato rimasti coinvolti questa notte nell’esplosione avvenuta in un locale commerciale».</p>
    </article>
  </body>
</html>