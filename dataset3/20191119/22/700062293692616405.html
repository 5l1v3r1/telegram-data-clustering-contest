<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714352-prohn-presvhs-hpa-an-h-toyrkia-epitethei-sthn-ellada-den-tha-vohthhsei-o-tramp.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T22:05:00+00:00"/>
    <meta property="og:title" content="Πρώην πρέσβης ΗΠΑ: Αν η Τουρκία επιτεθεί στην Ελλάδα, δεν θα βοηθήσει ο Τραμπ"/>
    <meta property="og:description" content="Μία απάντηση του πρώην πρέσβη των Ηνωμένων Πολιτειών στην Ελλάδα, Νίκολας Μπερνς, στο συνέδριο του Delphi Forum και της Καθημερινής, που διεξάγεται στην Ουάσιγκτον, προκάλεσε"/>
  </head>
  <body>
    <article>
      <h1>Πρώην πρέσβης ΗΠΑ: Αν η Τουρκία επιτεθεί στην Ελλάδα, δεν θα βοηθήσει ο Τραμπ</h1>
      <address>
        <time datetime="2019-11-19T22:05:00+00:00">19 Nov 2019, 22:05</time>
      </address>
      <p>Μία απάντηση του πρώην πρέσβη των Ηνωμένων Πολιτειών στην Ελλάδα, Νίκολας Μπερνς, στο συνέδριο του Delphi Forum και της Καθημερινής, που διεξάγεται στην Ουάσιγκτον, προκάλεσε σάλο στο διπλωματικό σκηνικό της Ελλάδας και των Ηνωμένων Πολιτειών. Σύμφωνα με την ιστοσελίδα του Μ. Ιγνατίου hellasjournal, στην ουσία  ο πρώην πρέσβης υποστήριξε ότι αν η Τουρκία κτυπήσει στρατιωτικά την Ελλάδα, δεν θα λάβει βοήθεια από τον πρόεδρο Ντόναλντ Τραμπ.</p>
      <p>Στην ουσία υποστήριξε, όπως μεταδίδει ο Μιχάλης Ιγνατίου στο <a href="https://hellasjournal.com/2019/11/an-i-toyrkia-ktypisei-tin-ellada-o-tramp-den-tha-voithisei-ypostirixe-o-nikolas-mperns/">hellasjournal,</a> ότι αν η Τουρκία κτυπήσει στρατιωτικά την Ελλάδα, δεν θα λάβει βοήθεια από τον πρόεδρο Ντόναλντ Τραμπ.</p>
      <p>Απαντώντας σε ερώτηση του Αθανάσιου Έλλις "αν Ελλάδα μπορεί να βασιστεί στις ΗΠΑ σε μια κρίσιμη στιγμή αντιπαράθεσης με την Τουρκία", ο κ. Μπερνς είπε:</p>
      <p>"Λυπάμαι που το λέω, αλλά αν η Ελλάδα χρειαστεί την στήριξη των ΗΠΑ σε ένα θερμό επεισόδιο με την Τουρκία, δεν νομίζω ότι θα την έχει από τον Πρόεδρο Τραμπ".</p>
      <figure>
        <iframe data-src="https://twitter.com/lenaargiri/status/1196559251994488832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κ. Μπερνς πρόσθεσε ότι τα υπουργεία Εξωτερικών και Άμυνας των ΗΠΑ θα είναι πιο αξιόπιστοι συνομιλητές σε περίπτωση ανάγκης.</p>
      <p>Τόνισε, βέβαια, ότι "δεν μπορώ να φανταστώ ένα υποθετικό σενάριο έντασης όπου η Ελλάδα θα είναι ο επιτιθέμενος", αφήνοντας ξεκάθαρα να εννοηθεί ότι αν προκληθεί πολεμική κρίση θα την δημιουργήσει η Τουρκία. Ο</p>
      <p>Αμερικανός πρώην πρέσβης υπενθύμισε ότι ο Ταγίπ Ερντογάν δεν πλήρωσε για την αγορά των S-400, ούτε για την εισβολή στη Βόρεια Συρία.</p>
      <p>Από την πλευρά του, ο γερουσιαστής Κρις βαν Χόλλεν, αναφερόμενος στην πιθανότητα να τιμωρηθεί η Τουρκία για την αγορά του ρωσικού συστήματος S-400, είπε: Ο Πρόεδρος Τραμπ αναζητεί κάθε δυνατό τρόπο να αποφύγει την χρήση του νόμου CAATSA ενώ στην Γερουσία ο επικεφαλής της ρεπουμπλικανικής πλειοψηφίας Μις Μακ Κόνελ λειτουργεί ως ασπίδα του για να μην έρθει ο σχετικός νόμος για ψήφιση.</p>
      <p>Αναρωτήθηκε ο γερουσιαστής: Υπάρχει προηγούμενο νατοϊκής χώρας που "υπονομεύει τα συμφέροντα των ΗΠΑ, επιτίθεται σε συμμάχους μας και απειλεί να δολοφονήσει τον στρατηγό τους, συναλλάσσεται με Ρώσους και αντί να πληρώσει το τίμημα λαμβάνει πρόσκληση στον Λευκό Οικο;".</p>
      <p>Ο γερουσιαστής Ρόμπερτ Μενέντεζ ρώτησε: "Πότε θα αναγνωρίσουμε τον Ερντογάν γι’ αυτό που πραγματικά είναι;” Τον χαρακτήρισε αυταρχικό και προβληματικό ηγέτη. Και πρόσθεσε: "Πρέπει να είμαστε περισσότερο παρόντες στην περιοχή της Ανατολικής Μεσογείου. Πρέπει να παίξουμε ενεργό ρόλο. Πρέπει να ενισχύσουμε τους δεσμούς μας με τις δημοκρατικές χώρες”, είπε ο γερουσιαστής, που δεν συμπεριλαμβάνει την Τουρκία στις δημοκρατικές χώρες.</p>
    </article>
  </body>
</html>