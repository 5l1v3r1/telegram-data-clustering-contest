<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/qLxzE0/Manchester-United-legenden-emosjonell-etter-Wales-EM-avansement"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T22:31:37+00:00"/>
    <meta property="og:title" content="Manchester United-legenden emosjonell etter Wales’ EM-avansement"/>
    <meta property="og:description" content="Aaron Ramsey scoret begge målene da Wales slo Ungarn 2–0 og kvalifiserte seg til sommerens fotball-EM."/>
  </head>
  <body>
    <article>
      <h1>Manchester United-legenden emosjonell etter Wales’ EM-avansement</h1>
      <h2>Aaron Ramsey scoret begge målene da Wales slo Ungarn 2–0 og kvalifiserte seg til sommerens fotball-EM.</h2>
      <address><time datetime="2019-11-19T22:31:37+00:00">19 Nov 2019, 22:31</time> by <a rel="author">NTB</a></address>
      <p>
        <b>Wales – Ungarn 2–0</b>
      </p>
      <p>Kroatia var allerede klare for mesterskapet fra gruppe E, og spenningen var om Wales, Ungarn eller Slovakia skulle bli gruppetoer – og dermed slå følge med Kroatia til EM.</p>
      <p>Wales ville sikre seg EM-billetten dersom det ble seier mot Ungarn i kvalifiseringens siste kamp hjemme mot Ungarn tirsdag. Det endte med Wales-jubel og plass i det kommende europamesterskapet.</p>
      <p>Da sluttsignalet lød, løftet nesten taket på Cardiff City Stadium seg. Tilskuerne feiret ellevilt sammen med spillerne. Manchester United-legenden Ryan Giggs, som nå trener Wales, så også ut til å være svært lykkelig. Det så nesten ut som det snek seg frem noen tårer fra øyekroken.</p>
      <p>– Det blir ikke bedre, dette er utrolig, sa han etterpå, ifølge <a href="https://www.bbc.com/sport/live/football/49377393">BBC</a>.</p>
      <p>– En av de beste dagene i livet mitt, la han til.</p>
      <p>Aaron Ramseys to mål var nok til å sikre annenplass i gruppen. Den tidligere Arsenal-spilleren, som nå spiller i Juventus, scoret ett mål før og etter pause. Det første på hodet etter innlegg fra Real Madrids Gareth Bale, det andre to minutter etter hvilen da han på bakerste stolpe doblet ledelsen.</p>
      <figure>
        <img src="https://images.sacdn.no/v2/images/61f51e4e-16db-4d60-b3cb-bd8ba8ab89b1?fit=crop&amp;h=1252&amp;w=1900&amp;s=5e27202aa0f06bf56d601d790d1ad8d64ceeadb2"/>
        <figcaption>Aaron Ramsey scoret begge målene da Wales slo Ungarn 2–0 og tok seg til EM. Målscoreren ligger underst i klyngen med Wales-spillere etter å ha satt inn det andre målet.<cite>Foto: Nick Potts/PA via AP/NTB scanpix.</cite></figcaption>
      </figure>
      <p>Wales ble dermed gruppetoer med 14 poeng, tre bak Kroatia.</p>
      <p>Slovakia, som tirsdag vant 2–0 hjemme mot Aserbajdsjan, ble nummer tre med 13 poeng, mens Ungarn stoppet på 12. Aserbajdsjan havnet sist i gruppen med ett poeng.</p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel"/>
        <a href="https://www.bt.no/btmeninger/debatt/i/OpX413/klimaet-har-alltid-endra-seg"/>
        <a href="https://www.bt.no/kultur/i/VbXVe3/musiker-hans-martin-austestad-har-sluttet-aa-turnere-paa-norske-skoler-p"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/btmeninger/debatt/i/vQGoKB/nav-skandalen-er-uendelig-mye-stoerre"/>
      </related>
      <ol>
        <li>
          <a href="https://www.bt.no/tag/Wales'_herrelandslag_fotball">Wales' herrelandslag fotball</a>
        </li>
        <li>
          <a href="https://www.bt.no/tag/Ryan_Giggs">Ryan Giggs</a>
        </li>
      </ol>
    </article>
  </body>
</html>