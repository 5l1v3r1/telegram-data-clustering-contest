<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/zwyciestwo-ze-slowenia-wystep-jedrzejczyka/75817"/>
    <meta property="og:site_name" content="Legia.Net"/>
    <meta property="article:published_time" content="2019-11-19T22:42:00+00:00"/>
    <meta property="og:title" content="Zwycięstwo ze Słowenią, występ Jędrzejczyka"/>
    <meta property="og:description" content="Reprezentacja Polski zwyciężyła u siebie 3:2 ze Słowenią w ostatnim eliminacyjnym mecz do mistrzostw Europy w 2020 roku. Bramki dla gospodarzy zdobyli Sebastian Szymański, Robert Lewandowski oraz Jacek Góralski. Od 7. minuty na boisku przebywał obrońca Legii Warszawa, Artur Jędrzejczyk. Spotkanie z ławki rezerwowych oglądał z kolei drugi legionista, Radosław Majecki. Biało-czerwoni już wcześniej zapewnili sobie awans do głównego turnieju."/>
  </head>
  <body>
    <article>
      <h1>Zwycięstwo ze Słowenią, występ Jędrzejczyka</h1>
      <address><time datetime="2019-11-19T22:42:00+00:00">19 Nov 2019, 22:42</time> by <a rel="author">Maciej Ziółkowski</a></address>
      <p>
        <b>Reprezentacja Polski zwyciężyła u siebie 3:2 ze Słowenią w ostatnim eliminacyjnym mecz do mistrzostw Europy w 2020 roku. Bramki dla gospodarzy zdobyli Sebastian Szymański, Robert Lewandowski oraz Jacek Góralski. Od 7. minuty na boisku przebywał obrońca Legii Warszawa, Artur Jędrzejczyk. Spotkanie z ławki rezerwowych oglądał z kolei drugi legionista, Radosław Majecki. Biało-czerwoni już wcześniej zapewnili sobie awans do głównego turnieju.</b>
      </p>
      <figure>
        <a href="https://legia.net/galeria/3784">
          <img src="https://legia.net/uploads/base/1/5/1574208216_dsc_0654.jpg"/>
        </a>
        <figcaption>Galerie (43)<cite>Klaudia Ferus</cite></figcaption>
      </figure>
      <p>fot. Piotr Kucza / FotoPyK</p>
      <p>Selekcjoner <b>Jerzy Brzęczek</b> umieścił w wyjściowym składzie m.in. <b><a href="https://legia.net/historia/zawodnicy/sebastian-szymanski/624">Sebastiana Szymańskiego</a></b>, <b>Jacka Góralskiego</b> czy <b>Łukasza Piszczka</b>, dla którego był to ostatni pożegnalny mecz w barwach narodowych. Prawy obrońca zszedł z boiska tuż przed przerwą, słysząc oklaski od kibiców zgromadzonych na stadionie, kolegów z drużyny czy sztabu szkoleniowego. Defensor <b><a href="https://legia.net/historia/przeciwnicy/Borussia%2520Dortmund">Borussii Dortmund</a></b> skończył karierę reprezentacyjną z 66 występami na koncie.</p>
      <p>Już w trzeciej minucie biało-czerwoni objęli prowadzenie. Po zamieszaniu wynikającym z rzutu rożnego, futbolówka trafiła pod nogi Szymańskiego. Były piłkarz Legii potężnie huknął z lewej nogi i wpakował piłkę do siatki zza „szesnastki”. Chwilę później boisko, z powodu urazu, musiał opuścić <b>Kamil Glik</b>. Stoper ucierpiał po przypadkowym starciu, po którym bramkę zdobył „Seba”. W jego miejsce wszedł zawodnik Legii, <b><a href="https://legia.net/historia/zawodnicy/artur-jedrzejczyk/500">Artur Jędrzejczyk</a></b>. Rywale zdołali dosyć szybko odpowiedzieć. Po zagraniu z głębi pola, kapitalnym przyjęciem w polu karnym popisał się <b>Josip Ilicić</b>. Piłkarz zwiódł reprezentanta Polski i zagrał futbolówkę do <b>Tima Matavza</b>, który pokonał <b>Wojciecha Szczęsnego</b>.</p>
      <p>Od tego momentu tempo nieco opadło, Polacy szukali swoich szans, jednak w niektórych fragmentach brakowało im dokładności czy pomysłu. Gospodarze stwarzali również zagrożenie po rzutach wolnych oraz rożnych, które były dobrze wykonywane. Po jednym z kornerów, mocny strzał głową oddał <b>Robert Lewandowski</b>, lecz <b>Jan Oblak </b>stanął na wysokości zadania. </p>
      <p>Parę minut po zmianie stron kapitalną akcję przeprowadził Lewandowski. Snajper Bayernu Monachium sprytnie minął dwóch zawodników, następnie ruszył do przodu, delikatnie zbiegł do prawej strony i płaskim strzałem w kierunku dalszego słupka pokonał Oblaka. Kilkadziesiąt sekund później <b>Tomasz Kędziora</b> popędził prawą flanką i wycofał futbolówkę do <b>Piotra Zielińskiego.</b> Pomocnik Napoli huknął z okolic jedenastego metra, jednak golkiper Słowenii popisał się skuteczną interwencją. W 61. minucie <b>Benjamin Verbić</b> pomknał do ofensywy, podał do Matavza, a ten sprytnie odegrał futbolówkę do Ilicicia. 31-latek był niekryty i skrzętnie to wykorzystał. Słoweńcom po raz drugi udało się doprowadzić do wyrównania w tym meczu. </p>
      <p>W końcówce meczu, ekipa Brzęczka chciała przechylić szalę zwycięstwa na swoją korzyść i ta sztuka jej się udała! W pewnym momencie Lewandowski, po zmyleniu przeciwników, posłał piłkę na drugą stronę pola karnego do <b><a href="https://legia.net/historia/zawodnicy/kamil-grosicki/517">Kamila Grosickiego</a></b>. Skrzydłowy zagrał głową wzdłuż "szesnastki" do Góralskiego, który zdobył bramkę i "utonął" w objęciach kolegów. Polacy aż do ostatniego gwizdka kontrolowali boiskowe wydarzenia i wygrali 3:2 ze Słowenią. </p>
      <p>Jędrzejczyk zaliczył poprawny występ. Już w siódmej minucie musiał zastąpić Kamila Glika. Nie zawiódł w spotkaniu ze Słowenią. Pomógł sobie tym występem.</p>
      <p>
        <b>Polska - Słowenia 3:2 (1:1)</b>
      </p>
      <p>Szymański (3. min.), Lewandowski (54. min.), Góralski (81. min.) – Matavz (14. min.), Ilicić (61. min.)</p>
      <p><b>Żółte kartki:</b> Reca, Krychowiak, Kędziora - Kurtić</p>
      <p><b>Czerwona kartka:</b> Kurtić (za dwie żółte)</p>
      <p><b>Polska: </b>Szczęsny - Piszczek (45' Kędziora), Glik (7’ Jędrzejczyk), Bednarek, Reca - Szymański (85' Jóźwiak), Góralski, Krychowiak, Grosicki - Zieliński - Lewandowski</p>
      <p><b>Słowenia: </b>Oblak - Stojanović, Blazić, Mevlja, Balkovec - Ilicić, Krhin, Kurtić, Bijol (72' Zajc), Verbić (86' Rep) - Matavz (89' Vuckić)</p>
    </article>
  </body>
</html>