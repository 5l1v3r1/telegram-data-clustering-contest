<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/aranzels-Trump-productors-catalans_0_2347565262.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T22:05:39+00:00"/>
    <meta property="og:title" content="Un mes dels aranzels de Trump: “Estem venent sense guanyar res”"/>
    <meta property="og:description" content="L’increment de les taxes per exportar als EUA obliga els productors catalans a ajustar el seu marge"/>
  </head>
  <body>
    <article>
      <h1>Un mes dels aranzels de Trump: “Estem venent sense guanyar res”</h1>
      <h2>L’increment de les taxes per exportar als EUA obliga els productors catalans a ajustar el seu marge</h2>
      <address>
        <time datetime="2019-11-19T22:05:39+00:00">19 Nov 2019, 22:05</time>
      </address>
      <p>Fa vint anys que els formatges artesans Sant Gil d’Albió (a la Conca de Barberà) arriben als Estats Units, però en l’últim mes el viatge s’ha complicat. L’increment del 25% en els aranzels per exportar determinats béns europeus -sobretot agroalimentaris- a l’altra banda de l’Atlàntic ja es fa notar en alguns productors catalans. “Ens estem menjant nosaltres el marge”, explica Josep Martí, propietari d’aquesta empresa familiar tarragonina. En el seu cas, fa dues dècades que treballa amb un importador per vendre els seus formatges a distribuïdors nord-americans. Amb la guerra comercial de Trump, però, aquest soci per contracte no pot apujar els preus als comerciants abans d’un termini de tres mesos i entre tots dos han d’assumir el sobrecost de les duanes. “Li hem fet un descompte del 10%, però estem venent sense guanyar res o, fins i tot, amb pèrdues”, lamenta Martí.</p>
      <p>Un cop s’acabi el període de gràcia a principis de l’any vinent, la direcció de Formatges Sant Gil d’Albió haurà de decidir quin increment de preu aplica en un difícil equilibri per intentar no perdre clients. “Si abans les botigues podien comprar-lo a 10 dòlars i vendre’l a 20, ara podrien ser 24. No ens quedarà gaire marge”, explica. Tot i així, el productor vol ser prudent i no reaccionar amb “histèria” a aquest nou escenari comercial. L’empresa ven prop d’un 30% de la seva producció de formatge als Estats Units i vol esperar mig any per comprovar quin impacte acaba tenint això en els resultats. “No posa la companyia en un punt crític, però som petits”, diu Martí.</p>
      <p>Trump ha posat en el mateix cul de sac el celler Huguet de Can Feixes, al cor de les valls de l’Anoia. Ells també han hagut de revisar els preus dels seus vins blancs amb l’importador per no quedar desplaçats del mercat. “Vam aplicar un descompte del 12% <i>ipso facto </i>per amortitzar, i l’importador no guanya tant per no afectar el preu de venda final”, explica Joan Huguet. El celler tenia comandes de vi que ja anaven cap als EUA quan Trump va decidir incrementar els aranzels com a represàlia per les ajudes de la Unió Europea al gegant aeronàutic Airbus. “Crec que és una batalla que no durarà gaire. Guanyarem menys diners durant un temps, però conservarem els clients”, opina el copropietari del celler. El vi és el segon producte més afectat per aquesta mesura, amb 27,9 milions d’euros d’exportacions catalanes el 2018, però el podi és per a la venda d’oli.</p>
      <p>L’increment dels aranzels va enganxar el productor d’oli del Priorat Priordei amb un pla preparat durant un any per al seu desembarcament als EUA. “Teníem l’autorització i estàvem pactant les referències, però s’ha parat tot”, assenyala Albert Farré, director comercial de l’empresa. Continuar amb la inversió tot i els aranzels, explica, hauria suposat “quedar fora del mercat”, ja que els olis italians no han quedat afectats per l’increment de taxes i són més competitius en preu.</p>
      <p>Des de la companyia Borges asseguren que encara és d’hora per dir quina repercussió tindran els nous aranzels sobre la butxaca dels consumidors. De fet, portaveus de l’empresa asseguren que els productes que hi han arribat amb els nous impostos encara són als magatzems logístics.</p>
      <h3>La resposta del Govern</h3>
      <p>Davant aquest dany col·lateral de la guerra comercial, la Generalitat vol posar remei als maldecaps dels productors catalans. Així ho assegura Cristina Serradell, directora d’internacionalització d’ACCIÓ, l’agència del govern català per a la competitivitat de l’empresa. “Les nostres quatre oficines als EUA estan comprovant a les botigues quin és l’impacte en el posicionament d’aquests productes”, explica. Tot i així, Serradell recorda que els productes afectats són una ínfima part del total del comerç exterior català: el 0,14%. Mentrestant, recomana a les empreses que diversifiquin la destinació de les exportacions i apostin per béns amb valor afegit.</p>
      <p>
        <b>LES CLAUS</b>
      </p>
      <p>
        <b>1. Què són els aranzels?</b>
      </p>
      <p>Són els impostos que s’apliquen per vendre productes a un país estranger. Els paga l’empresa importadora a la duana i, en cas que s’apugin, l’importador pot optar per repercutir-los en el preu de venda o demanar al productor que li faci un descompte.</p>
      <p>
        <b>2. Per què Trump va apujar-los per a productes de la Unió Europea?</b>
      </p>
      <p>És l’enèsima fitxa en la guerra comercial. El govern dels EUA va denunciar la UE a l’Organització Mundial del Comerç (OMC) per les ajudes al fabricant aeronàutic Airbus, que considerava un tracte de favor. Després d’una llarga batalla, l’ens els va donar la raó i Trump va optar per una represàlia en forma de més aranzels.</p>
      <p>
        <b>3. Quines són les exportacions catalanes afectades?</b>
      </p>
      <p>El cop de Trump als productors europeus afecta principalment sectors agrícoles. A Catalunya els més perjudicats són el vi, l’oli d’oliva, la carn de porc i, en menys mesura, el formatge. Aquestes vendes, però, són només el 4% del que Catalunya exporta als EUA i el 0,14% en el total del comerç exterior. Aquest país és la sisena destinació de les exportacions catalanes.</p>
      <p>
        <b>4. Què passarà ara?</b>
      </p>
      <p>De moment els productors s’estan adaptant a l’increment dels aranzels, assumint la taxa o incrementant el preu final. No obstant això, tant ells com la Generalitat confien que la mesura serà reversible i Trump farà marxa enrere quan l’OMC falli a favor de la UE per les ajudes a Boeing.</p>
    </article>
  </body>
</html>