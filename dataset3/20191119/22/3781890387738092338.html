<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742564"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T22:12:00+00:00"/>
    <meta property="og:title" content="หมดบัญชี9ล.!'ผช.ผจก.แบงก์'แอบถอนเงินนักธุรกิจสาว"/>
    <meta property="og:description" content="สาวนักธุรกิจอสังหาริมทรัพย์ ร้องแทบหมดเนื้อหมดตัว โดนผู้ช่วยผู้จัดการธนาคาร ปลอมลายเซ็นทุกอย่างแอบถอนเงินสด กว่าจะรุ้ตัวก็เกลี้ยงบัญชีแล้วกว่า 9 ล้านบาท"/>
  </head>
  <body>
    <article>
      <h1>หมดบัญชี9ล.!'ผช.ผจก.แบงก์'แอบถอนเงินนักธุรกิจสาว</h1>
      <address>
        <time datetime="2019-11-19T22:12:00+00:00">19 Nov 2019, 22:12</time>
      </address>
      <p>
        <b>สาวนักธุรกิจอสังหาริมทรัพย์ ร้องแทบหมดเนื้อหมดตัว โดนผู้ช่วยผู้จัดการธนาคาร ปลอมลายเซ็นทุกอย่างแอบถอนเงินสด กว่าจะรุ้ตัวก็เกลี้ยงบัญชีแล้วกว่า 9 ล้านบาท</b>
      </p>
      <p>เมื่อวันที่ 20 พ.ย. น.ส.จิตติมา สุพรรณพงศ์ อายุ 43 ปี นักธุรกิจอสังหาริมทรัพย์ จ.สุราษฏร์ธานี ได้นำหลักฐานเข้าร้องเรียนกับสื่อว่า ถูกผู้ช่วยผู้จัดการธนาคารแห่งหนึ่ง สาขาเกาะสมุย ได้นำบัญชีธนาคารประเภทออมทรัพย์ไปปลอมลายเซ็น เพื่อทำบัตรเอทีเอ็มเมื่อวันที่ 28 ธ.ค.55 และในปี 56 ก็เริ่มกดเงินสดจากตู้เอทีเอ็มออกมาอยู่เรื่อยๆ ครั้งละหลักหมื่นถึงหลักแสน นอกจากนี้ยังได้ปลอมลายเซ็นในใบถอนเงินไปถอนเงินออกจากบัญชียอดสูงสุด 1 ล้านบาท จนในปี 58 มาตรวจพบเงินในบัญชีสูญหายไปแล้วกว่า 9 ล้านบาท<br/><br/>หลังรู้เรื่องเรื่องก็ไปแจ้งธนาคารให้ตรวจสอบ แต่เรื่องกับยืดเยื้อนานจนถึงปัจจุบัน รวมเวลา 4 ปี การตรวจสอบที่ล่าช้าของธนาคารทำให้ผู้ช่วยผู้จัดการต้องสงสัยคนดังกล่าวได้ขอลาออกจากธนาคาร และได้ไปทำงานที่ธนาคารแห่งใหม่ ซึ่งเป็นธนาคารที่มีสาขาบนเกาะสมุย ผู้เสียหายกลัวว่าจะไม่ได้เงินคืนแน่จึงได้แจ้งความเพื่อดำเนินคดีที่ สภ.บ่อผุด เมื่อวันที่ 9 พ.ย.61 ระยะเวลาผ่านไป 1 ปีแล้ว แต่คดียังไม่มีความคืบหน้าจึงมาร้องผ่านสื่อหวั่นคดีถูกดองเพราะตอนนี้ธุรกิจได้รับความเสียหายจนหมดเนื้อหมดตัว<br/><br/>น.ส.จิตติมา ได้แสดงหลักฐานสำเนาใบคำขอทำบัตรกดเงินสด หรือเอทีเอ็ม พร้อมด้วยสำเนาบัตรประชาชนที่ถูกปลอมลายเซ็นบัตรเอทีเอ็มที่คนร้ายนำไปใช้กดเงินสด และสเตทเม้นท์การเดินบัญชีที่ผู้ช่วยผู้จัดการธนาคารรายนี้ถอนเงินสดผ่านบัตรตั้งแต่หลักหมื่นบาทจนถึงหลักแสนบาท และสุดท้ายได้กดเงินออกไปจากบัญชี 400 บาท ถือว่าหมดบัญชีแล้ว รวมทั้งสิ้นกว่า 9 ล้านบาท</p>
      <figure>
        <img src="https://www.dailynews.co.th/admin/upload/20191120/news_qVgMwsTpGq002749_533.jpg?v=201911200610?v=9989"/>
      </figure>
      <p>ผู้เสียหาย เผยอีกว่า ได้รู้จักกับผู้ช่วยผู้จัดการธนาคารคนนี้จากการแนะนำของผู้ใหญ่ในแวดวงนักธุรกิจบนเกาะสมุยที่เคยใช้บริการกับธนาคารแห่งนี้ ซึ่งขณะนั้นธนาคารที่ผู้ช่วยผู้จัดการรายนี้ทำงานอยู่เพิ่งเปิดสาขาบนเกาะสมุย ช่วงนั้นตนมีโครงการที่จะก่อสร้างห้องพักจึงได้นำที่ดินไปขายฝากเพื่อนำเงินมาลงทุน พอได้เงินมาก็นำไปเปิดบัญชีออมทรัพย์ฝากไว้ที่ธนาคาร 9.5 ล้านบาท ต่อมาตนได้สั่งจ่ายเช็คเป็นค่าวัสดุก่อสร้างและค่าแรงผู้รับเหมาแต่ว่าเช็คที่จ่ายไปไม่ผ่าน จึงไปตรวจสอบที่ธนาคารก็พบว่าเงินถูกถอนออกไปผ่านบัตรเอทีเอ็ม ทั้งๆที่ตนไม่เคยขอมีบัตรเอทีเอ็มใบดังกล่าว<br/><br/><i><b>"ได้ไปแจ้งความดำเนินคดีกับผู้ช่วยผู้จัดการคนดังกล่าวแล้ว แต่ว่าผ่านมา 1 ปี ยังไม่มีคำตอบที่ชัดเจนว่าการสอบสวนมีความคืบหน้าอย่างใด และจะได้ตัวคนร้ายมาดำเนินคดีเมื่อไหร่ ทำให้ตอนนี้เป็นหนี้เป็นสินและธุรกิจได้รับความเสียหายหมดเนื้อหมดตัว จึงอยากให้ตำรวจเร่งดำเนินการด้วย".</b></i></p>
      <figure>
        <img src="https://www.dailynews.co.th/admin/upload/20191120/news_ulKgicTkdX002750_533.jpg?v=201911200610?v=9716"/>
      </figure>
    </article>
  </body>
</html>