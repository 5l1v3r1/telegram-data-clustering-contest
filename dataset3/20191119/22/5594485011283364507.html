<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/khonkong-gori-a-politsiyata-alarmira-nyama-izkhod-snimki_news710266.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-19T22:45:00+00:00"/>
    <meta property="og:title" content="Хонконг гори, а полицията алармира: Няма изход! СНИМКИ"/>
    <meta property="og:description" content="Властите продължават да наливат масло в огъня след кървавите събития"/>
  </head>
  <body>
    <article>
      <h1>Хонконг гори, а полицията алармира: Няма изход! СНИМКИ</h1>
      <h2>Властите продължават да наливат масло в огъня след кървавите събития</h2>
      <address>
        <time datetime="2019-11-19T22:45:00+00:00">19 Nov 2019, 22:45</time>
      </address>
      <p>https://blitz.bg/svyat/khonkong-gori-a-politsiyata-alarmira-nyama-izkhod-snimki_news710266.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1574184846-0000252201-middle.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574184846-0000252200-middle.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574184846-0000252203-middle.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574184846-0000252202-middle.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574184847-0000252204-middle.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574184847-0000252205-middle.jpg"/>
        </figure>
      </slideshow>
      <p>
        <b>Хонконг гори. Властите продължават да наливат масло в огъня. В понеделник всекидневникът "Женмин жибао" - рупор на Комунистическата партия, предупреди, че "няма абсолютно никакво място за компромис".</b>
      </p>
      <figure>
        <img src="https://static.blitz.bg/documents/thumbnails/520/201911/1574184846-0000252201-middle.jpg"/>
      </figure>
      <p>Но Пекин и правителството на Хонконг не само не желаят да направят стъпка назад, те продължават да ескалират кризата.<br/><br/>Докато се публикуваше коментарът на вестника, Хонконгският политехнически университет бе обкръжен от полицията, която обстрелваше със сълзотворен газ протестиращите, опитващи се да избягат от мястото на събитието.</p>
      <figure>
        <img src="https://static.blitz.bg/documents/thumbnails/520/201911/1574184846-0000252203-middle.jpg"/>
      </figure>
      <p>Посланието - Няма изход! - бе още по обезпокоително, като се има предвид, че полицията по-рано бе заплашила да стреля с бойни патрони, ако срещу нея се използват запалителни бомбички или други самоделни оръжия. Сред стотиците, оказали се в капан, е имало ученици от средните училища.</p>
      <figure>
        <img src="https://static.blitz.bg/documents/thumbnails/520/201911/1574184846-0000252200-middle.jpg"/>
      </figure>
      <figure>
        <img src="https://static.blitz.bg/documents/thumbnails/520/201911/1574184847-0000252205-middle.jpg"/>
      </figure>
      <p>На родители, депутати и един епископ, опитващи се да разговарят с протестиращите и да потърсят някакво разрешение на кризата, бе попречено да се намесят, макар че на бившия шеф на хонконгския Законодателен съвет по-късно бе разрешено да влезе (при тях). Когато десетки хиляди местни жители организираха поход "Спасете студентите" и пристигнаха пред кампуса, те също бяха посрещнати с гумени куршуми и сълзотворен газ, след като някои хора хвърлиха запалителни бомбички.</p>
      <figure>
        <img src="https://static.blitz.bg/documents/thumbnails/520/201911/1574184846-0000252202-middle.jpg"/>
      </figure>
      <figure>
        <img src="https://static.blitz.bg/documents/thumbnails/520/201911/1574184847-0000252204-middle.jpg"/>
      </figure>
      <p>Употребата на прекомерна сила и полицейската бруталност ускоряват и още повече засилват тези протести.<br/><br/>Така те превръщат онова, което започна като отхвърляне на законопроекта за екстрадицията, в далече по-широко движение, и убеждават голяма част от населението, че трябва да ги подкрепи.<br/><br/>Изтеглянето на законопроекта се оказа твърде малка и твърде късно дошла отстъпка. Същевременно забраната на повечето демонстрации затвори един мирен коридор за протести срещу властите.<br/><br/>Макар че много протести все още остават мирни, едно радикално малцинство отвръща с неприемливо насилие. Мнозина в Хонконг отхвърлят тяхното решение и с основание бяха отблъснати, когато един човек бе подпален, очевидно от някой от протестиращите, миналата седмица. Друг човек почина, след като бе ударен с тухла при сблъсък между демонстранти и полицията.<br/><br/>Но значителна част от населението все още обвинява за кризата онези, които са на власт, и вероятно повече хора подкрепят каузата: защита на начина на живот в Хонконг, гарантиран на теория до 2047 г., но драматично ерозиран в последните години.<br/><br/>В същото време те забелязват, че Китайската народноосвободителна армия излезе на улиците на града, за да разчиства барикадите, издигнати през уикенда: една "доброволна почистваща дейност", която трябваше да напомни, че китайските военни все пак могат да бъдат повикани при нужда. Мнозина видяха в това опит за нормализиране на тяхното присъствие.<br/><br/>Решимостта на (протестното) движение в Хонконг е също и реакция на случващото се в континентален Китай: засилващите се репресии при управлението на Си Цзинпин, най-вече в Синцзян.<br/><br/>Както разкриха изтекли в "Ню Йорк таймс" правителствени документи, масовото задържане на милион или повече уйгури и на хора от други малцинства, е тръгнало от директиви лично от Си да не се показва "абсолютно никаква милост" в "борбата срещу тероризма, инфилтрацията и сепаратизма".<br/><br/>Мнозина в Хонконг се страхуват, че да се направи пауза (в протестите) или да се потърси компромис, ще означава пълна капитулация. Нови репресии в региона ще провокират такъв вид продължаваща съпротива, може би дори и въоръжена бунтовническа дейност, която някои вече нарекоха "Белфастизация" на града.<br/><br/>В по-далечен план, кризата укрепи, за неудоволствие на Пекин, позициите на сегашната президентка на Тайван Цай Ингвен от Демократичната прогресивна партия , която ще се яви на избори догодина.<br/><br/>А законопроектът за "Човешките права и демокрацията в Хонконг", който в момента се обсъжда в Сената на САЩ, предвижда налагането на икономически санкции и забрана за пътуване на служители, смятани за отговорни за нарушенията на човешките права.<br/><br/>Китайските лидери може би все още вярват, че това е цена, която си струва да се плати. След 1989 г., когато смаза протеста за реформи, започнал на площад "Тянанмън", Пекин прецени, че кърваво потушаване трябва да се избягва, ако е възможно - но не и чрез предлагане на отстъпки.<br/><br/>Той гневно отхвърля всяка критика, както направи с тази, дошла от Великобритания. Независимо дали тя се игнорира или не, чуждестранните лидери са длъжни да напомнят на Китай, че наблюдават случващото се.<br/><br/>Източник: <a href="https://www.dnes.bg/index/2019/11/19/honkong-gori-kakvo-shte-stane-s-hvanatite-v-kapan-studenti.430161,image6#photo">dnes.bg</a></p>
    </article>
  </body>
</html>