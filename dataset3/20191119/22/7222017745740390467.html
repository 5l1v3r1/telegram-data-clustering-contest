<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/tayros-rafa-stin-premiera-tou-davis-cup/"/>
    <meta property="og:site_name" content="Tennis24"/>
    <meta property="article:published_time" content="2019-11-19T22:52:44+00:00"/>
    <meta property="og:title" content="“Τάυρος” Ράφα στην πρεμιέρα του Davis Cup – VIDEO"/>
    <meta property="og:description" content="Δύσκολη νίκη με 2-1 της Ισπανίας επί της Ρωσίας, με τον Ράφαελ Ναδάλ να ενθουσιάζει τους συμπατριώτες του   Πιστός στρατιώτης της Ισπανίας ο Ράφα! Παρά το γεγονός ότι βρισκόμαστε στο φινάλε μιας εξαντλητικής σεζόν και θα μπορούσε να βρίσκεται σε οποιαδήποτε εξωτική παραλία του πλανήτη απολαμβάνοντας ώρες ξεκούρασης, ο Ράφα Ναδάλ δίνει το “παρών” […]"/>
  </head>
  <body>
    <article>
      <h1>“Τάυρος” Ράφα στην πρεμιέρα του Davis Cup – VIDEO</h1>
      <address>
        <time datetime="2019-11-19T22:52:44+00:00">19 Nov 2019, 22:52</time>
      </address>
      <h3>Δύσκολη νίκη με 2-1 της Ισπανίας επί της Ρωσίας, με τον Ράφαελ Ναδάλ να ενθουσιάζει τους συμπατριώτες του</h3>
      <p>Πιστός στρατιώτης της Ισπανίας ο Ράφα!</p>
      <p>Παρά το γεγονός ότι βρισκόμαστε στο φινάλε μιας εξαντλητικής σεζόν και θα μπορούσε να βρίσκεται σε οποιαδήποτε εξωτική παραλία του πλανήτη απολαμβάνοντας ώρες ξεκούρασης, ο Ράφα Ναδάλ δίνει το “παρών” στη Μαδρίτη και το νέο Davis Cup και σκορπίζει χαμόγελα στους συμπατριώτες του.</p>
      <p>Που είδαν νωρίτερα τον Ρομπέρτο Μπαουτίστα Αγούτ να ηττάται από τον Αντρέι Ρούμπλεφ με <b>3-6, 6-3, 7-6(0), </b>ωστόσο, ο “ταύρος” Ράφα του σχεδόν τέλειου ρεκόρ 24-1 στα μονά αγώνων του Davis Cup, διόρθωσε την “ανορθογραφία” αυτή επικρατώντας δύσκολα ενός πολύ καλού Κάρεν Κατσάνοφ με <b>6-3, 7-6(7).</b></p>
      <figure>
        <iframe src="https://www.youtube.com/embed/ap6GQWCGrx0" width="696" height="392" data-service="Youtube" scrolling="no"/>
      </figure>
      <p>Στον όμιλο του “θανάτου” στον οποίο περιλαμβάνεται και η Κροατία, η νίκη αυτή του Ράφα ήταν ζωτικής σημασίας για την οικοδέσποινα Ισπανία ώστε να διατηρήσει ακέραιες ελπίδες πρόκρισης για τον προημιτελικό γύρο.</p>
      <p>Ειδικά στο δεύτερο σετ, οι δύο τενίστες μας θύμισαν τον εκπληκτικό αγώνα που είχαν δώσει στο Αμερικανικό Όπεν πριν από έναν χρόνο, με τον Ράφα πάντως, αν και δεν απέφυγε τα αρκετά αβίαστα (28 το σύνολο), να σώζει ένα set point του Ρώσου και να παίρνει μια νίκη που πανηγύρισε σαν μικρό παιδί.</p>
      <p>Λίγο μετά, πραγματοποιήθηκε το διπλό όπου οι Ισπανοί, Γκρανογέρς/Λόπεζ επικράτησαν<b> 6-4, 7-6(5)</b> των Κατσάνοφ/Ρούμπλεφ και χάρισαν την πολυπόθητη νίκη στην οικοδέσποινα.</p>
      <p>Την Τετάρτη στις 19:00GR θα ξεκινήσουν οι αναμετρήσεις Ισπανία-Κροατία</p>
      <p>Αργεντινή και Καναδάς ήταν οι δύο άλλες μεγάλες κερδισμένες χώρες της δεύτερης μέρας αγώνων καθώς επικράτησαν και στους δύο αγώνες μονού της Χιλής και των Η.Π.Α. αντίστοιχα.</p>
      <p>Ο Καναδάς, μάλιστα, έγινε η πρώτη ομάδα που προκρίνεται στα προημιτελικά, με 2-0 νίκες στον όμιλό του.</p>
      <p><a href="https://www.daviscupfinals.com/schedule/groups">DAVIS CUP FINALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
      <p>
        <b>Κώστας Αϊτάκης</b>
      </p>
    </article>
  </body>
</html>