<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_20/trump-l-ucraina-tutti-sapevano-370a6b5c-0bd7-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Trump e l’Ucraina, «tutti sapevano»La testimonianza di Sondland"/>
    <meta property="og:description" content="Impeachment, l’ambasciatore al Congresso: il «ricatto» a Zelensky un fatto noto al vice presidente Mike Pence, al Segretario di Stato Mike Pompeo e a molti altri"/>
  </head>
  <body>
    <article>
      <h1>Trump e l’Ucraina, «tutti sapevano»<br/>La testimonianza di Sondland</h1>
      <h2>Impeachment, l’ambasciatore al Congresso: il «ricatto» a Zelensky un fatto noto al vice presidente Mike Pence, al Segretario di Stato Mike Pompeo e a molti altri</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Giuseppe Sarcina</a></address>
      <p>WASHINGTON «Volete sapere se ci fu uno scambio, un quid pro quo? Bene, la risposta è sì». <b>Gordon Sondland</b> risolve subito la questione chiave in diretta televisiva, in modo netto e chiaro. Poi aggiunge un altro elemento di importanza capitale: «Tutti erano informati, nessuno era fuori dal giro».</p>
      <p><b>Sondland ieri ha spiegato </b>ai deputati della Commissione Intelligence che la campagna di pressioni sull’Ucraina fu gestita sul campo da Rudy Giuliani, avvocato personale di Trump. Ma tutte le figure di primo piano dell’amministrazione sapevano quale fosse l’obiettivo indicato dal presidente: il leader ucraino Volodymyr Zelensky doveva annunciare pubblicamente, meglio se alla Cnn, che la magistratura di Kiev avrebbe indagato «sulle sospette interferenze ucraine nelle elezioni Usa del 2016 e sulla società del gas Burisma».</p>
      <p><b>«Tutti sapevano»</b>, vale a dire: il vice presidente Mike Pence, il Segretario di Stato Mike Pompeo, il Consigliere per la Sicurezza nazionale, John Bolton, il capo dello staff a interim della Casa Bianca, Mick Mulvaney, il Segretario all’energia (ora in uscita), Rick Perry. E «tutti sapevano» che la consegna degli aiuti militari per 400 milioni di dollari già promessi a Kiev, sarebbe stata bloccata fino a quando Zelensky non avesse soddisfatto la richiesta di Trump. Questo era lo «scambio», il «quid pro quo».</p>
      <p><b>Sono parole dirompenti</b>, documentate da un fitto scambio di mail e di messaggi con altri funzionari e, soprattutto, con lo stesso Pompeo, che ora si trova pericolosamente coinvolto in una trama sgangherata.</p>
      <p><b>Sondland è un uomo d’affari</b>, proprietario di diversi alberghi nel Paese, con una passione per la politica, coltivata prima con qualche consulenza con George W. Bush e poi con Mitt Romney. Nel 2016 appoggia l’ascesa di Trump e nel 2017 versa un milione al comitato organizzativo per l’inaugurazione del suo mandato, il 20 gennaio 2017. Come ricompensa arriva l’incarico diplomatico a Bruxelles.</p>
      <p><b>Ai parlamentari Sondland </b>ha raccontato di avere avuto un rapporto diretto con «il boss», come lo chiama in una mail. Chiamate frequenti, anche da cellulari non schermati. Trump, però, ora scarica anche lui: «Non lo conosco bene. È stato tra gli ultimi a sostenermi, prima stava con altri candidati». Il presidente, leggendo da un foglio di appunti, fa riferimento a una telefonata con Sondland, il 26 luglio scorso: «Parlammo brevemente e io dissi che non volevo niente, ma proprio niente da Zelensky. Per quanto mi riguarda questa storia dell’impeachment dovrebbe finire qui». Ma Trump estrapola un frammento da un quadro di informazioni estremamente dettagliato. L’ambasciatore descrive le manovre di Giuliani, la copertura fornita da Pompeo, il silenzioso avallo di Pence, prima e dopo la telefonata del 25 luglio in cui Trump chiese a Zelensky «un favore»: indagare sulla Burisma, la società del gas nel cui consiglio d’amministrazione sedeva Hunter Biden, il figlio dell’ex vicepresidente.</p>
      <p><b>C’è solo un punto debole </b>nella versione di Sondland: «In quei mesi non collegai Burisma a Biden. Non mi ricordo quando me ne resi conto, sicuramente a settembre, dopo che fu pubblicata la trascrizione della conversazione tra Trump e Zelensky».</p>
    </article>
  </body>
</html>