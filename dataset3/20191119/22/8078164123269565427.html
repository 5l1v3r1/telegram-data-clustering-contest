<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_20/principe-andrea-mi-ritiro-l-intervista-bbc-epstein-35b0b226-0bc2-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Scandalo Epstein, il principe Andreasi ritira a vita privata: «Simpatizzo con le vittime»"/>
    <meta property="og:description" content="Amico del magnate arrestato per traffico di minori, era andato a trovarlo anche dopo la condanna e molte delle vittime lo additano come colpevole"/>
  </head>
  <body>
    <article>
      <h1>Scandalo Epstein, il principe Andrea<br/>si ritira a vita privata: «Simpatizzo con le vittime»</h1>
      <h2>Amico del magnate arrestato per traffico di minori, era andato a trovarlo anche dopo la condanna e molte delle vittime lo additano come colpevole</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Paola De Carolis</a></address>
      <p>Il principe Andrea ha deciso di abbandonare a tempo indeterminato la vita pubblica e il suo ruolo ufficiale all’interno della famiglia reale. Con un comunicato, il figlio di Elisabetta ha sottolineato di aver chiesto alla sovrana il permesso di lasciare le proprie funzioni perché «è evidente – ha precisato - che i miei rapporti con Jeffrey Epstein stanno intralciando in modo significativo il lavoro della mia famiglia e delle associazioni alle quali tengo».</p>
      <p><b>Nella bufera da tempo per via delle accuse </b>di Virginia Roberts Giuffre, che sostiene di essere stata costretta a incontri sessuali con il principe quando ancora minorenne, Andrea lo scorso fine settimana aveva <a href="https://video.corriere.it/esteri/caso-epstein-l-intervista-principe-andrea/820740f0-09fa-11ea-bb7c-d14e3a07c9b7">rilasciato un’intervista alla Bbc</a> alla Bbc con la quale sperava di provare la sua innocenza. Ha affermato di non ricordare di aver mai incontrato la donna e contestato la veridicità della versione da lei data. L’operazione si è rivelata disastrosa. Il principe è apparso distante e poco interessato alle sofferenze delle vittime di Epstein, finanziere statunitense morto suicida in carcere dove si trovava per molestie sessuali e sfruttamento di minori.</p>
      <p><b>Con il comunicato Andrea ha cercato di rimediare:</b> ha espresso compassione per le donne violentate da Epstein, augurando loro di riuscire a ‘’ricostruirsi una vita’’ e si è messo a disposizione degli inquirenti per qualsiasi approfondimento. Parole e promesse che giungono tardi. Dal momento in cui l’intervista della Bbc è andata in onda, le associazioni alle quali Andrea è da anni legato hanno cominciato a prendere le distanze. Dall’English National Ballet, a diverse università internazionali, a organizzazioni come British Telecom, KPMG e Standard Chartered, che hanno ritirato l’appoggio finanziario alla società di consulenze imprenditoriali fondata dal principe, Pitch at Palace. Un esodo di fronte al quale il principe non aveva scelta.</p>
      <p><b>«Mi rammarico in modo profondo e inequivocabile </b>di aver stretto un’amicizia con Jeffrey Epstein», ha detto. «Il suo suicidio ha lasciato molte domande per le quali servono risposte». È la prima volta che Andrea si dice pronto a collaborare con le inchieste ed è possibile che lo scandalo che ha investito il terzogenito di Elisabetta riservi ulteriori risvolti dannosi per i Windsor. Per ora l’impressione è che, dopo lo sbando non solo dell’associazione con Epstein, ma anche dell’intervista televisiva qualcuno abbia preso le redini della famiglia e imposto maggiore disciplina. La stampa britannica si interroga su a chi possa spettare il timone. Elisabetta, per quanto in ottima salute, ha 93 anni. Il principe Filippo 98. Carlo, che un giorno dovrebbe ereditare il trono, 71. La nuova generazione è attiva e in genere ben voluta, ma l’ammissione, sempre in tv, da parte di Harry di una certa distanza con il fratello William nonché il gossip incessante su varie antipatie tra la duchessa Meghan e altri membri della famiglia reale sembrano la conferma che serva una figura in grado di un unire il casato.</p>
    </article>
  </body>
</html>