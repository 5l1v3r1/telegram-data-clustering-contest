<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_20/pioltello-treno-deragliato-guasto-era-conosciuto-almeno-otto-anni-8b844bec-0b61-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Pioltello, treno deragliato: il guasto era conosciuto da almeno otto anni"/>
    <meta property="og:description" content="Negli atti depositati in chiusura delle indagini per il disastro ferroviario, i pm Ripamonti e Lesti hanno spiegato che i responsabili della sicurezza sapessero da 8 anni dei rischi legati ai giunti ma non hanno fatto nulla perché si prendessero provvedimenti incisivi"/>
  </head>
  <body>
    <article>
      <h1>Pioltello, treno deragliato: il guasto era conosciuto da almeno otto anni</h1>
      <h2>Negli atti depositati in chiusura delle indagini per il disastro ferroviario, i pm Ripamonti e Lesti hanno spiegato che i responsabili della sicurezza sapevano da 8 anni dei rischi legati ai giunti ma non hanno fatto nulla perché si prendessero provvedimenti incisivi</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Giuseppe Guastella</a></address>
      <p>Sapevano da almeno 8 anni che lungo la rete ferroviaria italiana i giunti si rompevano a un ritmo preoccupante, ma i responsabili dell’Agenzia nazionale di sicurezza ferroviaria (Ansf) non hanno fatto nulla per far sì che Rfi prendesse provvedimenti più incisivi. «Sottovalutazioni ed omissioni» che hanno impedito di evitare che il 25 gennaio del 2018 il treno Cremona-Milano, proprio a causa di un giunto che si era rotto, deragliasse poco dopo la stazione di Pioltello causando la morte di tre passeggeri e il ferimento di altri 102.</p>
      <p><b>Negli atti depositati dai pm Maura Ripamonti e Leonardo Lesti in chiusura delle indagini</b> per disastro ferroviario, omicidio colposo plurimo, lesioni colpose e violazioni delle norme antinfortunistiche, le accuse agli allora direttore dell’Ansf Amedeo Gargiulo e responsabile dell’ispettorato dell’agenzia Giovanni Caruso sono contenute in due relazioni della Polizia ferroviaria. Il decreto legislativo 162 del 2007, poi abrogato ma in vigore al momento dell’incidente, assegna all’Ansf il compito vigilare sulla sicurezza del sistema ferroviario italiano in ogni settore, strutture e treni, anche facendo ispezioni e indagini autonome. In caso di criticità, l’Ansf ha «poteri per imporre i propri provvedimenti», precisa la norma. Proprio quello che, secondo l’accusa, non è stato fatto perché, infatti, l’Agenzia avrebbe omesso le «direttive e raccomandazioni in materia di sicurezza» che avrebbero dovuto obbligare Rfi a mettere «in atto tutte le necessarie misure di controllo del rischio».</p>
      <p><b>Tra il 2010 e il 2017 «ci sono state 250 rotture di giunti isolanti incollatiti» su tutta la rete ferroviaria</b>, scrive in una relazione Angelo Laurino, il dirigente della sezione di polizia giudiziaria della Polfer della Lombardia, e «questo conferma l’ipotesi che Rfi sapeva da tempo della problematica, che addirittura risale al 2006». Il gestore della rete ferroviaria, però, «ha iniziato ad affrontare la soluzione del problema a partire dal 2012» e «negli annui successivi, pur costatando altre rotture, non solo non ha adottato misure mitigative ma non ha nemmeno dato piena attuazione al programma quinquennale 2016-21 di sostituzione dei giunti». La questione preoccupava molto i dirigenti di Rfi. Nel novembre 2013 l’allora direttore di produzione Maurizio Gentile, ora amministratore delegato, indagato con altre 10 persone e la società Rfi per il disastro di Pioltello, aveva costituito un team apposito dopo che le rotture dei giunti erano aumentate del 53% rispetto all’anno prima. «Tali fenomeni incidono pesantemente sulla regolarità dell’esercizio ferroviario, e in qualche caso, possono incidere sulla sicurezza dell’esercizio», scriveva Gentile che dispose immediatamente una campagna «massiccia» di controlli «sull’intero territorio nazionale», precisa Laurino il quale, chiosa: «Sarebbe stato opportuno che anche Umberto Lebruto, direttore di Produzione in carica alla data dell’incidente, avesse predisposto nel 2017 un’analoga campagna di rilievi».</p>
      <p><b>Una problematica che era conosciuta da Ansf almeno dal 2010, dopo un incidente nel Lodigiano</b>, ma l’agenzia «ha iniziato ad occuparsene soltanto dal 2015» con tre lettere a Rfi, ma «omettendo provvedimenti» nei confronti del gestore e non verificando «che i processi manutentivi fossero effettivamente idonei», scrive Marco Napoli, il dirigete del Nucleo operativo incidenti ferroviari della Polizia. Una sottovalutazione che ha «sfidato la buona sorte» fino al disastro di Pioltello.</p>
    </article>
  </body>
</html>