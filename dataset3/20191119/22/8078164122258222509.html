<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_20/isis-definitiva-condanna-9-anni-la-foreign-fighter-italiana-maria-giulia-sergio-60d9fdf0-0bb2-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Isis, definitiva la condanna a 9 anni per la foreign fighter italiana Maria Giulia Sergio"/>
    <meta property="og:description" content="Lo ha stabilito la Cassazione, che ha respinto il ricorso presentato per conto suo e di altri quattro imputati. La giovane italiana si unì all’Isis nel 2014 e di lei si sono perse le tracce"/>
  </head>
  <body>
    <article>
      <h1>Isis, definitiva la condanna a 9 anni per la foreign fighter italiana Maria Giulia Sergio</h1>
      <h2>Lo ha stabilito la Cassazione, che ha respinto il ricorso presentato per conto suo e di altri quattro imputati. La giovane italiana, chiamata Fatima, si unì ai terroristi nel 2014 e di lei si sono perse le tracce</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Marta Serafini</a></address>
      <p>È definitiva la condanna a 9 anni per terrorismo a Maria Giulia «Fatima» Sergio, la giovane considerata la prima foreign fighter italiana, partita per unirsi al Califfato nel 2014, senza farvi ritorno. Lo ha stabilito la Cassazione, che ha respinto il ricorso presentato per conto suo e di altri quattro imputati: tra i quali il marito, l’albanese Aldo Kobuzi (condannato a 10 anni), e la «maestra indottrinatrice», Haik Bushra (condannata a 9 anni), cittadina canadese ma di origini siriane e poi sparita in Arabia Saudita.</p>
      <p><b><a href="https://milano.corriere.it/notizie/cronaca/16_dicembre_19/terrorismo-9-anni-fatima-foreign-fighter-italiana-e616fa7a-c5e9-11e6-81c3-386103f9089b.shtml">Confermate dunque le richieste del procuratore aggiunto Maurizio Romanelli e del pm Paola Pirotta che chiesero e ottennero 9 anni di carcere per Maria Giulia Sergio Fatima ha incitato i suoi familiari</a></b><b>,</b> la <a href="https://www.corriere.it/esteri/15_ottobre_06/morta-mamma-maria-giulia-sergio-ragazza-che-si-uni-all-isis-58a22490-6c07-11e5-bbf5-2aef67553e86.shtml">madre</a> e il <a href="https://www.corriere.it/esteri/17_novembre_22/morto-padre-fatima-prima-jihadista-italiana-79101b42-cf8d-11e7-a1da-9278adb4d756.shtml">padre</a> (entrambi morti) e la sorella Marianna (condannata con rito abbreviato) a partire per la Siria, come «reclutatrice» che ha aderito al programma criminale dello Stato Islamico. Fatima e Kobuzi erano partiti per andare a combattere con le milizie dell’Isis nell’autunno del 2014 e di loro si sono perse le tracce: non si sa se siano vivi o meno e sono stati condannati in contumacia.</p>
      <p>
        <a href="https://www.corriere.it/esteri/15_luglio_06/parla-fatima-jihadista-italiana-decapitiamo-nome-allah-612672f2-2421-11e5-a98d-32629d3b799b.shtml">Nell’unica intervista mai rilasciata, Maria Giulia Sergio nel luglio 2015 aveva affermato - parlando via Skype col Corriere della Sera - di voler decapitare gli infedeli.</a>
      </p>
      <p><b>Per la sorella Marianna Sergio, anche lei condannata per </b>terrorismo internazionale dopo essere stata arrestata nel luglio 2015 a Inzago (Milano), il tribunale di Sorveglianza dell’Aquila e poi la Cassazione hanno dichiarato «inammissibile» la richiesta di affido ai servizi sociali e in seguito il ricorso sulla bocciatura. Per la Suprema Corte, la difesa non è riuscita a contrastare le motivazioni della Sorveglianza che evidenziano la «assenza di elementi significativi di un effettivo distacco dalla organizzazione terroristica» a cui aveva aderito, l’Isis. La donna in carcere avrebbe tenuto un «atteggiamento polemico e rivendicativo verso gli operatori» e non ha mai «manifestato alcuna revisione critica della condotta criminosa».</p>
      <p><b>Allo stato attuale i foreign fighters italiani </b>o legati all’Italia partiti per i teatri di guerra - stando ai dati di Antiterrorismo e Procura nazionale antimafia ed antiterrorismo - sono circa 140, 25 dei quali italiani o naturalizzati italiani. 50 sarebbero morti (4 italiani o naturalizzati) mentre altri 8 sono rientrati in Europa e sono monitorati costantemente.</p>
    </article>
  </body>
</html>