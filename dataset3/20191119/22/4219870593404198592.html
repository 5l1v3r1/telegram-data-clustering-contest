<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831228-Albanski-teroristi-organizuju-protestni-mars-u-Presevu-Traze-da-se-jug-Srbije-pripoji-Kosovu"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T22:40:00+00:00"/>
    <meta property="og:title" content="Albanski teroristi organizuju “protestni marš” u Preševu: Traže da se jug Srbije pripoji Kosovu"/>
    <meta property="og:description" content="Albanci u preševu se pripremaju za protestni marš na Dan albanske zastave. Organizatori skupa 28. novembra veterani iz terorističke OVPBM"/>
  </head>
  <body>
    <article>
      <h1>Albanski teroristi organizuju “protestni marš” u Preševu: Traže da se jug Srbije pripoji Kosovu</h1>
      <address><time datetime="2019-11-19T22:40:00+00:00">19 Nov 2019, 22:40</time> by <a rel="author">J. S.</a></address>
      <p>
        <b>Albanci u preševu se pripremaju za protestni marš na Dan albanske zastave. Organizatori skupa 28. novembra veterani iz terorističke OVPBM</b>
      </p>
      <p>ALBANCI sa juga Srbije najavili su da će 28. novembra obeležiti Dan zastave, nacionalni praznik Albanije, tako što će organizovati protestni marš kako bi skrenuli pažnju na navodnu diskriminaciju, ali ne kriju da je njihov osnovni zahtev pripajanje takozvane Preševske doline tzv. Kosovu.</p>
      <p>Iza organizacije skupa stoji Udruženje veterana terorističke Oslobodilačke vojske Preševa, Bujanovca i Medveđe (OVPBM). Njihov predsednik Nazmi Hajredini kaže, za "Novosti", da očekuje dolazak velikog broja ljudi na ovaj protestni marš, kojim žele da skrenu pažnju na diskriminaciju Albanaca na jugu Srbije:</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831153-%D0%A0%D0%B0%D0%BC%D0%B0-%D1%88%D0%BE%D0%BA%D0%B8%D1%80%D0%B0%D0%BE-%D0%9F%D1%80%D0%B8%D1%88%D1%82%D0%B8%D0%BD%D1%83-%D0%9E%D0%B1%D1%98%D0%B0%D0%B2%D0%B8%D0%BE-%D0%B2%D0%B8%D0%B4%D0%B5%D0%BE-%D1%81%D0%B0-%D0%BC%D0%B0%D0%BF%D0%BE%D0%BC-%D0%9A%D0%BE%D1%81%D0%BE%D0%B2%D0%B0-%D1%83-%D0%BE%D0%BA%D0%B2%D0%B8%D1%80%D1%83-%D0%A1%D1%80%D0%B1%D0%B8%D1%98%D0%B5-%D0%92%D0%98%D0%94%D0%95%D0%9E"/>
      </related>
      <p>- Diskriminacija je svake godine sve veća. Naš osnovni zahtev je pripajanje Preševske doline Kosovu. To nije zahtev političara, već volja naroda.</p>
      <p>On naglašava da će to biti miran skup, kome će prisustvovati i Albanci iz Bujanovca i Medveđe. Iako se lideri Albanaca na jugu Srbije još ne oglašavaju tim povodom, predsednik veterana tvrdi da imaju apsolutnu podršku svih političkih opcija koje je ovaj skup ujedinio.</p>
      <aside><b>KAZNE DO DVA MILIONA <br/></b><br/>istaknute zastave Albanije na nekoj od zgrada lokalnih samouprava na jugu Srbije, proteklih godina bio je obavezan "dekor" za 28. novembar. Prema Zakonu o zaštiti prava i slobodi nacionalnih manjina, međutim, pripadnici manjina imaju pravo izbora i upotrebe nacionalnih simbola i znamenja, ali oni "ne mogu biti identični sa simbolom i znamenjem druge države". Za nepoštovanje ove odluke propisane su novčane kazne od 500.000 do dva miliona dinara za pravno lice. (D. R. Đ.)</aside>
      <p>Narodni poslanik iz Bujanovca Nenad Mitrović kaže, za "Novosti", da nije iznenađen najavljenim performansom Albanaca, koji koriste svaki 28. novembar kako bi plasirali neku političku zamisao.</p>
      <p>- Ovo je još jedna u nizu političkih provokacija kojoj je cilj da izazove nestabilnost u opštinama na jugu Srbije. Svake godine je na tim skupovima sve manje ljudi. Tokom 2004. godine na ulicama su bile hiljade Albanaca, a sada je taj broj mnogo manji i obeležavanje se svodi na domove kulture.</p>
      <p>Prema prvim najavama, skup u Preševu se organizuje pod sloganom "Dosta više, Dolina traži rešenje", a podržava ga i Islamska zajednica ove opštine. Početak protesta je zakazan za 11 časova. Očekuje se da se pročitaju zahtevi koji se istovremeno upućuju i državnim i međunarodnim institucijama.</p>
      <p>Udruženje veterana OVPBM postoji od 2004. godine. Ono je organizator manifestacije "Dani kapetana Lešija", kada se odaje počast ubijenom komandantu terorističke OVPBM Rizvanu Ćazimiju.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831062-%D0%92%D0%B5%D1%81%D0%B5%D0%BB%D0%B8%D0%BD%D0%BE%D0%B2%D0%B8%D1%9B-%D0%9E%D0%B4%D0%BB%D1%83%D0%BA%D0%B0-%D0%BF%D1%80%D0%B8%D1%88%D1%82%D0%B8%D0%BD%D1%81%D0%BA%D0%BE%D0%B3-%D0%A6%D0%98%D0%9A-%D0%B0-%D0%BE-%D1%81%D1%80%D0%BF%D1%81%D0%BA%D0%B8%D0%BC-%D0%B3%D0%BB%D0%B0%D1%81%D0%BE%D0%B2%D0%B8%D0%BC%D0%B0-%D0%BF%D0%BE%D0%BB%D0%B8%D1%82%D0%B8%D1%87%D0%BA%D0%B0-%D0%B0-%D0%BD%D0%B5-%D0%BF%D1%80%D0%B0%D0%B2%D0%BD%D0%B0"/>
      </related>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:830791-Najteze-godine-za-Srpsku-crkvu-u-vreme-ratova-Kosmet---i-dalje-ziva-rana-na-telu-naroda"/>
        <a href="http://www.novosti.rs/vesti/naslovna/politika/aktuelno.289.html:828956-KiM-DSK-i-Samoopredeljenje-postigli-dogovor-o-novoj-vladi"/>
        <a href="http://www.novosti.rs/vesti/naslovna/hronika/aktuelno.291.html:827910-Obili-crkvu-na-Kosovu-odneli-novac-sa-ikona"/>
        <a href="http://www.novosti.rs/vesti/naslovna/hronika/aktuelno.291.html:825035-Policajcu-Basari-odredjen-pritvor-do-30-dana"/>
        <a href="http://www.novosti.rs/vesti/naslovna/politika/aktuelno.289.html:824080-Interpol-ponovo-na-velikom-ispitu-Da-li-da-se-i-dalje-raspravlja-o-zahtevu-lazne-drzave-Kosovo"/>
      </related>
    </article>
  </body>
</html>