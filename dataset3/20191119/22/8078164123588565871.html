<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_20/europei-italia-ronaldo-mbappe-probabili-avversari-girone-dell-italia-340a1e7a-0b78-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Europei: Italia, Ronaldo e Mbappé probabili avversari nel girone dell’Italia"/>
    <meta property="og:description" content="Gli azzurri, benché teste di serie, a Euro 2020 rischiano seriamente di capitare con Portogallo e Francia. Motivo? Tanti vincoli e incroci vietati"/>
  </head>
  <body>
    <article>
      <h1>Europei: Italia, Ronaldo e Mbappé probabili avversari nel girone dell’Italia</h1>
      <h2>Quando vincere tutto rischia di non servire. Gli azzurri di Mancini, benché teste di serie, a Euro 2020 potrebbero finire in un gruppo di ferro. Motivo? Tanti vincoli e incroci vietati</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Salvatore Riggio</a></address>
      <p>Può l’Italia vincere 10 partite su 10 durante le qualificazioni di Euro 2020 e rischiare un girone di ferro nella competizione itinerante della prossima estate? Sì. Il calcio regala assurdità di ogni genere e questa appare proprio così. Gli azzurri di Roberto Mancini si sono guadagnati sul campo l’onore di essere testa di serie ai sorteggi di sabato 30 novembre a Bucarest, in Romania, ma in maniera sorprendente rischiano di finire in un girone tosto (eufemismo) con la Francia campione del mondo in carica e il Portogallo campione d’Europa. Mbappé e Cristiano Ronaldo sulla strada del Mancio.</p>
      <p>Non benissimo, insomma. Ma come è potuto accadere? In primis, le teste di serie assieme agli azzurri saranno Belgio, Inghilterra, Ucraina, Spagna e Germania. I tedeschi se la sono guadagnata con l’ultima goleada sui malcapitati dell’Irlanda del Nord. Nella seconda ci sono Francia, Svizzera, Croazia, Polonia, Russia e Olanda. Nella terza Portogallo, Turchia, Danimarca, Austria, Svezia e Repubblica Ceca. Nell’ultima Galles, Finlandia e le quattro nazioni che si qualificheranno grazie agli spareggi di marzo.</p>
      <p>Ma sono troppi i vincoli che condizioneranno i gruppi. Vediamoli. Russia e Danimarca sono insieme perché San Pietroburgo e Copenaghen sono sedi accoppiate; Ucraina-Russia è vietata per motivi politici. Quindi, si sa già che in un gruppo ci saranno Russia e Danimarca (ospitanti) più il Belgio. E in un altro Olanda e Ucraina. Perché? Perché questi due gruppi hanno paesi ospitanti che non sono teste di serie e quindi devono avere due di prima fascia che non sono sedi: Ucraina e Belgio appunto. Da questo ragionamento, si deduce che l’Italia — tra le Nazionali di seconda fascia — potrà beccare una tra Francia, Svizzera, Polonia e Croazia. Il pericolo di incrociare i campioni del mondo è davvero molto concreto. Nella terza può incontrare tutte, tranne la Danimarca. Al di là del pericolo portoghese, suggestiva la possibilità di incrociare la Svezia, che ci ha negato Russia 2018.</p>
    </article>
  </body>
</html>