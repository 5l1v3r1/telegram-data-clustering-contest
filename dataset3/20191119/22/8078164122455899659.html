<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_20/francesco-volpi-morto-105-anni-decano-piloti-d-aereo-l-ultimo-volo-l-anno-scorso-52e6b0d0-0bad-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Addio a Francesco Volpi, 105 anni, decano dei piloti d'aereo. L’ultimo volo? L’anno scorso"/>
    <meta property="og:description" content="Trento, una passione coltivata ininterrottamente per oltre 80 anni. Durante la Seconda Guerra Mondiale effettuò 236 missioni ottenendo tre decorazioni"/>
  </head>
  <body>
    <article>
      <h1>Addio a Francesco Volpi, 105 anni, decano dei piloti d'aereo. L’ultimo volo? L’anno scorso</h1>
      <h2>Trento, una passione coltivata ininterrottamente per oltre 80 anni. Durante la Seconda Guerra Mondiale effettuò 236 missioni ottenendo tre decorazioni</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Riccardo Bruno</a></address>
      <p>Un anno fa a ottobre ha festeggiato il suo compleanno, 104 anni, così come aveva fatto da oltre ottant’anni: pilotando un aereo e sorvolando, in quel caso, la sua Trento. Francesco Volpi, il «comandate Volpi» era uno straordinario esempio di longevità e di forza di volontà. È morto martedì 19 novembre a 105 anni dopo un’esistenza in cui ha sfidato i cieli e leggi dell’invecchiamento.</p>
      <h4>Le tre decorazioni</h4>
      <p>Liceo classico a Trento, laurea in Giurisprudenza nel 1938, fa il suo primo volo tre anni prima, sopra la scuola militare di Cameri, alla cloche di un Breda 15S. Diventa pilota dell’Ala Littoria, la prima compagnia di bandiera italiana, poi dal 1941 al 1943 viene spedito al fronte. È impiegato come tenente nei veicoli di trasporto, assicura rifornimenti al fronte, sia in Russia che nel Mediterraneo. Missioni delicate e pericolose, Volpi ne conterà ben 236. Alla fine ottiene tre decorazioni (una croce di guerra tedesca, una croce di guerra italiana e una medaglia di bronzo al valor militare).</p>
      <slideshow>
        <figure>
          <img src="https://images2.corriereobjects.it/methode_image/2019/11/20/Interni/Foto%20Gallery/trento_-_francesco_volpi_ha_dedicato_tutta_la_sua_vita_all_aviazione_come_pilota_militare_e_poi_all_aeroporto_caproni_cofondatore_e_presidente_dell_associazione_arma_aeronautica_di_trento._-_2005_-_imagefull_MGTHUMB-INTERNA.jpg"/>
          <figcaption>Francesco Volpi, il pioniere dell'aria morto a 105 anni</figcaption>
        </figure>
        <figure>
          <img src="https://images2.corriereobjects.it/methode_image/2019/11/20/Interni/Foto%20Gallery/Volpi-wd_MGTHUMB-INTERNA.jpg"/>
          <figcaption>Francesco Volpi, il pioniere dell'aria morto a 105 anni</figcaption>
        </figure>
        <figure>
          <img src="https://images2.corriereobjects.it/methode_image/2019/11/20/Interni/Foto%20Gallery/volpi001d_MGTHUMB-INTERNA.jpg"/>
          <figcaption>Francesco Volpi, il pioniere dell'aria morto a 105 anni</figcaption>
        </figure>
        <figure>
          <img src="https://images2.corriereobjects.it/methode_image/2019/11/20/Interni/Foto%20Gallery/d_MGTHUMB-INTERNA.jpg"/>
          <figcaption>Francesco Volpi, il pioniere dell'aria morto a 105 anni</figcaption>
        </figure>
        <figure>
          <img src="https://images2.corriereobjects.it/methode_image/2019/11/20/Interni/Foto%20Gallery/Foto_VOLPI_01_LOW33pg_imagefullwide_MGTHUMB-INTERNA.jpg"/>
          <figcaption>Francesco Volpi, il pioniere dell'aria morto a 105 anni</figcaption>
        </figure>
        <figcaption>Francesco Volpi, il pioniere dell'aria morto a 105 anni</figcaption>
      </slideshow>
      <h4>Motori e sci</h4>
      <p>Finita la guerra va a dirigere l’ufficio legale dell’Unione industriali prima a Trento e poi a Bolzano. La scrivania gli va stretta, nel tempo libero coltiva le sue passioni: il volo, i motori ma anche lo sci. È stato direttore della scuola di volo dell’Aero Club Trento, è stato tra i promotori dell’aeroporto Gianni Caproni di Mattarello e della Scuola nazionale di volo in montagna. A Stefano Lorenzetto che lo intervistò per il Giornale nel 2014, in occasione dei suoi cent’anni, confessò: «Ho sempre e solo pensato a tirare fuori il meglio da me stesso, anche nelle situazioni più drammatiche. Cammino con la morte a fianco da quando avevo 27 anni. La conosco da così lungo tempo che ho sempre cercato di andare più veloce di lei per non farmi raggiungere».</p>
    </article>
  </body>
</html>