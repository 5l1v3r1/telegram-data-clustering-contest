<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/19/papiez-franciszek-udaje-sie-z-pielgrzymka-do-tajlandii-i-japonii-spotka-tam-swoja-kuzynke-misjonarke/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-19T22:50:00+00:00"/>
    <meta property="og:title" content="Papież Franciszek udaje się z pielgrzymką do Tajlandii i Japonii. Spotka tam swoją kuzynkę misjonarkę"/>
    <meta property="og:description" content="Papież Franciszek wyruszył we wtorek wieczorem w podróż do Tajlandii i Japonii. Samolot z papieżem, jego współpracownikami i prawie 70 wysłannikami światowych mediów odleciał z rzymskiego lotniska Fiumicino."/>
  </head>
  <body>
    <article>
      <h1>Papież Franciszek udaje się z pielgrzymką do Tajlandii i Japonii. Spotka tam swoją kuzynkę misjonarkę</h1>
      <address><time datetime="2019-11-19T22:50:00+00:00">19 Nov 2019, 22:50</time> by <a rel="author" href="https://nczas.com/author/km/" target="_blank">KM</a></address>
      <p>
        <b>Papież Franciszek wyruszył we wtorek wieczorem w podróż do Tajlandii i Japonii. Samolot z papieżem, jego współpracownikami i prawie 70 wysłannikami światowych mediów odleciał z rzymskiego lotniska Fiumicino.</b>
      </p>
      <p>32. zagraniczna pielgrzymka Franciszka jest jedną z najdłuższych i najdalszych. Papież pokona około 26 tysięcy kilometrów.</p>
      <p>Główne tematy podróży to pokój, dialog z innymi religiami i kulturami oraz kwestia broni nuklearnej, którą poruszy w Japonii w miastach zniszczonych przez amerykańskie bomby atomowe w 1945 roku: Nagasaki i Hiroszimie.</p>
      <p>Pierwszym etapem podróży papieża będzie stolica Tajlandii – Bangkok, do którego przybędzie po blisko 12 godzinach nocnego lotu w środę przed południem, czyli około godziny 6.30 w Polsce. Na wojskowym terminalu lotniska odbędzie się krótka ceremonia powitania. Po niej Franciszek pojedzie samochodem do położonej w odległości ponad 30 kilometrów od lotniska nuncjatury apostolskiej, w której zatrzyma się w czasie pobytu w Tajlandii, czyli do soboty.</p>
      <p>Hasłem jego wizyty są słowa „Uczniowie Chrystusa, uczniowie misjonarze”, nawiązujące do obchodzonego w tym roku 350-lecia przyjazdu do tego kraju pierwszych katolickich misjonarzy.</p>
      <p>93 procent ludności Tajlandii to buddyści, katolicy stanowią niecały 1 procent – jest ich około 300 tysięcy.</p>
      <p>Franciszek został zaproszony do Tajlandii w 2013 roku, czyli na początku swego pontyfikatu. 35 lat temu kraj ten odwiedził św. Jan Paweł II.</p>
      <p>
        <b>Plan wizyty w Tajlandii</b>
      </p>
      <p>W czwartek na dziedzińcu siedziby rządu w Bangkoku odbędzie się oficjalna ceremonia powitania papieża, po której przyjmie go premier Prayuth Chan-ocha. Następnie Franciszek wygłosi przemówienie powitalne do przedstawicieli władz kraju i społeczeństwa. Złoży także wizytę u 91-letniego najwyższego patriarchy buddyjskiego w świątyni Wat Ratchabophit Sathit Maha Simaram oraz odwiedzi stołeczny szpital, gdzie spotka się z chorymi i niepełnosprawnymi.</p>
      <p>W programie tego dnia jest ponadto papieska wizyta u króla Tajlandii Maha Vajiralongkorna (Ramy X) w Pałacu Królewskim w Amphorn. Wieczorem na stadionie narodowym papież odprawi mszę.</p>
      <p>W piątek Franciszek spotka się z duchowieństwem w parafii pod wezwaniem świętego Piotra w Bangkoku, a po południu z przywódcami wyznań chrześcijańskich i innych religii na Uniwersytecie Chulalongkorna. Później w stołecznej katedrze odprawi mszę dla młodzieży.</p>
      <p>Oczekuje się, że w swych wystąpieniach papież odniesie się między innymi do problemów społecznych, czyli ubóstwa, prostytucji, handlu dziećmi i kobietami, ekstremizmu religijnego, a także do kwestii turystyki seksualnej.</p>
      <p>Tłumaczką papieża będzie jego argentyńska kuzynka, 77-letnia zakonnica Ana Rosa Sivori, która od ponad 50 lat przebywa w Tajlandii jako misjonarka. Obecnie jest wicedyrektorką szkoły katolickiej.</p>
      <p>
        <b>Orędzie na temat broni nuklearnej w Japonii</b>
      </p>
      <p>W sobotę papież zakończy wizytę w Bangkoku i odleci do Tokio. Hasłem jego wizyty w Japonii są słowa „Chronić każde życie”. Wśród ludności Japonii liczącej 127 milionów jest około pół miliona katolików. Papież przybędzie w przypadającą w tym roku 470. rocznicę przyjazdu świętego Franciszka Ksawerego, Apostoła Japonii.</p>
      <p>To jezuici, macierzysty zakon Jorge Bergoglio, przynieśli tam chrześcijaństwo w połowie XVI wieku; na początku XVII stulecia zostało ono zakazane. Ten zakaz obowiązywał do XIX wieku.</p>
      <p>Przypomina się, że marzeniem młodego księdza Bergoglio było to, by pojechać na misję do Kraju Kwitnącej Wiśni, ale jego przełożeni w Argentynie mieli wobec niego inne plany.</p>
      <p>Niedziela będzie najważniejszym dniem papieskiej wizyty. Rano Franciszek poleci do Nagasaki, gdzie w miejscu wybuchu bomby, czyli Atomic Bomb Hypocenter Park, wystosuje do całego świata orędzie na temat broni nuklearnej. Oczekuje się, że będzie apelował o jej całkowite zakazanie. Przypomina się, że już dwa lata temu papież mówił, że broni atomowej nie można składować nawet w celach odstraszania. Takie stanowisko krytykuje część środowisk, argumentując, że metoda odstraszania działa od ponad 70 lat.</p>
      <p>Następnie papież odda hołd świętym męczennikom na wzgórzu Nishizaka, gdzie w 1597 roku, w czasach prześladowań religijnych, ukrzyżowano 26 chrześcijan.</p>
      <p>Po południu Franciszek odprawi mszę na miejscowym stadionie baseballowym, po czym odleci do Hiroszimy. Tam weźmie udział w spotkaniu na rzecz pokoju i wygłosi przesłanie przy Pomniku Pokoju.</p>
      <p>W poniedziałek 25 listopada w Tokio papież spotka się z ofiarami potrójnej katastrofy w 2011 roku: trzęsienia ziemi, tsunami i poważnej awarii w elektrowni atomowej Fukushima. Promieniowanie zmusiło wtedy do ucieczki 160 tysięcy osób.</p>
      <p>Franciszek złoży prywatną wizytę cesarzowi Naruhito w Pałacu Cesarskim. Później spotka się z młodzieżą w tokijskiej katedrze Najświętszej Maryi Panny i odprawi mszę na stadionie.</p>
      <p>Kolejny punkt to spotkanie papieża z premierem Shinzo Abem w jego siedzibie, Kantei, a następnie przemówienie do przedstawicieli władz państwa.</p>
      <p>W ostatnim dniu pobytu, we wtorek, Franciszek wygłosi przemówienie na Uniwersytecie Sophia, założonym przez jezuitów. Następnie wyruszy w drogę powrotną do Rzymu.</p>
      <p>
        <b>Oczekiwanie na stanowisko papieża ws. Hongkongu</b>
      </p>
      <p>Sekretarz stanu Stolicy Apostolskiej kardynał Pietro Parolin, który będzie towarzyszył Franciszkowi w podróży, powiedział watykańskim mediom, że pokój będzie jej pierwszoplanowym tematem.</p>
      <p>Jak podkreślił, papież pragnie, by zgodnie ze swym wizerunkiem duszpasterza móc podzielać z innymi wszystkie aspekty życia, czyli „radości, oczekiwania, nadzieje, ale także smutki”.</p>
      <p>Kardynał Parolin zaznaczył, że podczas spotkań z Kościołami obu tych krajów Franciszek „wystosuje przesłania ważne dla całego świata i dla całego Kościoła”.</p>
      <p>Zgodnie ze zwyczajem wprowadzonym przez Franciszka do udziału w podróży papieskim samolotem jest zapraszany jako gość specjalny jeden ze zwykłych pracowników Watykanu. Tym razem jest to kaligraf z Sekretariatu Stanu.</p>
      <p>Dziennikarze towarzyszący papieżowi w podróży mają nadzieję, że w jej trakcie odniesie się, czego wcześniej nie zrobił, do coraz gwałtowniejszych protestów w Hongkongu.</p>
      <p>Źródło: PAP/Nczas.com</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/19/sadownictwo-w-sluzbie-politycznej-poprawnosci-w-usa-skazano-ludzi-ktorzy-odkryli-handel-organami-abortowanych-dzieci/"/>
        <a href="https://nczas.com/2019/11/19/tajemnicza-smierc-alfonsa-pedofilow-zarzuty-dla-straznikow-ktorzy-mieli-go-pilnowac-epsteina/"/>
        <a href="https://nczas.com/2019/11/19/w-tym-kraju-cebula-kosztuje-150-zl-za-kilo-rzad-dla-unikniecia-buntu-sprowadza-warzywo-samolotami/"/>
        <a href="https://nczas.com/2019/11/19/egzorcysci-wzywaja-do-postu-by-pozbyc-sie-diabelskiego-wplywu-na-kosciol-echa-skandalu-z-figurka-pachamamy-w-watykanie/"/>
        <a href="https://nczas.com/2019/11/19/co-za-awantura-kibice-chcieli-skatowac-sedziow-a-druzyna-gosci-uciekala-w-ciezarowce-do-przewozu-koni-video/"/>
        <a href="https://nczas.com/2019/11/19/fani-kultowej-bajki-wilk-i-zajac-moga-zacierac-rece-maja-powstac-nowe-odcinki-video/"/>
        <a href="https://nczas.com/2019/11/19/tajemnicza-choroba-x-nadciaga-w-ciagu-jednego-dnia-zgina-dziesiatki-milionow-ludzi-czy-to-koniec-naszej-cywilizacji/"/>
        <a href="https://nczas.com/2019/11/19/julian-assange-uniewinniony-od-zarzutu-gwaltu-dochodzenie-w-sprawie-zalozyciela-wikileaks-trwalo-9-lat/"/>
        <a href="https://nczas.com/2019/11/19/wielkie-odkrycie-nasa-na-ksiezycu-jowisza-jest-woda-jest-jednak-pewien-problem-video/"/>
      </related>
    </article>
  </body>
</html>