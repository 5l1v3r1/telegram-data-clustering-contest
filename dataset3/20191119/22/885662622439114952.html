<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125628/psifos-apodimon-aisiodoxos-o-theodorikakos-gia-omofonia"/>
    <meta property="og:site_name" content="Insider"/>
    <meta property="article:published_time" content="2019-11-19T22:27:00+00:00"/>
    <meta property="og:title" content="Ψήφος αποδήμων: Αισιόδοξος ο Θεοδωρικάκος για ομοφωνία"/>
    <meta property="og:description" content="«Είναι ώρα ευθύνης και πρόκληση για να πάρει το νομοσχέδιο 300 ψήφους» δήλωσε ο υπουργός Εσωτερικών Τάκης Θεοδωρικάκος."/>
  </head>
  <body>
    <article>
      <h1>Ψήφος αποδήμων: Αισιόδοξος ο Θεοδωρικάκος για ομοφωνία</h1>
      <h2>«Είναι ώρα ευθύνης και πρόκληση για να πάρει το νομοσχέδιο 300 ψήφους» δήλωσε ο υπουργός Εσωτερικών Τάκης Θεοδωρικάκος.</h2>
      <address>
        <time datetime="2019-11-19T22:27:00+00:00">19 Nov 2019, 22:27</time>
      </address>
      <p>Το<b> σχέδιο της κυβέρνησης για την ψήφο των αποδήμων</b> έφτασε την περασμένη εβδομάδα στα κοινοβουλευτικά κόμματα, ενώ αναμένεται να κατατεθεί στη <b>Βουλή </b>την επόμενη.</p>
      <p>Στην τελευταία διακομματική επιτροπή που ασχολήθηκε με το θέμα, τα κόμματα φέρεται να συμφώνησαν στους όρους. Σύμφωνα πάντως με δηλώσεις του βουλευτή του ΚΚΕ, Μανώλη Συντυχάκη, στο ραδιόφωνο «Φωνή της Ελλάδας» σήμερα, σε μια πρώτη ανάγνωση «δεν καλύπτει τις προϋποθέσεις που το ΚΚΕ είχε βάλει».</p>
      <p>Από την πλευρά του πάντως, ο <b>υπουργός Εσωτερικών</b> σε δηλώσεις του εμφανίστηκε αισιόδοξος πως μέχρι την ώρα της ψήφισης και με τις νομοτεχνικές του παρεμβάσεις, θα έχει πείσει όλα τα κόμματα να στηρίξουν τον νόμο.</p>
      <p>«Είναι ώρα ευθύνης και πρόκληση για να πάρει το νομοσχέδιο <b>300 ψήφους</b>, που θα είναι ένα πολύ καλό μήνυμα στην ελληνική κοινωνία. Είμαι αισιόδοξος, γιατί τα κόμματα στέκονται με υπευθυνότητα και όπου υπάρξουν ζητήματα θα γίνουν και νομοτεχνικές παρεμβάσεις», δήλωσε ο Τάκης Θεοδωρικάκος. Ο ίδιος, σε συζήτησή του με τους κοινοβουλευτικούς συντάκτες σημείωσε ότι «παρείχε εξηγήσεις στο ΚΚΕ» και εκτίμησε πως μετά από αυτές το Κομμουνιστικό Κόμμα «δεν θα έχει αντιρρήσεις επί του περιεχομένου».</p>
      <p>Ο υπουργός Εσωτερικών εκτίμησε ότι και ο ΣΥΡΙΖΑ θα πει το «Ναι», ενώ εξέφρασε την αισιοδοξία του πως και ο Γιάνης Βαρουφάκης θα συμφωνήσει καθώς δεν έχει διαφωνία στην ουσία της ρύθμισης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125600/sto-synedrio-toy-elk-o-mitsotakis"/>
        <a href="https://www.insider.gr/eidiseis/politiki/125583/kikilias-horis-exaireseis-kai-parathyrakia-tha-ginei-i-efarmogi-toy"/>
        <a href="https://www.insider.gr/eidiseis/politiki/125578/mitsotakis-o-antikapnistikos-nomos-einai-mia-panethniki-prospatheia-gia-ti"/>
      </related>
    </article>
  </body>
</html>