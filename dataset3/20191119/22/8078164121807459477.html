<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_20/mourinho-nuovo-allenatore-tottenham-l-annuncio-ufficiale-7ff0ab58-0b62-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="José Mourinho nuovo allenatore del Tottenham: «Sono emozionato»"/>
    <meta property="og:description" content="Dopo il licenziamento di Pochettino, la svolta: il portoghese firma un contratto fino al 2023 e ha accettato di ridursi l’ingaggio. Il Tottenham è al 14° posto in classifica"/>
  </head>
  <body>
    <article>
      <h1>José Mourinho nuovo allenatore del Tottenham: «Sono emozionato»</h1>
      <h2>Il portoghese firma un contratto fino al 2023 e ha accettato di ridursi l’ingaggio. Il Tottenham è al 14° posto in classifica, sabato il debutto con il West Ham</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Salvatore Riggio</a></address>
      <p>Mourinho è tornato. Nemmeno il tempo di dire addio a Mauricio Pochettino, l’uomo della finale di Champions contro il Liverpool, che il Tottenham ha già scelto il successore del suo vecchio allenatore, per cinque anni sulla panchina degli Spurs.</p>
      <p><b>È ormai ufficiale il ritorno in Premier di José Mourinho, che con i londinesi ha firmato fino al 2023</b>. Per lo Special One questo è il terzo club inglese in carriera, dopo il Chelsea (due volte) e il Manchester United, sua ultimissima squadra. «Sono emozionato di poter allenare un club con questa tradizione e con dei tifosi tanto calorosi. La qualità della squadra e del settore giovanile mi elettrizza. Lavorare con questi giocatori è ciò che mi ha convinto a firmare», le prime parole di Mourinho da nuovo manager degli Spurs. Sembra che il portoghese abbia accettato di ridursi l’ingaggio rispetto a Manchester.</p>
      <p><b>Sabato 23 novembre è in programma il debutto,</b> alle 13.30 italiane, sul campo del West Ham, in un derby tutto londinese. Che sono poi le gare che da sempre esaltano l’uomo di Setúbal. Mourinho giocherà in casa per la prima volta martedì 26 novembre (ore 21) contro l’Olympiacos, nel match valido per la quinta giornata di Champions.</p>
    </article>
  </body>
</html>