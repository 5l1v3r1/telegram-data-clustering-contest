<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_20/michel-cruciani-morta-figlia-5-anni-lei-si-era-mosso-anche-totti-38aec908-0b82-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Michel Cruciani, morta la figlia di 5 anni. Per lei si era mosso anche Totti"/>
    <meta property="og:description" content="Lutto per il centrocampista della Lucchese: è scomparsa la piccola Victoria. L’ex romanista aveva contribuito alla raccolta fondi per le cure"/>
  </head>
  <body>
    <article>
      <h1>Michel Cruciani, morta la figlia di 5 anni. Per lei si era mosso anche Totti</h1>
      <h2>Lutto per il centrocampista della Lucchese: è scomparsa la piccola Victoria. Il cordoglio del mondo del calcio. L’ex campione della Roma aveva contribuito alla raccolta fondi per le cure</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Redazione Sport</a></address>
      <p>Un grave lutto ha colpito Michel Cruciani, 33enne centrocampista della Lucchese. Martedì 19 novembre si è spenta la figlia di 5 anni, Victoria, nata prematura e sottoposta a numerosi interventi chirurgici, soprattutto agli occhi. Cruciani è volato subito in Bulgaria, dove viveva la figlia e dove si svolgeranno i funerali. «Siamo affranti — dicono i dirigenti della Lucchese sui social — e siamo più che mai vicini a Michel e alla sua famiglia così duramente colpita. Siamo tutti in lacrime. Faremo sentire in ogni maniera possibile la nostra vicinanza e il nostro affetto verso il nostro giocatore e i suoi cari, che idealmente abbracciamo in questo terribile momento». Domenica, contro la Fezzanese, la Lucchese giocherà con il lutto al braccio e verrà osservato un minuto di raccoglimento in memoria della piccola Victoria.</p>
      <h4>La vicinanza della Casertana</h4>
      <p>Cordoglio e vicinanza al giocatore anche da parte della Casertana, una delle sue ex squadre. «Cinque anni fa il popolo casertano si era stretto attorno alla famiglia Cruciani. Avevamo fatto sentire il nostro affetto con la speranza che la piccola Victoria potesse vincere la sua battaglia. Oggi un grande dolore colpisce il nostro ex centrocampista Michel e tutti noi. Ciao Victoria!», ha scritto sui social il club campano di Lega Pro.</p>
      <h4>La lettera dei tifosi</h4>
      <p>E anche i tifosi casertani hanno dedicato una lettera al loro ex beniamino: «Ciao Michel... a te che in campo hai dato sempre il massimo con i nostri colori, a te che il calcio non è solo un gioco oppure un lavoro ma un sentimento forte che attraverso le sfide che hai dovuto affrontare è stato la tua scuola di vita. Persona umile, attaccato ai colori e non ai ricavi, con la tua umiltà e impeccabile professionalità, hai saputo regalarci grandi gioie diventando uno di noi, dalla vita però non sappiamo mai cosa ci aspetta....tu con il tuo grande cuore hai affrontato la più grande sfida con tutta la forza che avevi diventando un gladiatore e lottando fino alla fine. Non ci sono parole per colmare il vuoto che abbiamo dentro, le stelle più belle sono in cielo, ed ora anche lei è tornata ad essere una bellissima stella e non possiamo fare altro che ammirare lo spettacolo dal basso. Il cuore dei Casertano è con voi... Ciao Victoria».</p>
      <h4>L’appello di Totti</h4>
      <p>A sostenere le esigenze della famiglia Cruciani era stato anche il mondo del wrestling che aveva organizzato uno spettacolo al Teatro Tendeastrisce di Roma e il cui incasso era stata devoluto per sostenere le cure della bambina. A fianco del giocatore romano c’era stato, tra gli altri, anche Francesco Totti, che in un video su Facebook aveva invitato tutti ad accorrere allo spettacolo per aiutare Victoria.</p>
    </article>
  </body>
</html>