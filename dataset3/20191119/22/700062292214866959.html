<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714350-theocharhs-o-toyrismos-einai-strathgikos-tomeas-gia-th-proselkysh-ependyseon.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Θεοχάρης: Ο τουρισμός είναι στρατηγικός τομέας για τη προσέλκυση επενδύσεων"/>
    <meta property="og:description" content="Για τις αναπτυξιακές δυνατότητες που προσφέρει στην ελληνική οικονομία ο τουριστικός κλάδος μίλησε ο υπουργός Τουρισμού Χάρης Θεοχάρης στο συνέδριο «Νοτιοανατολική Ευρώπη &amp; Ανατολική Μεσόγειος:"/>
  </head>
  <body>
    <article>
      <h1>Θεοχάρης: Ο τουρισμός είναι στρατηγικός τομέας για τη προσέλκυση επενδύσεων</h1>
      <address>
        <time datetime="2019-11-19T22:00:00+00:00">19 Nov 2019, 22:00</time>
      </address>
      <p>Για τις αναπτυξιακές δυνατότητες που προσφέρει στην ελληνική οικονομία ο τουριστικός κλάδος μίλησε ο υπουργός Τουρισμού Χάρης Θεοχάρης στο συνέδριο «Νοτιοανατολική Ευρώπη &amp; Ανατολική Μεσόγειος: Νέες στρατηγικές, Νέες Προοπτικές» στην Ουάσιγκτον.</p>
      <p>«Εμείς, ως υπεύθυνοι χάραξης πολιτικής, θεωρούμε τον τουρισμό έναν στρατηγικό τομέα που μπορεί να προσελκύσει μακροπρόθεσμα ξένες επενδύσεις, να τονώσει την απασχόληση και να προωθήσει την περιφερειακή ανάπτυξη της χώρας», σημείωσε ο υπουργός.</p>
      <p>Συνεχίζοντας, είπε ότι το 2018 οι αφίξεις τουριστών στην Ελλάδα σημείωσαν αύξηση κατά 9,7% σε σχέση με το 2017 και εκτίμησε ότι το 2019 θα είναι μια χρονιά που θα καταρριφθούν όλα τα προηγούμενα ρεκόρ. Όπως εξήγησε, η σημαντική αύξηση του τουριστικού όγκου στην Ελλάδα αντικατοπτρίζει απόλυτα τη ταχεία βελτίωση της ανταγωνιστικότητας του κλάδου και της ελληνικής οικονομίας γενικότερα.</p>
      <p>Συνεχίζοντας, ο υπουργός Τουρισμού ανέφερε ότι «οι εντυπωσιακές τουριστικές επιδόσεις δεν αφήνουν αδιάφορους τους εγχώριους και τους ξένους επενδυτές. Μεγάλες αλυσίδες και ξενοδοχειακές εταιρείες εισέρχονται δυναμικά στην ελληνική αγορά, βλέποντας τις εξαιρετικές προοπτικές της. Τα τελευταία δύο χρόνια, έχουν επενδυθεί συνολικά 3,8 δισ. ευρώ στην ανάπτυξη και στην ανακαίνιση ξενοδοχείων, με το 41,3% των συνολικών δαπανών να αφορά ξενοδοχεία 4 και 5 αστέρων».</p>
      <p>Στρατηγική της Ελλάδας στον Τουρισμό</p>
      <p>Σύμφωνα με τον κ. Θεοχάρη, η στρατηγική της Ελλάδας για τον τουρισμό στοχεύει στη διεύρυνση της τουριστικής περιόδου, καθώς ο τουρισμός για τη νέα ελληνική κυβέρνηση βρίσκεται στο επίκεντρο της εθνικής ανάπτυξης, της καινοτομίας και της εξωστρέφειας. Από αυτή την άποψη, κύριοι στόχοι της εθνικής τουριστικής πολιτικής είναι:</p>
      <p>Η βελτίωση της ανταγωνιστικότητας, της ποιότητας, της αυθεντικότητας και της ανθεκτικότητας του εθνικού τουριστικού προϊόντος</p>
      <p>Η ενίσχυση των επενδύσεων σε καταλύματα υψηλής ποιότητας και σε συγκροτήματα με χαμηλό περιβαλλοντικό αποτύπωμα.</p>
      <p>Συνεχίζοντας ο κ. Θεοχάρης ανέλυσε τους πέντε άξονες του Εθνικού Στρατηγικού Σχεδίου για τον Τουρισμό, οι οποίοι στοχεύουν:</p>
      <p>Στη δημιουργία υποδομών υψηλών προδιαγραφών σε συνδυασμό με τη βελτίωση του πλαισίου αδειοδότησης και την εξάλειψη της γραφειοκρατίας</p>
      <p>Στη συνέχιση της βελτίωσης της προσβασιμότητας και της διασύνδεσης μέσω της ενίσχυσης των αεροπορικών συνδέσεων και της επέκτασης και αναβάθμισης του δικτύου των εθνικών μαρίνων.</p>
      <p>Στη βέλτιστη διαχείριση της τουριστικής εμπειρίας ώστε να καταστεί όλο και πιο ποιοτική και ελκυστική, ενισχύοντας, μεταξύ άλλων, τη βιώσιμη διαχείριση των προορισμών και την τουριστική εκπαίδευση.</p>
      <p>Στον επανασχεδιασμό του τουριστικού προϊόντος και τον επαναπροσδιορισμό του εμπορικού σήματος</p>
      <p>Όπως εξήγησε ο κ. Θεοχάρης, το υπουργείο Τουριστικής Ανάπτυξης εφαρμόζει μια ολοκληρωμένη τουριστική πολιτική για τη διαφοροποίηση του τουριστικού προϊόντος, την αναβάθμιση της τουριστικής υποδομής και την ενσωμάτωση του τουριστικού τομέα στην τοπική οικονομία. Μάλιστα εκτίμησε ότι αυτή η πολιτική θα δημιουργήσει περισσότερες και καλύτερες θέσεις εργασίας, αποτελώντας μια κινητήρια δύναμη που θα έχει θετικό αντίκτυπο στην εθνική οικονομία.</p>
      <p>«Το μέλλον της τουριστικής βιομηχανίας φαίνεται πολύ ελπιδοφόρο, αντανακλώντας τις μεγάλες δυνατότητες της ελληνικής οικονομίας. Η αυξητική τάση του τουρισμού σε παγκόσμιο επίπεδο, σε συνδυασμό με το συγκριτικό πλεονέκτημα του ελληνικού τουριστικού προϊόντος, προσφέρει μια εξαιρετική ευκαιρία για περαιτέρω ανάπτυξη της βιομηχανίας. Η ανάκαμψη των ελληνικών επενδύσεων υποστηριζόμενη από φιλικές προς την αγορά πολιτικές λειτουργεί ως εγγύηση για ανθεκτικές μακροοικονομικές και επιχειρηματικές επιδόσεις και αναμφισβήτητη πρόσκληση για περισσότερα επενδυτικά σχέδια στη χώρα», υποστήριξε ο υπουργός.</p>
    </article>
  </body>
</html>