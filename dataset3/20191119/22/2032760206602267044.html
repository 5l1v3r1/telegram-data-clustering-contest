<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90040"/>
    <meta property="og:site_name" content="Denník politika"/>
    <meta property="article:published_time" content="2019-11-19T22:35:20+00:00"/>
    <meta property="og:title" content="V Prahe prijali vdovu po najznámejšom čínskom disidentovi, stretla sa i s pirátskym starostom"/>
    <meta property="og:description" content="19.11.2019 (Webnoviny.sk) – Český minister zahraničných vecí Tomáš Petříček prijal v Prahe čínsku exilovú maliarku a fotografku Liou Sia, ktorá je vdovou po najznámejšom čínskom disidentovi Liou Siao-poovi."/>
  </head>
  <body>
    <article>
      <h1>V Prahe prijali vdovu po najznámejšom čínskom disidentovi, stretla sa i s pirátskym starostom</h1>
      <address><time datetime="2019-11-19T22:35:20+00:00">19 Nov 2019, 22:35</time> by <a rel="author">Webnoviny</a></address>
      <p>19.11.2019 (Webnoviny.sk) – Český minister zahraničných vecí Tomáš Petříček prijal v Prahe čínsku exilovú maliarku a fotografku Liou Sia, ktorá je vdovou po najznámejšom čínskom disidentovi Liou Siao-poovi.</p>
      <p>Peking takéto prijatia bedlivo sleduje a protestuje proti nim, preto podobná reakcia sa dá zrejme čakať aj po prijatí disidentky šéfom českej diplomacie. O to odvážnejšie pôsobia Petříčkove slová o tom, že práve takto by mala podľa neho vyzerať česká zahraničná politika.</p>
      <h3>Podpora utlačovaných</h3>
      <p><i>„Som veľmi rád, že sme sa mohli stretnúť. Humanizmus a podpora utlačovaných je dlhodobo súčasťou českej zahraničnej politiky a toto bolo úplne v súlade s tým, čo dlhodobo robíme,“</i> povedal v utorok Petříček pre český týždenník Respekt.</p>
      <p>Liou Siao-po bol čínskymi komunistami odsúdený na jedenásťročné väzenie za to, že spísal a propagoval manifest Charta 08, vzorom pre ktorý mu bola podľa jeho vlastných slov československá Charta 77.</p>
      <h3>Domáce väzenie</h3>
      <p>Po deviatich rokoch väzenia zomrel Liou Siao-po na rakovinu. Jeho manželku držal čínsky režim po jeho smrti v domácom väzení, po medzinárodnom tlaku a najmä po žiadosti nemeckej kancelárky Angely Merkelovej ju však Čína prepustila a už dva roky žije v nemeckom exile.</p>
      <p>V Prahe sa s Liou Sia okrem Petříčka stretol napríklad aj populárny „<i>pirátsky</i>“ starosta českej metropoly Zdeněk Hřib. Čínska disidentka počas návštevy ČR bývala u Kateřiny a Martina Bursíkových, ktorí v rokoch 2005 až 2009 viedli českú Stranu zelených.</p>
      <p>Viac k témam: <a href="https://www.webnoviny.sk/tag/protesty/"><u>protesty</u></a><br/>Zdroj: Webnoviny.sk – <a href="https://www.webnoviny.sk/v-prahe-prijali-vdovu-po-najznamejsom-cinskom-disidentovi-stretla-sa-i-s-piratskym-starostom/"><u>V Prahe prijali vdovu po najznámejšom čínskom disidentovi, stretla sa i s pirátskym starostom</u></a> © SITA Všetky práva vyhradené.</p>
    </article>
  </body>
</html>