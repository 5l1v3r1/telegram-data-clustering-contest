<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/714355-poies-einai-oi-epiptoseis-sthn-ygeia-apo-to-pathhtiko-kapnisma.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T22:23:00+00:00"/>
    <meta property="og:title" content="Ποιες είναι οι επιπτώσεις στην υγεία από το παθητικό κάπνισμα"/>
    <meta property="og:description" content="Η επιστημονική κοινότητα διατείνεται ότι οι παθητικοί καπνιστές κινδυνεύουν εξίσου με τους συστηματικούς να υποστούν σημαντικές βλάβες στην υγεία τους. Βασικός στόχος του αντικαπνιστικού νόμου είναι"/>
  </head>
  <body>
    <article>
      <h1>Ποιες είναι οι επιπτώσεις στην υγεία από το παθητικό κάπνισμα</h1>
      <address>
        <time datetime="2019-11-19T22:23:00+00:00">19 Nov 2019, 22:23</time>
      </address>
      <p>Η επιστημονική κοινότητα διατείνεται ότι οι παθητικοί καπνιστές κινδυνεύουν εξίσου με τους συστηματικούς να υποστούν σημαντικές βλάβες στην υγεία τους.</p>
      <p>Βασικός στόχος του αντικαπνιστικού νόμου είναι να προστατεύσει τη μεγάλη πλειοψηφία του ελληνικού πληθυσμού (άνω του 70%), από το “αναγκαστικό” κάπνισμα. Οι παθητικοί καπνιστές, αν και τις περισσότερες φορές φαίνεται ότι συνειδητά επιλέγουν να βρίσκονται στον ίδιο χώρο με κάποιον καπνιστή, θα πρέπει να γνωρίζουν ότι κινδυνεύουν εξίσου από τις βλαβερές επιπτώσεις του καπνού. Μάλιστα σύμφωνα με την Ελληνική Πνευμονολογική Εταιρεία, η εισπνοή του καπνού από ένα καιόμενο τσιγάρο είναι πιο επικίνδυνη από τον καπνό που εκπνέεται.</p>
      <p>Σύμφωνα με άρθρο του News247, την ίδια στιγμή, με τη ρήση “το κάπνισμα μας σκοτώνει όλους” ο Νικόλαος Κορδιολής, Γενικός Γραμματέας της Ελληνικής Αντικαρκινικής Εταιρείας, Νευροχειρουργός, και τ. Πρόεδρος – Διοικητής Α.Ο.Ν.Α «Ο Άγιος Σάββας», τονίζει ότι η κακή αυτή συνήθεια έχει επιπτώσεις τόσο στους καπνιστές όσο και σε εκείνους που είναι υποχρεωμένοι να αντιπαλέψουν τους καπνιστές οι μολύνουν συνειδητά πλέον τους κλειστούς χώρους με τα προϊόντα του καπνού τους. Όπως αναφέρει, το κάπνισμα είναι αντικοινωνικό. Ο καπνός του τσιγάρου προκαλεί εκτός των άλλων, δυσφορία στους περισσότερους μη καπνιστές καθώς και στον αυξανόμενο αριθμό των καπνιστών.</p>
      <p>Στις συνέπειες του μεταξύ άλλων περιλαμβάνονται:</p>
      <p>• Ερεθισμός των οφθαλμών (ειδικότερα δυσάρεστο σε αυτούς που φορούν φακούς επαφής)</p>
      <p>• Ερεθισμός της μύτης και του φάρυγγα</p>
      <p>• Πονοκέφαλος, ζαλάδα και ναυτία</p>
      <p>• Κόπωση και έλλειψη συγκέντρωσης</p>
      <p>• Μείωση των αισθήσεων της όσφρησης και της γεύσης</p>
      <p>
        <b>Επικίνδυνο για τα παιδιά</b>
      </p>
      <p>Τα παιδιά είναι ιδιαίτερα ευαίσθητα στις συνέπειες του παθητικού καπνίσματος καθότι οι μηχανισμοί άμυνας του σώματός τους είναι λιγότερο ανεπτυγμένοι, Επίσης είναι λιγότερο ικανά να αποφεύγουν τον καπνό ή να φέρουν αντιρρήσεις, ιδιαίτερα στον στενό περίγυρο που αναπτύσσονται. Επί πλέον η υγεία τους μπορεί να υποστεί βλάβη πριν ακόμη γεννηθούν.</p>
      <p>Το κάπνισμα κατά την εγκυμοσύνη αυξάνει τον κίνδυνο ελλιποβαρών νεογνών, αποβολών και θνησιγενών νεογνών. Ιδιαίτερα επισημαίνεται ότι το κάπνισμα των γονέων μπορεί να προκαλέσει σοβαρές ασθένειες στα νεαρά παιδιά και να τα καταστήσει περισσότερο ευάλωτα σε προβλήματα υγείας στη μετέπειτα ζωή τους. Μεταξύ άλλων, είναι αιτία αναπνευστικών μολύνσεων, όπως βρογχίτιδα, πνευμονία καθώς και χρόνιας φλεγμονής του μέσου αυτιού που είναι η συνηθέστερη αιτία κώφωσης στα παιδιά. Τα παιδιά με άσθμα παθαίνουν σοβαρότερες και συχνότερες κρίσεις εάν εκτίθενται τακτικά στο παθητικό κάπνισμα. Τέλος, το παθητικό κάπνισμα προκαλεί πολύ συχνά βήχα και πόνο στο λαιμό.</p>
      <p>
        <b>Τριτογενές κάπνισμα</b>
      </p>
      <p>Θα πρέπει επίσης να μην ξεχνάμε ότι υπάρχει και το τριτογενές κάπνισμα, δηλαδή το αόρατο και τοξικό μείγμα αερίων και μορίων που επικάθεται στα μαλλιά και στα ρούχα των καπνιστών, αλλά και στα έπιπλα και στο πάτωμα. Το μείγμα παραμένει εκεί αφότου ο χώρος έχει καθαριστεί από τον καπνό. Στα κατάλοιπα περιλαμβάνονται βαρέα μέταλλα, καρκινογόνα ακόμα και ραδιενεργά υλικά. Τα υπολείμματα από καπνό τσιγάρου μπορούν να παραμείνουν σε αυτές τις επιφάνειες για χρόνια μετά το κάπνισμα και πολλοί ερευνητές ανησυχούν ότι μπορεί να είναι επιβλαβή για την υγεία των ανθρώπων.</p>
      <p>Οι χημικές ουσίες στη συνέχεια υφίστανται διαδικασία γήρανσης, η οποία αλλάζει τη χημική δομή τους. Ωστόσο, ο προσδιορισμός του κινδύνου από το τριτογενές κάπνισμα είναι δύσκολος και τα δεδομένα σχετικά με τις συνέπειές του είναι ακόμη πολύ λίγα, αναφέρουν κέντρα θεραπείας καρκίνου της Αμερικής.</p>
      <p>Οι επιστήμονες διερευνούν το τριτογενές κάπνισμα καθώς προσπαθούν να κατανοήσουν κάποιες περίεργες περιπτώσεις καρκίνου του πνεύμονα. Επίσης μελέτη διαπίστωσε ότι το τριτογενές κάπνισμα μπορεί να προκαλέσει βλάβη και θραύσεις στο ανθρώπινο DNA.</p>
    </article>
  </body>
</html>