<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380861/yildirim-tarim-surasi-ile-tarimda-sirketlesmenin-yolu-aciliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T22:21:00+00:00"/>
    <meta property="og:title" content="Yıldırım: Tarım Şurası ile tarımda şirketleşmenin yolu açılıyor"/>
    <meta property="og:description" content="Türkiye'de tarım sektörü son yıllarda giderek adeta durma noktasına geldi. Çiftçiler kaygılı ve dertli. Dün itibariyle 3. Tarım ve Orman Şurası toplantıları başladı. Temmuz ayından bu yana çalışmaları devam eden şura kapsamında 21 çalışma grubu oluşturuldu."/>
  </head>
  <body>
    <article>
      <h1>Yıldırım: Tarım Şurası ile tarımda şirketleşmenin yolu açılıyor</h1>
      <h2>Tarım sektörü son yıllarda giderek durma noktasına gelirken 3. Tarım ve Orman Şurası toplantısı başladı. Tarım yazarı Yıldırım'a göre Tarım Şurası ile tarımda şirketleşmenin yolu açılıyor.</h2>
      <address>
        <time datetime="2019-11-19T22:21:00+00:00">19 Nov 2019, 22:21</time>
      </address>
      <p>Türkiye'de tarım sektörü son yıllarda giderek adeta durma noktasına geldi. Çiftçiler kaygılı ve dertli. Dün itibariyle 3. Tarım ve Orman Şurası toplantıları başladı. Temmuz ayından bu yana çalışmaları devam eden şura kapsamında 21 çalışma grubu oluşturuldu.</p>
      <p>Dünya yazarı Ali Ekber Yıldırım'a göre, bu grupların hazırladığı raporlar üç günde ele alınacak ve tartışılacak. Tarım ve Orman Bakanı Bekir Pakdemirli'nin deyimi ile bu şura ile gelecek beş yılın planlanması yapılacak ve gelecek 25 yıla ışık tutacak kararlar alınacak. Yıldırım, bugünkü "Tarım Şurası ile tarımda şirketleşmenin yolu açılıyor" başlıklı yazısında konuya değindi.</p>
      <p>"Tarım Şurası'na neden gerek duyuldu?" diye soran Ali Ekber Yıldırım, Tarım ve Orman Bakanı Bekir Pakdemirli'nin özel bir şirkete hazırlattığı "Tarımda Milli Birlik Projesi", Cumhurbaşkanı Recep Tayyip Erdoğan'a sunulacak ve kamuoyuna açıklanacağını ancak sunumdan bir hafta önce projeyi ele geçirip 17 Nisan 2019'da gazetelerinde yayınladıklarını hatırlatıyor. "Haberimiz üzerine sektörün her kesiminden büyük tepkiler geldi" dedi. Yıldırım, şöyle devam ediyor:</p>
      <blockquote>"Tarım Şurası çalışmaları başlayınca yine sektördeki en büyük endişe, bu şuranın Tarımda Milli Birlik Projesi'ni uygulama zemini olarak kullanılmasıydı. Cumhurbaşkanı Erdoğan'a "Tarım Şurası ile sektörün görüşünü aldık" denilerek proje yeniden gündeme getirilecek endişesi var."</blockquote>
      <p>Konuyla ilgili birkaç raporu okuduğunu, bunlardan birisinin Tarımsal Yapı ve Dönüşüm Grubu (1.Grup) Raporu olduğunu hatırlatan Ekber, "Raporda çok çarpıcı görüşler var. Yazılanlara bakılırsa adı Semerat Holding olmasa da tarıma şirket modeli getirilmek isteniyor" ifadelerini kullandı.</p>
      <p>Bu raporların üç gün ele alınacağı ve sonra Cumhurbaşkanı Erdoğan'ın katılacağı kapanış oturumu ile Şura kararları açıklanacağını duyuran Ali Ekber Yıldırım, "Yazılanlar olduğu gibi kabul edilirse tarımda şirketleşme modeli getirilecek. Çiftçi kendi tarlasında işçi olarak çalışacak. Böyle bir model tarımda çiftçiliği bitirecek, şirketleri tarımın tek sahibi yapacak. Bu sadece üreticiye değil, tüketiciye de devlete de büyük zarar verir. Sosyal sorunlara neden olur. Yapılması gereken küçük çiftçilerin kooperatif çatısı altında güçlerini birleştirerek üretime devam etmesi. Rant ekonomisi yerine üretim ekonomisinin benimsenmesidir" dedi.</p>
    </article>
  </body>
</html>