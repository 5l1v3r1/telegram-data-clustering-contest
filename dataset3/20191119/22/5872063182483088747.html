<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1560799/sima-kindunou-gia-to-enetiko-limani-hanion-to-kripidoma-apeileitai-me-katarreusi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T22:42:00+00:00"/>
    <meta property="og:title" content="Σήμα κινδύνου για το ενετικό λιμάνι Χανίων - Το κρηπίδωμα απειλείται με κατάρρευση"/>
    <meta property="og:description" content="Σπηλαιώσεις απειλούν το ενετικό λιμάνι στα Χανιά - Υπαρκτός ο κίνδυνος κατάρρευσης μέρους της παραλιακής ακτογραμμής!"/>
  </head>
  <body>
    <article>
      <h1>Σήμα κινδύνου για το ενετικό λιμάνι Χανίων - Το κρηπίδωμα απειλείται με κατάρρευση</h1>
      <h2>Κίνδυνος για πεζούς και σκάφη</h2>
      <address><time datetime="2019-11-19T22:42:00+00:00">19 Nov 2019, 22:42</time> by <a rel="author">Παπαδογιαννάκη Βίκυ</a></address>
      <p>
        <b>Σπηλαιώσεις απειλούν το ενετικό λιμάνι στα Χανιά - Υπαρκτός ο κίνδυνος κατάρρευσης μέρους της παραλιακής ακτογραμμής!</b>
      </p>
      <p>Σήμα κινδύνου εκπέμπει το ενετικό λιμάνι των Χανίων, το κρηπίδωμα του οποίου απειλείται με κατάρρευση εξαιτίας σπηλαιώσεων που έχουν εντοπιστεί και καταγραφεί από τη μια μέχρι την άλλη άκρη του.</p>
      <p>Μελέτη που είχε αναθέσει το Λιμενικό Ταμείο Χανίων σε ιδιωτική εταιρεία παραμένει στα συρτάρια από το 2014, ενώ, σύμφωνα με την έκθεση που είχε συνταχθεί, τουλάχιστον 59 σπηλαιώσεις βρίσκονται ακριβώς κάτω από το κρηπίδωμα, με το βάθος τους σε πολλά σημεία να είναι ανησυχητικό.</p>
      <p>Σύμφωνα με τον κ. Αναστάσιο Στράτο, εκπρόσωπο της εταιρείας “Σύγχρονη Ναυτική Εκπαίδευση”, «από το φρούριο του Φιρκά μέχρι τα τελευταία Νεώρια το κρηπίδωμα είναι υποσκαμμένο. Μάλιστα υπάρχουν ορισμένα σημεία του λιμανιού τα οποία είναι πολύ επιβαρυμένα». Οι πιο επικίνδυνες σπηλαιώσεις έχουν εντοπιστεί στο ύψος του Γυαλί Τζαμισί, όπου το βάθος τους φτάνει ακόμη και τα οκτώ μέτρα.</p>
      <p>Όπως εξήγησε ο κ. Στράτος, όταν ανατέθηκε η σχετική μελέτη, συγκροτήθηκε ένα συνεργείο από δύτες και τοπογράφους μηχανικούς που άρχισε τις έρευνες. Όποια σπηλαίωση έβρισκε, την κατέγραφε αναλυτικά σε βάθος, πλάτος και ύψος και ο τοπογράφος αποτύπωνε πάνω στο χάρτη του λιμανιού τις συντεταγμένες, για να ξέρει το Λιμενικό Ταμείο το ακριβές σημείο της κάθε σπηλαίωσης.</p>
      <p>Πέρασαν πέντε ολόκληρα χρόνια και ενδεχομένως οι υπάρχουσες σπηλαιώσεις να έχουν καταστεί πιο επικίνδυνες λόγω της συνέχισης της διάβρωσης. Ο εκπρόσωπος της εταιρείας που το 2014 εκπόνησε τη μελέτη υποστήριξε πως στα επίμαχα σημεία δεν υπάρχουν πλέον τα μπαζώματα που υπήρχαν, οι πέτρες, και οι όγκοι που κρατούσαν το κρηπίδωμα, και έχει μείνει άμμος.</p>
      <p>
        <b>Αναζητούνται λύσεις</b>
      </p>
      <p>Σύμφωνα με τον νέο πρόεδρο του Δημοτικού Λιμενικού Ταμείου Χανίων κ. Μανόλη Κοτσιφάκη, για τα αποτελέσματα της μελέτης του 2014 είναι ενήμερο το Διοικητικό Συμβούλιο και ήδη έχει απευθυνθεί σε ειδικό, προκειμένου να γίνει νέα καταγραφή της κατάστασης και να καθοριστούν οι αναγκαίες παρεμβάσεις. Μάλιστα, μέσα στις επόμενες δέκα ημέρες αναμένεται στα Χανιά εξειδικευμένος επιστήμονας, ο οποίος σε συνεργασία με το Δημοτικό Λιμενικό Ταμείο θα προτείνει συγκεκριμένες λύσεις.</p>
      <figure>
        <img src="https://www.neakriti.gr/files/2019-11-19/xania_spilaioseis1.jpg"/>
      </figure>
      <p>
        <b>Κίνδυνος για πεζούς και σκάφη</b>
      </p>
      <p>
        <b>«Η θάλασσα τρώει το κρηπίδωμα»</b>
      </p>
      <p>Άνθρωποι που δραστηριοποιούνται στο ενετικό λιμάνι γνωρίζουν καλά για τα προβλήματα του κρηπιδώματος. Δεν είναι μάλιστα λίγοι εκείνοι που υποστηρίζουν πως οι Αρχές θα έπρεπε να έχουν ήδη απαγορεύσει την κίνηση οχημάτων στο κρηπίδωμα μπροστά στον κίνδυνο κατάρρευσης. «Είναι πάρα πολύ επικίνδυνο και για τους πεζούς αλλά και για τα σκάφη που δένουν εδώ πέρα, γιατί, αν το “φάει” κι άλλο η θάλασσα, ο λιμενοβραχίονας θα πέσει κάτω», τόνισε χαρακτηριστικά ιδιοκτήτης τουριστικών σκαφών.</p>
      <figure>
        <img src="https://www.neakriti.gr/files/2019-11-19/xania_spilaioseis2.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/hania/1539998/terastia-kumata/"/>
        <a href="https://www.neakriti.gr/article/kriti/hania/1528442/4550-tetragonika-gia-trapezokathismata-sto-enetiko-limani-hanion/"/>
      </related>
    </article>
  </body>
</html>