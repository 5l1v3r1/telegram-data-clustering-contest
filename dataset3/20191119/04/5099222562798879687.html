<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499666-brexit-boris-johnson-promite-serie-scaderi-impozite-pentru-intreprinderi-caz-victorie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T04:17:00+00:00"/>
    <meta property="og:title" content="Brexit: Boris Johnson promite o serie de scăderi de impozite pentru întreprinderi în caz de victorie"/>
    <meta property="og:description" content="Prim-ministrul britanic, Boris Johnson, promite o serie de scăderi de impozite pentru întreprinderi într-un discurs ținut luni la conferința CBI, cea mai importantă organizație patronală"/>
  </head>
  <body>
    <article>
      <h1>Brexit: Boris Johnson promite o serie de scăderi de impozite pentru întreprinderi în caz de victorie</h1>
      <address><time datetime="2019-11-19T04:17:00+00:00">19 Nov 2019, 04:17</time> by <a rel="author">I.B.</a></address>
      <p><b>Prim-ministrul britanic, Boris Johnson, promite o serie de scăderi de impozite pentru întreprinderi într-un discurs ținut luni la conferința CBI, cea mai importantă organizație patronală britanică, în plină campanie pentru alegerile legislative și cu ceva mai mult de două luni înainte de data prevăzută pentru Brexit, potrivit La Libre, citat de Rador. </b><br/><br/>În acest discurs, pe care trebuie să-l rostească în timpul dimineții, șeful guvernului recunoaște că majoritatea conducătorilor de mari companii “nu vor Brexit”, dar că în prezent principala lor preocupare este de a o termina cu incertitudinea unui proces interminabil de ieșire din Uniunea Europeană.<br/><br/>El promite, în caz de victorie la scrutinul din 12 decembrie, “o scădere a taxelor imobiliare pe întreprinderi. O scădere a taxelor patronale. Contribuția la asigurarea de sănătate va scădea cu 1.000 de lire (aproape 1.200 de euro) pentru peste o jumătate de milion de angajatori”, potrivit unor extrase din discursul lui primite de AFP.<br/><br/>Presa britanică evaluează la 1 miliard de lire (aproape 1,2 miliarde de euro) valoarea scăderii de impozite pentru întreprinderi.<br/><br/>Principalul lui rival la alegeri, liderul partidului laburist, Jeremy Corbyn, care face campanie pe un program foarte de stânga, intenționează la rândul lui să prezinte membrilor patronatului reuniți în conferința anuală a CBI (Confederation of British Industry) la Londra ajutoare pentru a finanța “ucenici ai climei”.<br/><br/>Laburiștii au un proiect de 320.000 de ucenici “ai climei” în Anglia în primul mandat, pentru a lupta contra “unei grave penurii de calificări în Marea Britanie” care “va continua să crească din cauza automatizării (din multe meserii) și cu răspunsul necesar la schimbările climatice”.</p>
    </article>
  </body>
</html>