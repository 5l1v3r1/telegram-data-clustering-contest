<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817897/%D8%A7%D8%AD%D8%AA%D9%85%D8%A7%D9%84-%D9%85%D8%B9%D8%A7%D9%81%DB%8C%D8%AA-%D9%BE%D8%B2%D8%B4%DA%A9%D8%A7%D9%86-%D8%AA%D9%85%D8%A7%D9%85-%D9%88%D9%82%D8%AA-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%A7%D8%B2-%D9%BE%D8%B1%D8%AF%D8%A7%D8%AE%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T04:18:34+00:00"/>
    <meta property="og:title" content="احتمال معافیت پزشکان تمام وقت در بیمارستان‌های دولتی از پرداخت مالیات پلکانی"/>
    <meta property="og:description" content="یک عضو کمیسیون بهداشت و درمان مجلس شورای اسلامی از احتمال حذف مالیات پلکانی پزشکان تمام‌وقت در بیمارستان های دولتی در بودجه سال ۱۳۹۹ خبر داد."/>
  </head>
  <body>
    <article>
      <h6 class="kicker">علیجانی بیان کرد</h6>
      <h1>احتمال معافیت پزشکان تمام وقت در بیمارستان‌های دولتی از پرداخت مالیات پلکانی</h1>
      <address><time datetime="2019-11-19T04:18:34+00:00">19 Nov 2019, 04:18</time> by <a rel="author">منیرسادات سیدرضا</a></address>
      <p>یک عضو کمیسیون بهداشت و درمان مجلس شورای اسلامی از احتمال حذف مالیات پلکانی پزشکان تمام‌وقت در بیمارستان های دولتی در بودجه سال ۱۳۹۹ خبر داد.</p>
      <p>محسن علیجانی در گفت‌وگو با ایسنا، در توضیح ورود کمیسیون بهداشت و درمان مجلس شورای اسلامی به موضوع گلایه‌های برخی از پزشکان به مالیات پلکانی اظهار کرد: طبق یکی از تبصره‌های بودجه سال ۱۳۹۸ مالیات پزشکان پلکانی شده است. آنها تا یک سقفی از درآمدشان معاف از مالیات هستند و بعد از آن باید به صورت پلکانی تا ۳۵ درصد مالیات دهند. این اجحاف در حق پزشکانی است که تمام وقت در بیمارستان‌های دولتی کار می‌کنند.</p>
      <p>وی توضیح داد: از ۴۲ هزار پزشک متخصص ۲۰ هزار و ۵۰۰ پزشک در بخش دولتی بوده که ۱۰ هزار و ۵۰۰ نفر از آنها به صورت تمام وقت در بیمارستان‌های دولتی طبابت می‌کنند.</p>
      <p>این عضو کمیسیون بهداشت و درمان مجلس شورای اسلامی با یادآوری این‌که «پزشکان عضو هیات علمی از پرداخت مالیات پلکانی معاف هستند و غالبا نیز در بخش خصوصی کار می‌کنند»، ادامه داد: پزشکانی که به صورت تمام وقت در بیمارستان‌های دولتی مشغول به کار هستند سرمایه بخش دولتی محسوب می‌شوند، لذا ممکن است آنها با ادامه‌ی وضع کنونی در پرداخت مالیات پلکانی دیگر میل به کار کردن تمام وقت در بیمارستان‌های دولتی نداشته باشند که نتیجه نهایی هم به ضرر مردم خواهد بود. با توجه به این موضوع کمیسیون بهداشت ورود کرده تا در بودجه سال ۱۳۹۹ راهکاری اندیشیده شود تا حداقل پزشکان تمام وقت در بیمارستان‌های دولتی از پرداخت مالیات پلکانی معاف شوند.</p>
      <p>علیجانی در پایان با بیان این‌که «در حال حاضر پزشکان علی‌الحساب ۱۰ درصد مالیات می‌دهند»، اظهار کرد: اگر بتوانیم این دسته از پزشکان را از پرداخت مالیات پلکانی در سال ۱۳۹۹ معاف کنیم این احتمال وجود دارد که شمولیت به سال ۱۳۹۸ هم کشیده شود تا آنها از پرداخت مالیات پلکانی در سال جاری هم معاف شوند.</p>
      <p>انتهای پیام</p>
    </article>
  </body>
</html>