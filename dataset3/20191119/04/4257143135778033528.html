<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/19/megis-lehet-vezetes-kozben-kezben-tartott-mobiltelefont-hasznalni"/>
    <meta property="og:site_name" content="infostart"/>
    <meta property="article:published_time" content="2019-11-19T04:00:00+00:00"/>
    <meta property="og:title" content="Mégis lehet vezetés közben kézben tartott mobiltelefont használni"/>
    <meta property="og:description" content="Egy felmérés szerint hiányosak a magyar autósok KRESZ-ismeretei, például egy fontos mobilos kivételt sem tud a többség."/>
  </head>
  <body>
    <article>
      <h1>Mégis lehet vezetés közben kézben tartott mobiltelefont használni</h1>
      <address><time datetime="2019-11-19T04:00:00+00:00">19 Nov 2019, 04:00</time> by <a rel="author">Infostart</a></address>
      <h3>Egy felmérés szerint hiányosak a magyar autósok KRESZ-ismeretei, például egy fontos mobilos kivételt sem tud a többség.</h3>
      <p>Bár a Simple by OTP felhasználók 94 százaléka legalább hetente egyszer volán mögé ül, a KRESZ szabályok pontos betartása mégis sokszor kihívások elé állítja őket – derült ki Pető Attila közlekedési szakértő és az OTP Mobil Kft. közös kvízéből, amelyben mintegy 17 ezer felhasználót kérdeztek meg többek között a parkolásra, elsőbbségadásra, vezetés közbeni mobilhasználatra és a zöld rendszámos autókra vonatkozó szabályokról.</p>
      <p>A kitöltők átlagosan a kérdések felét tudták helyesen megválaszolni, de arra a kérdésre, hogy milyen osztályzatra értékelnék KRESZ-tudásukat, mintegy 70 százalékuk 4-es vagy 5-ös jegyet adott magának. A legnagyobb fejtörést a parkolás és a mobilhasználat szabályai okozzák.</p>
      <p>A legnehezebbnek bizonyult kérdések közé három parkolással kapcsolatos is bekerült:</p>
      <ul>
        <li>A legkevésbé a mozgáskorlátozottakat szállító járműveknek fenntartott helyek szabályozásait ismerik a megkérdezettek. Csaknem 70 százalékuk gondolta úgy, hogy más járművel közlekedve nem teheti ki utasát ezeken a parkolóhelyeken, pedig a KRESZ szerint van erre lehetőségünk.</li>
        <li>Hasonlóan nagy fejtörést okozott, hogy milyen esetben nem kell fizetnünk az egyébként díjköteles parkolási övezetben. A helyes választ – vagyis ha a jármű csomagtartójából a mögöttünk álló másik járműbe pakolunk 20 percen keresztül – alig több mint a válaszadók ötöde találta el.</li>
        <li>A legnagyobb tévhitek közé tartozik a kapukijáróban való várakozás tilalma is: a válaszadók háromnegyede szerint ez minden esetben tilos, pedig valójában megtehetjük, amíg nem akadályozzuk a ki-vagy behajtó járműveket.</li>
      </ul>
      <p>Bár kevesen tudják (a kitöltők 28 százaléka), a KRESZ szerint</p>
      <blockquote>egy esetben lehetséges az utazás közbeni kézben tartott mobilhasználat:</blockquote>
      <p>ha forgalmi okból állunk meg (például piros lámpánál vagy dugóban), ebben a pár percben használhatjuk a telefonunkat. Ilyenkor hívás mellett a navigációs alkalmazást is elindíthatjuk és kezelhetjük, de amint mozgásba kerül az autó, le kell tennünk a készüléket. Fontos, hogy amint egy kicsit is előre gurulunk mobilozás közben, máris szabályt sértettünk, hiszen a jármű halad. Ehhez képest</p>
      <blockquote>a megkérdezettek 72 százaléka úgy véli, hogy soha nem szabad autóvezetés közben kézben tartva használni készülékét.</blockquote>
      <p>A vezetés közbeni mobilhasználat egyébként nemcsak balesetveszélyes, hanem büntetéssel is jár: 10 000 forintos helyszíni bírság és 3 büntetőpont az ára a menet közbeni telefonálásnak. Sőt szabálysértési eljárásban 20 000 forintra emelkedhet a büntetés. A várakozási és tolatási tilalom megszegése is 10-20 000 forintos díjszabást von maga után, ezeknél még drágább a kötelező haladási irány és a balra-jobbra bekanyarodni tilos tábla figyelmen kívül hagyása. Ez 50 000 forint bírsággal jár. A válaszadók kétharmada tisztában van a büntetési tételek egymáshoz viszonyított mértékével, súlyával.</p>
      <p>
        <i>Nyitókép: pexels.com</i>
      </p>
    </article>
  </body>
</html>