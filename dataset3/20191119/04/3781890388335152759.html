<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742419"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:41:00+00:00"/>
    <meta property="og:title" content="'บัคส์' ฟอร์มฮอตบุกอัด 'บุลล์ส' คว้าชัย 4 เกมติด"/>
    <meta property="og:description" content="มิลวอกี บัคส์ ฟอร์มฮอตต่อเนื่อง บุกเชือด ชิคาโก บุลล์ส 115-101 คะแนน ในเกมยัดห่วง เอ็นบีเอ เช้าวันอังคารที่ผ่านมา ทำสถิติชนะ 4 เกมติด และชนะเป็นเกมที่ 8 จาก 9 เกมหลังสุด"/>
  </head>
  <body>
    <article>
      <h1>'บัคส์' ฟอร์มฮอตบุกอัด 'บุลล์ส' คว้าชัย 4 เกมติด</h1>
      <address>
        <time datetime="2019-11-19T04:41:00+00:00">19 Nov 2019, 04:41</time>
      </address>
      <p>
        <b>มิลวอกี บัคส์ ฟอร์มฮอตต่อเนื่อง บุกเชือด ชิคาโก บุลล์ส 115-101 คะแนน ในเกมยัดห่วง เอ็นบีเอ เช้าวันอังคารที่ผ่านมา ทำสถิติชนะ 4 เกมติด และชนะเป็นเกมที่ 8 จาก 9 เกมหลังสุด</b>
      </p>
      <p>ศึกบาสเกตบอล เอ็นบีเอ ช่วงฤดูกาลปกติ เมื่อวันจันทร์ที่ 18 พ.ย. ที่ผ่านมา หรือตรงกับช่วงเช้าวันอังคารตามเวลาประเทศไทย มิลวอกี บัคส์ โชว์ฟอร์มแข็งแกร่งต่อเนื่อง ด้วยการบุกชนะ ชิคาโก บุลล์ส ถึงถิ่น ยูไนเต็ด เซ็นเตอร์ 115-101 คะแนน คว้าชัยเป็นเกมที่ 4 ติดต่อกัน และเป็นการชนะ 8 จาก 9 เกมหลังสุด โดย จานนิส อันเตโตคูมโป ฟอร์เวิร์ดดาวดังของทีมเยือน โชว์ฟอร์มเป็นพระเอก ทำ 33 คะแนน 10 รีบาวด์ เป็นดับเบิ้ล ดับเบิ้ล เกมที่ 13 ติดต่อกัน ซึ่งถือเป็นสถิติต่อเนื่องยาวนานที่สุดของผู้เล่นที่ยังเล่นอยู่ใน เอ็นบีเอ เวลานี้ รองลงมาเป็น บรูค โลเปซ เซ็นเตอร์ของทีมทำ 19 แต้ม 10 รีบาวด์ ช่วยให้ บัคส์ เพิ่มสถิติเป็นชนะ 10 แพ้ 3 รั้งจ่าฝูงของกลุ่มเซ็นทรัล ดิวิชั่น และเป็นอันดับ 2 ของสายตะวันออก ส่วน บุลล์ส ซึ่งเกมนี้ได้แต้มจากตัวสำรองถึง 63 คะแนนนั้น สถิติอยู่ที่ชนะ 4 แพ้ 10 อยู่อันดับสุดท้ายของกลุ่มเดียวกัน<br/>    <br/>ผลคู่อื่น (ชื่อหลังเป็นเจ้าบ้าน) คลีฟแลนด์ คาวาเลียร์ส แพ้ นิวยอร์ก นิกส์ 105-123, อินเดียนา เพเซอร์ส ชนะ บรูคลิน เน็ตส์ 115-86, ชาร์ล็อตต์ ฮอร์เน็ตส์ แพ้ โตรอนโต แรพเตอร์ส 96-132, ปอร์ตแลนด์ เทรล เบลเซอร์ส แพ้ ฮูสตัน ร็อคเก็ตสื 108-132, ซาน อันโตนิโอ สเปอร์ส แพ้ ดัลลัส มาเวอริกส์ 110-117, บอสตัน เซลติกส์ ชนะ ฟีนิกซ์ ซันส์ 99-85, มินนิโซตา ทิมเบอร์วูล์ฟส์ ชนะ ยูทาห์ แจ็ซซ์ 112-102<br/><br/>เครดิตภาพ : AP</p>
    </article>
  </body>
</html>