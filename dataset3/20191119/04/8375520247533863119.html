<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/rosiyski-okupanti-planuyut-znesti-hram-upc-u-jevpatoriji-epifaniy-640831.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T04:58:43+00:00"/>
    <meta property="og:title" content="Російські окупанти планують знести храм УПЦ у Євпаторії, - Епіфаній"/>
    <meta property="og:description" content="Митрополит закликає російську владу схаменутися та припинити злочин проти людських законів"/>
  </head>
  <body>
    <article>
      <h1>Російські окупанти планують знести храм УПЦ у Євпаторії, - Епіфаній</h1>
      <address>
        <time datetime="2019-11-19T04:58:43+00:00">19 Nov 2019, 04:58</time>
      </address>
      <h4>Митрополит закликає російську владу схаменутися та припинити злочин проти людських законів</h4>
      <p>Предстоятель Української православної церкви митрополит Епіфаній заявив, що російські окупанти намагаються знести храм УПЦ в Євпаторії.</p>
      <p>Про це він повідомив на своїй сторінц<a href="https://www.facebook.com/epifaniy/posts/2449520528596835">і у Facebook.</a></p>
      <p>«Архієпископ Сімферопольський і Кримський Климент разом з громадою бореться за право молитися в кафедральному соборі святих Володимира і Ольги в м. Сімферополі, з якого їх насильно викидає російська держава. До цієї «гарячої точки» додалася інша – храм Української Церкви в Євпаторії, який окупаційна влада намагається просто знести», - зазначив Епіфаній.</p>
      <p>Крім цього, митрополит закликав український уряд ухвалити рішення, яке допоможе вирішити питання власності на приміщення собору в Сімферополі.</p>
      <p>«Закликаю український уряд нарешті ухвалити рішення, яке, на жаль, так і не було ухвалене впродовж попередніх років, для розв‘язання питання власності на приміщення собору і єпархіального управління в м. Сімферополі», - заявив церковнослужитель.</p>
      <p>За словами Епіфанія, це продемонструє юридичну та моральну підтримку українській громаді Криму з боку України та дозволить ефективніше захистити її права на міжнародному рівні.</p>
      <p>Також митрополит закликав Росію припинити злочинні діяння проти людських законів.</p>
      <p>«Російську владу знову закликаю – схаменіться і припиніть злочин проти законів людських та Закону Господнього! Згадайте прикру долю радянських атеїстів та не повторюйте їхнього шляху, зазіхаючи на храми Божі», - додав Епіфаній.</p>
      <blockquote><b> Читайте більше: <br/></b><br/>   •  <b><a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">Євстратій Зоря: На черзі друга велика хвиля переходів парафій до Помісної церкви<br/></a></b>    •  <b><a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html">Абревіатура УПЦ офіційно закріплена за помісною церквою (ДОКУМЕНТ)<br/></a></b>    •  <b><a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html">Патріарх Філарет: Епіфаній - помилка моя велика, але не головна...<br/></a></b>   •  </blockquote>
      <related>
        <a href="https://glavcom.ua/tv/okupanti-namagayutsya-znishchiti-ukrajinsku-cerkvu-v-krimu-568922.html"/>
        <a href="https://glavcom.ua/news/u-kijivskomu-patriarhati-rozpovili-yak-okupaciyna-vlada-terpit-ukrajinsku-cerkvu-u-krimu-468319.html"/>
        <a href="https://glavcom.ua/country/incidents/okupanti-vidmovlyayutsya-vidpuskati-zatrimanogo-arhijepiskopa-klimenta-574236.html"/>
      </related>
    </article>
  </body>
</html>