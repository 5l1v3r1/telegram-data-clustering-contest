<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855115/eliminacje-euro-2020-polska-slowenia-stadion-narodowy-jak-wioska-galow-nie-do-zd"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T04:55:48+00:00"/>
    <meta property="og:title" content="Eliminacje Euro 2020. Polska - Słowenia. Stadion Narodowy jak wioska Galów - nie do zdobycia"/>
    <meta property="og:description" content="Stadion Narodowy jest dla rywali reprezentacji Polski jak wioska Galów dla Rzymian - nie do zdobycia. Od ostatniej porażki Biało-Czerwonych w Warszawie minęło 2085 dni. Stołeczny obiekt to najdłużej niezdobyta piłkarska twierdza w Europie."/>
  </head>
  <body>
    <article>
      <h1>Eliminacje Euro 2020. Polska - Słowenia. Stadion Narodowy jak wioska Galów - nie do zdobycia</h1>
      <address><time datetime="2019-11-19T04:55:48+00:00">19 Nov 2019, 04:55</time> by <a rel="author" href="https://sportowefakty.wp.pl/autor/maciej-kmita" target="_blank">Maciej Kmita</a></address>
      <h4>Stadion Narodowy jest dla rywali reprezentacji Polski jak wioska Galów dla Rzymian - nie do zdobycia. Od ostatniej porażki Biało-Czerwonych w Warszawie minęło 2085 dni. Stołeczny obiekt to najdłużej niezdobyta piłkarska twierdza w Europie.</h4>
      <related>
        <a href="https://sportowefakty.wp.pl/pilka-nozna/855049/el-euro-2020-jerzy-brzeczek-beda-zmiany-w-skladzie"/>
      </related>
      <p>Ostatnią porażkę na Stadionie Narodowym reprezentacja Polski poniosła w zupełnie innej epoce. 5 marca 2014 roku, na początku kadencji , Biało-Czerwoni ulegli w towarzyskim meczu Szkocji (0:1).</p>
      <p>Przeciwko Wyspiarzom zagrali m.in. <a href="https://sportowefakty.wp.pl/pilka-nozna/tomasz-brzyski">Tomasz Brzyski</a>, <a href="https://sportowefakty.wp.pl/pilka-nozna/ludovic-obraniak">Ludovic Obraniak</a>, <a href="https://sportowefakty.wp.pl/pilka-nozna/eugen-polanski">Eugen Polanski</a>, <a href="https://sportowefakty.wp.pl/pilka-nozna/michal-maslowski">Michał Masłowski</a> czy <a href="https://sportowefakty.wp.pl/pilka-nozna/marcin-robak">Marcin Robak</a>, dla których były to ostatnie reprezentacyjne podrygi. Na boisku było tylko czterech piłkarzy, którzy są dziś w kadrze: <a href="https://sportowefakty.wp.pl/pilka-nozna/wojciech-szczesny">Wojciech Szczęsny</a>, <a href="https://sportowefakty.wp.pl/pilka-nozna/kamil-glik">Kamil Glik</a>, <a href="https://sportowefakty.wp.pl/pilka-nozna/grzegorz-krychowiak">Grzegorz Krychowiak</a> i <a href="https://sportowefakty.wp.pl/pilka-nozna/mateusz-klich">Mateusz Klich</a>. <a href="https://sportowefakty.wp.pl/pilka-nozna/robert-lewandowski">Roberta Lewandowskiego</a> zabrakło z powodu urazu.</p>
      <p>To był trzeci mecz kadry za kadencji Nawałki i trzeci bez strzelonego gola. Schodzących z boiska reprezentantów Polski kibice pożegnali przeraźliwymi gwizdami. Drużyna narodowa rodziła się w bólach. Nic nie zapowiadało tego, że zespół Nawałki awansuje do Euro 2016, nie mówiąc o stylu, w jakim to zrobił.</p>
      <p>
        <b>Polska niegościnność</b>
      </p>
      <p>Tymczasem siedem miesięcy później Biało-Czerwoni pokonali na Stadionie Narodowym Niemców (2:0), którzy przylecieli do Warszawy jako świeżo upieczeni mistrzowie świata. To był mecz-symbol - mit założycielski drużyny Nawałki, która dotarła do ćwierćfinału mistrzostw Europy.</p>
      <p>I początek wspaniałej, trwającej do dziś serii spotkań bez porażki na Stadionie Narodowym. Licząc od meczu z Niemcami, reprezentacja Polski nie przegrała żadnego z 17 ostatnich rozegranych w Warszawie spotkań - aż 14 z nich wygrała, a trzy zremisowała. Strzeliła w nich 49 goli, tracąc raptem 12, w tym ani jednego w sześciu ostatnich meczach.</p>
      <p>
        <b>
          <a href="https://sportowefakty.wp.pl/pilka-nozna/855021/eliminacje-euro-2020-dariusz-tuzimek-trzeba-jechac-po-medal-felieton">Czytaj również -&gt; Dariusz Tuzimek: Jechać po medal</a>
        </b>
      </p>
      <p>Stadion Narodowy to zdecydowanie najdłużej niezdobyta piłkarska twierdza w Europie. Od ostatniej porażki Biało-Czerwonych na stołecznym minęło 2085 dni, a od inicjującego świetną serię meczu z Niemcami - 1865. W tym czasie nawet Francuzi na Stade de France czy Anglicy na Wembley byli bardziej gościnni dla rywali.</p>
      <p>
        <b>Narodowy i długo, długo nic</b>
      </p>
      <p>Drugim najdłużej niezdobytym stadionem na Starym Kontynencie jest brukselski Stadion Króla Baudouina I. Belgowie ostatni raz przegrali w swoim domu 1 września 2016 roku z Hiszpanią, a ich seria spotkań bez porażki trwa od 7 października 2016 roku, czyli dwa lata krócej od tej śrubowanej przez reprezentację Polski.</p>
      <p>Kolejne miejsca na liście zajmują norweski Ulevaal Stadion w Oslo i duński Parken Stadion w Kopehadze. Dopiero dalej znajdziemy uchodzące za świątynie francuskiego i angielskiego futbolu Stade de France i Wembley. Aż trudno w to uwierzyć, ale spośród drużyn narodowych, które mają swój stały dom, jeszcze tylko dwie nie dały się w nim pokonać od co najmniej roku - Irlandia i Walia.</p>
      <p>
        <b>Najdłużej niezdobyte stadiony europejskich drużyn narodowych:</b>
      </p>
      <table bordered="">
        <tr>
          <th>#</th>
          <th>Stadion</th>
          <th>Reprezentacja</th>
          <th>Dni od ostatniej porażki</th>
        </tr>
        <tr>
          <td>1.</td>
          <td>Stadion Narodowy w Warszawie</td>
          <td>Polska</td>
          <td>2085</td>
        </tr>
        <tr>
          <td>2.</td>
          <td>Stadion Króla Baudouina I w Brukseli</td>
          <td>Belgia</td>
          <td>1174</td>
        </tr>
        <tr>
          <td>3.</td>
          <td>Ullevaal Stadion w Oslo</td>
          <td>Norwegia</td>
          <td>1171</td>
        </tr>
        <tr>
          <td>4.</td>
          <td>Parken Stadion w Kopenhadze</td>
          <td>Dania</td>
          <td>1134</td>
        </tr>
        <tr>
          <td>5.</td>
          <td>Stade de France w Paryżu</td>
          <td>Francja</td>
          <td>606</td>
        </tr>
        <tr>
          <td>6.</td>
          <td>Wembley Stadium w Londynie</td>
          <td>Anglia</td>
          <td>437</td>
        </tr>
        <tr>
          <td>7.</td>
          <td>Aviva Stadium w Dublinie</td>
          <td>Irlandia</td>
          <td>399</td>
        </tr>
        <tr>
          <td>8.</td>
          <td>Cardiff Stadium w Cardiff</td>
          <td>Walia</td>
          <td>368</td>
        </tr>
      </table>
      <p>Warto jednak wspomnieć, że nie wszystkie drużyny narodowe na Starym Kontynencie rozgrywają swoje domowe spotkania, albo przynajmniej ich większość, na tym samym stadionie. Na przykład Chorwaci, Hiszpanie, Niemcy, Portugalczycy, Szwajcarzy, Ukraińcy czy Włosi wędrują od miasta do miasta i trudno wskazać obiekt, który można uznać - jak Stadion Narodowy dla Polski - za ich dom.</p>
      <p>Jako taki cyrk obwoźny najlepiej radzą sobie Włosi, którzy ostatniej porażki przed własną publicznością doznali 1 września 2016 roku, kiedy w Bari ulegli Francji. Natomiast Biało-Czerwoni poza Stadionem Narodowym nie są tak mocni jak w stolicy. Odkąd śrubują serię w Warszawie, w innych polskich miastach doznali sześciu porażek.</p>
      <p>
        <b>Krok od rekordu</b>
      </p>
      <p>Ostatni raz ze Stadionu Narodowego reprezentanci Polski schodzili pokonani 5 marca 2014 roku, ale licząc tylko mecze o stawkę, nie przegrali na stołecznym obiekcie rok dłużej - od 26 marca 2013 roku, kiedy w el. MŚ 2014 zespół <a href="https://sportowefakty.wp.pl/pilka-nozna/waldemar-fornalik">Waldemara Fornalika</a> pokonał San Marino (2:0). 15 kolejnych domowych spotkań w eliminacjach MŚ albo ME to aż 12 zwycięstw i trzy remisy.</p>
      <p>W trakcie tej serii Biało-Czerwoni zdobyli 42 z 48 możliwych do zdobycia punktów. Na tarczy ze stolicy wyjeżdżali też Niemcy, Gruzini, Gibraltarczycy, Irlandczycy, Duńczycy, Ormianie, Rumuni, Kazachowie, Czarnogórcy, Łotysze, Izraelczycy i Macedończycy. W ostatnich sześciu latach remis w meczu o punkty w Warszawie udało się wywalczyć tylko Czarnogórcom, Szkotom i Austriakom.</p>
      <p>
        <b>
          <a href="https://sportowefakty.wp.pl/pilka-nozna/854829/eliminacje-euro-2020-byc-jak-kazimierz-deyna-robert-lewandowski-goni-legende">Czytaj również -&gt; Lewandowski - być jak Deyna</a>
        </b>
      </p>
      <p>W październikowym meczu z Macedonią (2:0) drużyna <a href="https://sportowefakty.wp.pl/pilka-nozna/jerzy-brzeczek">Jerzego Brzęczka</a> wyrównała reprezentacyjny rekord pod względem domowych spotkań bez porażki w eliminacjach mistrzostw świata i Europy, który został ustanowiony w latach 1973-1983, a we wtorek może go pobić. Wystarczy, że na zakończenie eliminacji Euro 2020 co najmniej zremisuje ze Słowenią.</p>
      <p>Początek spotkania o godz. 20:45.</p>
      <p>
        <a href="https://sportowefakty.wp.pl/pilka-nozna/relacja/94715/polska-slowenia">Relacja Live<br/></a>
        <br/>
        <br/>
        <b>
          <a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020">Oglądaj na żywo mecz eliminacji do Euro 2020 Polska - Słowenia. Już we wtorek od godz. 20:30!</a>
        </b>
      </p>
      <p>WP SportoweFakty</p>
    </article>
  </body>
</html>