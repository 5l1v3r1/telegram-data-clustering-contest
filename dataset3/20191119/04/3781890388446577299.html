<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742410"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:03:00+00:00"/>
    <meta property="og:title" content="12 รร.ภาคตะวันออกและปริมณฑลร่วมบู๊ 'คิงเพาเวอร์คัพ'"/>
    <meta property="og:description" content="12 โรงเรียนจากภาคตะวันออกและปริมณฑล เข้าร่วมการฟาดแข้งศึกฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคตะวันออกและปริมณฑล 19-22 พ.ย. นี้ เพื่อเฟ้นหา 2 ทีมตัวแทน ลุยรอบชิงแชมป์ประเทศไทย ในเดือน ม.ค. ปีหน้า"/>
  </head>
  <body>
    <article>
      <h1>12 รร.ภาคตะวันออกและปริมณฑลร่วมบู๊ 'คิงเพาเวอร์คัพ'</h1>
      <address>
        <time datetime="2019-11-19T04:03:00+00:00">19 Nov 2019, 04:03</time>
      </address>
      <slideshow>
        <figure>
          <img src="https://www.dailynews.co.th/admin/upload/20191119/news_mBjaxqhoNc111447_533.jpg?v=20191119127"/>
        </figure>
        <figure>
          <img src="https://www.dailynews.co.th/admin/upload/20191119/news_ycPONIUdKx111446_533.jpg?v=20191119127"/>
        </figure>
        <figure>
          <img src="https://www.dailynews.co.th/admin/upload/20191119/news_PZwDajCFpn111447_533.jpg?v=20191119127"/>
        </figure>
      </slideshow>
      <p>
        <b>12 โรงเรียนจากภาคตะวันออกและปริมณฑล เข้าร่วมการฟาดแข้งศึกฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคตะวันออกและปริมณฑล 19-22 พ.ย. นี้ เพื่อเฟ้นหา 2 ทีมตัวแทน ลุยรอบชิงแชมป์ประเทศไทย ในเดือน ม.ค. ปีหน้า</b>
      </p>
      <p>กลุ่มบริษัท คิง เพาเวอร์ จัดการแข่งขันฟุตบอลเยาวชน คิง เพาเวอร์ คัพ 2019/20 รุ่นอายุไม่เกิน 15 ปี ภายใต้แนวคิด เดอะเบส ยู-15 ทัวร์นาเม้นต์ “THE BEST U-15 TOURNAMENT” ชิงเงินรางวัลทุนการศึกษาสูงสุด 1 ล้านบาท และเฟ้นหาสุดยอดเยาวชนไทยฝีเท้าดีจำนวน 10 คน เพื่อเข้าร่วมโครงการนักเตะเยาวชน “ฟ็อกซ์ ฮันท์” รุ่นที่ 5 ไปฝึกทักษะฟุตบอลแบบมืออาชีพ ที่สโมสร เลสเตอร์ ซิตี้ ประเทศอังกฤษ เป็นเวลา 2 ปีครึ่ง โดยล่าสุด มีการแถลงข่าวประชุมผู้จัดการทีมที่ผ่านรอบเพลย์ออฟ เพื่อเข้าร่วมการแข่งขันรอบภูมิภาคโซนภาคตะวันออกและปริมณฑล จำนวนทั้งสิ้น 12 ทีม ในช่วงระหว่างวันที่ 19-22 พฤศจิกายน 2562  ณ ชลบุรี สเตเดี้ยม จังหวัดชลบุรี<br/><br/>โดยนาย อุดมศักดิ์  เจริญวุฒิ ตำแหน่งรองนายกองค์การบริหารส่วนจังหวัดชลบุรี ในฐานะประธานในพิธีการประชุมทีม ได้กล่าวต้อนรับตัวแทนจากทั้ง 12 ทีมในโซนภาคตะวันออกและปริมณฑล พร้อมทั้งขอบคุณฝ่ายจัดการแข่งขันและกลุ่มบริษัท คิง เพาเวอร์ ที่เลือกใช้สนาม ชลบุรี สเตเดี้ยม ซึ่งเป็นสนามที่องค์การบริหารส่วนจังหวัดชลบุรีสร้างขึ้นมา โดยการควบคุมดูแลของท่าน วิทยา คุณปลื้ม นายกองค์การบริหารส่วนจังหวัดชลบุรี ที่ได้ให้ความสำคัญและสนับสนุนกีฬาฟุตบอลมาโดยตลอด <br/><br/>การแข่งขันฟุตบอลเยาวชน คิง เพาเวอร์ คัพ รุ่นอายุไม่เกิน 15 ปี ถือเป็นรายการที่น่าให้การสนับสนุน เพราะเด็กๆที่ผ่านการแข่งขันรายการนี้ ยังสามารถต่อยอดไปยังกลุ่มอายุต่างๆได้อีกในอนาคต และที่สำคัญที่สุดสำหรับการแข่งขันครั้งนี้ ก็คือการที่ คิง เพาเวอร์ มีรางวัลสำหรับทีมชนะเลิศถึง 1 ล้านบาท และยังเป็นการมอบโอกาสดีๆให้กับเยาวชน เพราะทีมงานจากสโมสร เลสเตอร์ ซิตี้ จะเข้ามาชมฝีเท้าของเด็กๆด้วยตัวเอง และยังมีการคัดเลือกผู้เล่นจำนวน 10 คนเข้าสู่โครงการ ฟ็อกซ์ฮันท์ รุ่นที่ 5 ด้วย ก็อยากให้ทุกคนแสดงความสามารถออกมาอย่างเต็มที่และขอให้ทุกทีม นักกีฬาทุกคน โชคดีในการแข่งขันครั้งนี้ <br/><br/>ด้าน อดัม ฟ็อกซ์ นักวิเคราะห์ผู้เล่นทีมชุดใหญ่ สโมสรฟุตบอล เลสเตอร์ ซิตี้ ประเทศอังกฤษ กล่าวว่า “นี่เป็นปีที่ 3 ที่ผมได้มาดูฟอร์มผู้เล่นในการแข่งขัน คิง เพาเวอร์ คัพ ทุกๆปีมาตรฐานของการจัดแข่งขัน รวมไปถึงมาตรฐานของผู้เล่น มีการพัฒนาขึ้น สิ่งที่ผมจะได้เห็นในสนามโซนภาคตะวันออกและปริมณฑล เป็นแค่ส่วนหนึ่งของผลพวงที่มาจากการฝึกซ้อมอย่างหนัก ทั้งในและนอกสนามของผู้เข้าแข่งขัน เพราะฉะนั้นผมจะถือโอกาสนี้ อวยพรให้ทุกคนทำผลงานให้เต็มที่ สมกับที่ใช้เวลาฝึกฝนและทำงานอย่างหนัก เพื่อที่จะได้ลงเล่นในรายการนี้ และมั่นใจว่าในอนาคต น้องๆหลายคนที่ได้เข้าแข่งขัน จะได้ก้าวขึ้นไปเป็นนักฟุตบอลอาชีพ สุดท้ายนี้ขอให้ทุกคนโชคดีกับการแข่งขันครั้งนี้" <br/><br/>ขณะที่ จ.อ.ดร.ปรีชาพัฒน์ ปยุตเรืองกิตติ์ ผู้ช่วยหัวหน้าทีมคัดเลือก KING POWER CUP 2019/20 ประเทศไทย ได้กล่าวแสดงความยินดีกับทั้ง 12 ทีมที่ผ่านเข้ามาในรอบภูมิภาค พร้อมทั้งกล่าวทักทายผู้เข้าร่วมการแข่งขัน โดยเปิดเผยว่า สำหรับผม ได้รับมอบหมายให้มา Scout นักฟุตบอลระดับ ซึ่งมีทีมงานประกอบไปด้วย 2 อดีตนักเตะทีมชาติไทยทั้ง ดาวยศ ดารา และ นิรุจน์ สุระเสียง ที่จะมาดูแลการ Scout ฟอร์มการเล่นของน้องๆ และร่วมงานกับ ทีมงานของ เลสเตอร์ ซิตี้ ในการคัดเลือกผู้เล่นเข้าสู่โครงการ ฟ็อก ฮันท์ รุ่นที่ 5 ก็ขอให้ทุกคนโชคดี" <br/><br/>โดยการแบ่งสายการแข่งขันศึก “คิง เพาเวอร์ คัพ 2019/20” รอบภูมิภาคโซนภาคตะวันออกและปริมณฑล ประกอบไปด้วย สาย A รร.สายมิตรศึกษา จ.ปราจีนบุรี, รร.สวนกุหลาบนนทบุรี จ.นนทบุรี, รร.สามโคก อบจ.ปทุมธานี จ.ปทุมธานี สาย B รร.เมืองพัทยา 1 (เชิญ พิศยบุตรราษฎร์บำเพ็ญ) จ.ชลบุรี, รร.สวนป่าเขาชะอางค์ จ.ชลบุรี, รร.โพธินิมิตรวิทยาคม จ.นนทบุรี สาย C รร.ปทุมวิไล จ.ปทุมธานี, รร.อ่างศิลาพิทยาคม จ.ชลบุรี, รร.ท่าข้ามพิทยาคม จ.ชลบุรี สาย D รร.นนทบุรีวิทยาลัย จ.นนทบุรี, รร.พลูตาหลวงวิทยา อบจ.ชบ6 จ.ชลบุรี, รร.วัดเขียนเขต จ.ปทุมธานี    <br/><br/>สำหรับโปรแกรมการแข่งขันรอบภูมิภาคโซนภาคตะวันออกและปริมณฑล นัดแรก วันที่ 19 พฤศจิกายน 2562 ณ สนาม ชลบุรี สเตเดี้ยม มีการแข่งขัน 4 คู่ประกอบไปด้วย คู่ที่ 1 เวลา 10.00 น. รร.สายมิตรศึกษา จ.ปราจีนบุรี พบ รร.สวนกุหลาบนนทบุรี จ.นนทบุรี คู่ที่ 2 เวลา 11.30 น. รร.เมืองพัทยา 1 (เชิญ พิศยบุตรราษฎร์บำเพ็ญ) จ.ชลบุรี พบ รร.สวนป่าเขาชะอางค์ จ.ชลบุรี คู่ที่ 3 เวลา 14.00 น. รร.ปทุมวิไล จ.ปทุมธานี พบ รร.อ่างศิลาพิทยาคม จ.ชลบุรี คู่ที่ 4 เวลา 15.30 น. รร.นนทบุรีวิทยาลัย จ.นนทบุรี พบ รร.พลูตาหลวงวิทยา อบจ.ชบ6 จ.ชลบุรี<br/><br/>ทั้งนี้ การแข่งขันศึก คิง เพาเวอร์ คัพ 2019/20 รอบชิงแชมป์ประเทศไทย (รอบ 16 ทีมสุดท้าย) จะทำการแข่งขัน ณ สนามซ้อม เอสซีจี เมืองทอง ยูไนเต็ด จ.นนทบุรี ระหว่างวันที่ 12-17 มกราคม 2563 ส่วนนัดชิงชนะเลิศ จะทำการแข่งขัน ในวันที่ 19 มกราคม 2563 ณ สนามศุภชลาศัย กรุงเทพมหานคร</p>
    </article>
  </body>
</html>