<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/hazai_sztar/zalatnay-cini-komar-laszlo/"/>
    <meta property="og:site_name" content="FEMINA"/>
    <meta property="article:published_time" content="2019-11-19T04:50:05+00:00"/>
    <meta property="og:title" content="Komár László feleségül kérte Zalatnay Saroltát - A házasságra ezért nem került sor"/>
    <meta property="og:description" content="Zalatnay Sarolta elárulta, három év után miért mondott nemet Komár Lászlónak."/>
  </head>
  <body>
    <article>
      <h1>Komár László feleségül kérte Zalatnay Saroltát - A házasságra ezért nem került sor</h1>
      <h2>Zalatnay Sarolta elárulta, három év után miért mondott nemet Komár Lászlónak.</h2>
      <address><time datetime="2019-11-19T04:50:05+00:00">19 Nov 2019, 04:50</time> by <a rel="author">Szántó Nóra</a></address>
      <p><b>Zalatnay Sarolta</b> a ’60-as években fiatalon, mindössze 16 évesen találkozott először Komár Lászlóval. Az énekes és zenekara, a Scampoló abban a gimnáziumban lépett fel, ahol az énekesnő a tanulmányait folytatta. Mivel már akkor is az volt az álma, hogy a zenével foglalkozzon, megkérdezte a frontembertől, nincs-e szükségük énekesnőre. Miután kiderült, milyen hangi adottságokkal rendelkezik, egyből el is kezdték a közös munkát.</p>
      <p>Komár László a szárnyai alá vette Zalatnay Saroltát, és a munkakapcsolat idővel szerelemmé változott át. Zalatnay Cini bevallása szerint nagyon szerelmes volt Komárba, olyannyira komoly volt a kapcsolatuk, hogy még a házasság is felvetődött. </p>
      <figure>
        <img src="https://kep.cdn.indexvas.hu/1/0/3041/30413/304136/30413621_48df2f521bdd3642faffcf8946311b27_wm.jpg"/>
        <figcaption>
          <cite>Fotó: Life Tv/Nyugi!Köztünk marad</cite>
        </figcaption>
      </figure>
      <p>- Kaptam egy nagyon szép jegygyűrűt, és akkor bedobta, hogy "Feleség vagy énekesnő?" Én meg nem értettem, hogy miért nem mindkettő? Azt mondta, nem, mivel neki család kell, feleség, gyerekek. Hiába mondtam neki, hogy nekem az is belefér! - mesélte Cini a Life TV, <a href="https://lifetv.hu/teljes-adasok/2019/11/15/komar-laszlo-korabban-megkerte-zalatnay-cini-kezet/246"><b>Nyugi! Köztünk marad</b></a> című műsorában.</p>
      <figure>
        <iframe src="https://www.youtube.com/embed/me8ptkyj3tA" width="560" height="315" data-service="Youtube" scrolling="no"/>
      </figure>
      <p>Végül úgy döntött, nemet mond Komár Lászlónak, mivel ez a hozzáállás nem tetszett neki. Ezután indult be énekesnői karrierje. Az 1966-os Táncdalfesztiválon második helyezést ért el Nem várok holnapig című dalával. Később háromszor ment férjhez, de mindegyik házassága válással végződött. </p>
      <h3>Zalatnay Sarolta levetkőzött a Playboy magazinnak</h3>
      <p>2001-ben, 53 évesen dobta le a textilt Zalatnay Cini a Playboy magazinnak, három utánnyomás is készült a számból. Az énekesnő azóta sem bánta meg, hogy modellt állt.</p>
      <figure>
        <img src="https://kep.index.hu/1/0/2684/26841/268414/26841403_2058087_3826ac4a681e6fd89f14fccb3d4635d5_wm.jpg"/>
        <figcaption>
          <a href="https://femina.hu/hazai_sztar/zalatnay-sarolta-playboy/">Nézegess képeket! 5 kép<br/><b>A magyar énekesnő 53 évesen vetkőzött le a Playboy magazinnak</b></a>
        </figcaption>
      </figure>
    </article>
  </body>
</html>