<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skorohod-nazvala-uhvaleni-slugami-narodu-lobistski-zakoni-640825.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T04:15:17+00:00"/>
    <meta property="og:title" content="Скороход назвала ухвалені «слугами народу» лобістські закони"/>
    <meta property="og:description" content="Народні депутати монобільшості прийняли закон, яким скасовується перелік підприємств, які не підлягають приватизації"/>
  </head>
  <body>
    <article>
      <h1>Скороход назвала ухвалені «слугами народу» лобістські закони</h1>
      <address>
        <time datetime="2019-11-19T04:15:17+00:00">19 Nov 2019, 04:15</time>
      </address>
      <h4>Народні депутати монобільшості прийняли закон, яким скасовується перелік підприємств, які не підлягають приватизації</h4>
      <p>Серед лобістських законів, які ухвалила Верховна Рада України поточного скликання, такі: закон про скасування пайової участі, судовий закон та закон, яким скасовується перелік підприємств, які не підлягають приватизації.</p>
      <p>Про це в ефірі програми «HARD з Влащенко» <a href="https://zik.ua/news/2019/11/18/anna_skorokhod_nazvala_ukhvaleni_u_radi_lobistski_zakony_945411">на телеканалі ZIK </a>заявила народна депутатка (позафракційна) Анна Скороход.</p>
      <p>«Почну з переліку підприємств на приватизацію. Це ж під когось все робиться. Я думаю, це під великі міжнародні організації, компанії, які хочуть контролю над серйозними підприємствами, які можна назвати«кровоносною системою України». Також, знаємо, була скасована пайова участь... Нагадаю, що це одноразовий збір, який платить забудовник у місцевий бюджет.... Так от тепер ніхто нічого вже більше платити не буде», – сказала Анна Скороход.</p>
      <p>Вона наголосила, що, якщо боялися, що місцеві бюджети використовують ці кошти не за призначенням, то треба було просто прописати, що певний відсоток платиться усіма забудовниками під статтю про інфраструктуру і не може бути перекинутий на інші цілі.</p>
      <p>«Все, ми вилікували систему, корупції тут не буде», – заявила Анна Скороход.</p>
      <p>Ведуча попросила в Анни Скороход назвати інші лобістські закони.</p>
      <p>«У мене питання до судового закону, який був ухвалений, адже я читала висновки Венеціанської комісії, яка чітко написала – не можна. Адже там є повне підпорядкування суддів. А в нас судовий орган незалежний. А там створюється якась комісія, яка може суддів виключати по своєму рішенню», – сказала Скороход.</p>
      <p>Раніше у п'ятницю фракція «Слуги народу» <a href="https://glavcom.ua/country/society/slugi-narodu-na-zasidanni-frakciji-virishili-dolyu-skorohod-i-polyakova-640107.html">вирішила виключити зі складу депутатів Антона Полякова і Анну Скороход</a>.</p>
      <p>Нагадаємо, під час засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html">Арахамія заявив, що Скороход пропонувала хабар</a> народним депутатам і має намір ініціювати її виключення з фракції.</p>
      <p>До відома, спікер парламенту Дмитро <a href="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html">Разумков прокоментував ситуацію навколо депутатки Скороход.</a> Голова Ради підкреслив, що не може стверджувати, чи винен чоловік Скороход, чи ні.</p>
      <blockquote><b>Читайте також статтю:<br/></b>   •  <b><a href="https://glavcom.ua/country/politics/slugi-narodu-minus-dva-za-shcho-vignali-annu-skorohod-ta-antona-polyakova-640264.html">«Слуги народу»: мінус два. За що вигнали Анну Скороход та Антона Полякова</a></b></blockquote>
      <related>
        <a href="https://glavcom.ua/news/razumkov-zapevnyaje-shcho-derzhbyudzhet-2020-budut-doopracovuvati-640815.html"/>
        <a href="https://glavcom.ua/country/society/hto-ckuje-ukrajinskih-chinovnikiv-profspilka-derzhsluzhbovciv-pereynyalasya-bulingom-na-robochomu-misci-640256.html"/>
        <a href="https://glavcom.ua/columns/tmarusyk/ze-komanda-zrobila-chergoviy-vorozhiy-do-ukrajinskoji-movi-krok-640636.html"/>
      </related>
    </article>
  </body>
</html>