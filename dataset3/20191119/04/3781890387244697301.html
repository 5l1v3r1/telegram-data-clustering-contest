<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742416"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:42:00+00:00"/>
    <meta property="og:title" content="แฟนพันธุ์แท้แจ่วฮ้อนคาใจ 'ผ้าขี้ริ้ว'จริง-ปลอม!ทำท้องร่วง"/>
    <meta property="og:description" content="หนุ่มบุรีรัมย์แฟนพันธุ์แท้กินแจ่วฮ้อนคาใจ กิน 'ผ้าขี้ริ้ว-สไบนาง' แล้วรู้สึกผิดปกติ ใสและแข็งคล้ายพลาสติกแต่ไม่ใช่ ทั้งยังทำท้องร่วงทั้งบ้าน ยันไม่คิดใส่ร้ายเพราะเป็นร้านประจำ"/>
  </head>
  <body>
    <article>
      <h1>แฟนพันธุ์แท้แจ่วฮ้อนคาใจ 'ผ้าขี้ริ้ว'จริง-ปลอม!ทำท้องร่วง</h1>
      <address>
        <time datetime="2019-11-19T04:42:00+00:00">19 Nov 2019, 04:42</time>
      </address>
      <p>
        <b>หนุ่มบุรีรัมย์แฟนพันธุ์แท้กินแจ่วฮ้อนคาใจ กิน "ผ้าขี้ริ้ว-สไบนาง" แล้วรู้สึกผิดปกติ ใสและแข็งคล้ายพลาสติกแต่ไม่ใช่ ทั้งยังทำท้องร่วงทั้งบ้าน ยันไม่คิดใส่ร้ายเพราะเป็นร้านประจำ</b>
      </p>
      <p>เมื่อวันที่ 19 พ.ย. เฟชบุ๊กชื่อ @กาญจนาก่อสร้าง ได้โพสต์คลิปภาพหม้อแจ่วฮ้อนที่นั่งกินกันทั้งครอบครัวพร้อมกับเอาสะใบนาง(เครื่องในวัว)มาอธิบายถามว่าเป็นของปลอมหรือไม่ ก่อนจะใช้ไฟแช็กมาจุดโชว์ประกอบคำอธิบาย โดยระบุข้อความว่า <b><i>"เจอมากับตัวแจ่วฮ้อนบุรีรัมย์ สไบนาง...ปลอม ใครก็ได้ช่วยตรวจสอบที...พิกัดทางรถไฟ"</i></b><br/><br/>ผู้สื่อข่าวที่ติดต่อไปหาเพื่อสอบถาม นายสุทัศน์ นิกูลรัมย์ อายุ 29 ปี ชาวบ้านเมืองต่ำ ต.จรเข้มาก อ.ประโคนชัย จ.บุรีรัมย์ คนโพส เล่าว่า ตนมีอาชีพรับเหมา เมื่อวันที่ 12 พ.ย.ได้ตีรถจาก อ.ประโคนชัย ไปซื้อแจ่วฮ้อนร้านดังร้านหนึ่งในตัวเมืองบุรีรัมย์เพราะเป้นของโปรดประจำบ้าน และเคยซื้อมากินเป็นประจำเวลากลับมาเยี่ยมบ้าน โดยสั่งซื้อเป็นชุดใหญ่สุดราคาชุดละ 500 บาท จากนั้นก็หิ้วแจ่วฮ้อนไปกินกับครอบครัวในเวลาค่ำ ทุกคนกินอย่างเอร็ดอร่อย แต่มาสังเกตว่าเวลาเคี้ยวสะใบนาง หรือผ้าขี้ริ้ว หรือเครื่องในวัว ที่ร้านให้มาผสมกับเนื้อวัว รู้สึกเหนียวผิดปกติเหมือนจะกัดไม่ขาด แต่ก็พยายามกลืนเพราะเสียดายของ</p>
      <figure>
        <img src="https://www.dailynews.co.th/admin/upload/20191119/news_IBJdqZXbCC114138_533.jpg?v=20191119135?v=2939"/>
      </figure>
      <p>"พอถามไปถามมาก็พบว่าทุกคนรู้สึกเหมือนกันจึงเอาสะใบนางที่เหลือมาส่องไฟดู มันก็ใสคล้ายพลาสติก เมื่อเอามีขยี้ก็แข็งดังกร๊อบแกร๊บ จะเป็นแป้งก็ไม่ใช่ จะเป็นพลาสติกก็ไม่เชิงจึงเอาไฟแช็คมาจุดดู พบว่ามีกลิ่นเหม็น แต่ไม่เหม็นเหมือนพลาสติกจึงพากันหยุดกินเพราะกลัวเป็นอันตราย หลังจากนั้นตกกลางคืนทุกคนต่างท้องร่วงเหมือนกันหมด เราไม่อยากจะโทษใคร แค่อยากให้หน่วยงานช่วยตรวจสอบทีว่ามันคืออะไร อันตรายแค่ไหนและยังมีขายอีกหรือไม่ ขอยืนยันด้วยศักดิ์ศรีว่าไม่ได้ใส่ร้ายร้านแจ่วฮ้อนเพราะผมเป็นแฟนพันธุ์แท้ของแจ้งฮ้อน รวมทั้งเป็นลูกค้าประจำร้านนี้ด้วย".</p>
      <figure>
        <iframe src="https://www.youtube.com/embed/ykUTbFYiQRw" width="640" height="360" data-service="Youtube" scrolling="no"/>
      </figure>
    </article>
  </body>
</html>