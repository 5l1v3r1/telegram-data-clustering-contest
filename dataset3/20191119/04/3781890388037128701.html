<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742409"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:07:00+00:00"/>
    <meta property="og:title" content="&quot;บิ๊กตู่&quot;52มิลฯ.!!เขินถูกหลอกวัดข้อมือเทียบไซส์&quot;ถุงยาง&quot;"/>
    <meta property="og:description" content="นายกฯ เขินถูกหลอกวัดขนาดข้อมือเทียบไซส์ถุงยาง  พบขนาด 52 มม.. ด้าน'หมอตี๋' 56 มม. ก่อนประชาสัมพันธ์โครงการมหกรรมผ้าไหมไทย ขอสังคมอย่านิ่งดูดาย วอนช่วยทำสิ่งดีๆ-ลดความขัดแย้งในบ้านเมือง รัฐบาลทำคนเดียวไม่ได้"/>
  </head>
  <body>
    <article>
      <h1>"บิ๊กตู่"52มิลฯ.!!เขินถูกหลอกวัดข้อมือเทียบไซส์"ถุงยาง"</h1>
      <address>
        <time datetime="2019-11-19T04:07:00+00:00">19 Nov 2019, 04:07</time>
      </address>
      <p>
        <b>นายกฯ เขินถูกหลอกวัดขนาดข้อมือเทียบไซส์ถุงยาง  พบขนาด 52 มม.. ด้าน"หมอตี๋" 56 มม. ก่อนประชาสัมพันธ์โครงการมหกรรมผ้าไหมไทย ขอสังคมอย่านิ่งดูดาย วอนช่วยทำสิ่งดีๆ-ลดความขัดแย้งในบ้านเมือง รัฐบาลทำคนเดียวไม่ได้</b>
      </p>
      <p>เมื่อวันที่ 19 พ.ย. ที่ทำเนียบรัฐบาล พล.อ.ประยุทธ์ จันทร์โอชา นายกรัฐมนตรีและรมว.กลาโหม เป็นประธานการประชุมคณะรัฐมนตรี (ครม.) โดยก่อนการประชุมเมื่อเวลา 08.30 น.นายสาธิต ปิตุเตชะ รมช.สาธารณาสุข นำคณะผู้บริหารเข้าพบนายกรัฐมนตรีเพื่อเยี่ยมชมนิทรรศการ พร้อมรณรงค์กิจกรรม “ส้วมปลอดภัย สุขใจทุกคน (Safe Toilets for All) เนื่องในวันส้วมโลก ประจำปี 2562 โดยนายกรัฐมนตรีได้เชิญชวนให้ทุกคนร่วมใจ รักษาสุขอนามัย และคุณภาพของส้วมสาธารณะ จากนั้นกรมควบคุมโรคร่วมกับสภากาชาดไทย เข้าพบนายกรัฐมนตรี เพื่อประชาสัมพันธ์รณรงค์วันเอดส์โลก ในวันที่ 1 ธ.ค. 2562 ซึ่งถือเป็นวาระสำคัญที่ทั่วโลกจะร่วมกันรณรงค์ เพื่อสร้างความเข้าใจที่ถูกต้องเกี่ยวกับเอดส์ การป้องกัน ลดการรังเกียจกีดกัน และเลือกปฏิบัติอันเกี่ยวเนื่องจากเอชไอวี ซึ่งในปีนี้จัดขึ้นและถือโอกาสเทิดพระเกียรติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ในฐานะทูตสันถวไมตรีของโครงการโรคเอดส์แห่งสหประชาชาติ ในการป้องกันเอชไอวีในภูมิภาคเอเชียและแปซิฟิก ภายใต้ธีม “รวมพลังชุมชนยุติเอดส์ (Communities make the difference)” </p>
      <figure>
        <img src="https://www.dailynews.co.th/admin/upload/20191119/news_wfQLIkMQEA110907_533.jpg?v=20191119135?v=1262"/>
      </figure>
      <p> <br/>ทั้งนี้ ผู้สื่อข่าวรายงานว่า ช่วงหนึ่งได้มีตัวแทนชุมชนเพื่อยุติปัญหาเอดส์และเป็นกลุ่มผู้หญิงข้ามเพศ ซึ่งเป็นสาวประเภทสอง ได้ขอใช้ข้อมือของพล.อ.ประยุทธ์ เพื่อจำลองการวัดขนาดของถุงยางอนามัย ด้วยสายวัดกระดาษ ก่อนกล่าวติดตลกเสียงดังว่า “นายกรัฐมนตรีข้อมือใหญ่มากเลยนะคะ ใช้ถุงยางอนามัยขนาด 52 มิลลิเมตร” ทำให้พล.อ.ประยุทธ์ ทำท่าตกใจ พร้อมแสดงท่าทีเขินอาย ก่อนกล่าวติดตลกว่า “ไม่ต้องใช้แล้วละมั้งรุ่นฉัน ไปวัดกับหนุ่มๆ จะดีกว่า” พร้อมกับกล่าวย้ำว่า “ขอให้ทุกคนใช้ถุงยางอนามัย เพื่อความปลอดภัยและต้องคำนึงถึงความสะอาด นายกฯ ก็ถือเป็นประชาชนคนหนึ่งในสังคม ทุกฝ่ายต้องร่วมกันตั้งแต่ระดับนโยบาย ซึ่งสอดคล้องกับฝ่ายปฏิบัติ ต้องร่วมมือกันแก้ปัญหา ซึ่งเป็นปัจจัยและอุปสรรคในปัจจุบัน แต่สิ่งสำคัญที่สุดที่จะแก้ไขปัญหาได้คือความร่วมมือจากชุมชนและประชาชน ถ้าไม่ร่วมมือกันปัญหาทุกอย่างก็ทำไม่ได้ โดยในวันที่ 1 ม.ค. ปี 2563  รัฐบาล โดยสำนักงานหลักประกันสุขภาพแห่งชาติ (สปสช.) จะให้สิทธิประโยชน์จัดบริการยาเพร็พ (PrEP) ในการป้องกันการสัมผัสเชื้อเอชไอวี เป็นของขวัญปีใหม่ เพื่อเป็นการป้องกันเอชไอวี โดยทุกคนจะต้องมีความสะอาดในการมีเพศสัมพันธ์ทุกครั้ง”</p>
      <figure>
        <img src="https://www.dailynews.co.th/admin/upload/20191119/news_QlXYmXuXJt110915_533.jpg?v=20191119135?v=8234"/>
      </figure>
      <p>โอกาสนี้นายสาธิต ปิตุเตชะ รมช.สาธารณสุข ได้ทดลองการวัดขนาดของถุงยางอนามัย ด้วยสายวัดกระดาษ โดยวัดได้ขนาด 56 มิลลิเมตร อย่างไรก็ตาม สำหรับการวัดข้อมือเป็นการสาธิต ไม่ใช่เป็นการวัดขนาดของจริงของอวัยวะเพศ<br/><br/>จากนั้นนายวิษณุ เครืองาม รองนายกรัฐมตรี พร้อมนายอธิพล คุณปลื้ม รมว.วัฒนธรรม นำคณะผู้บริหาร พร้อมนางแบบ เข้าพบนายกฯ เพื่อประชาสัมพันธ์"โครงการมหกรรมผ้าไหม...ไหมไทยสู่เส้นทางโลกปีที่ 9" ซึ่งปีนี้มีดีไซน์เนอร์ชั้นนำนานาชาติที่คัดเลือกจากสถาทูตเข้าร่วมโครงการมากกว่า 60 คนและได้รับเกียรติจากเอกราชทูต มากถึง 71 คน ร่วมสวมชุดผ้าไหมไทยเดินแฟชั่นโชว์โดยนายกฯจะเป็นประธานพิธีเปิดงานในวันที่ 23 พ.ย.เวลา 18.00 น. ที่หอประชุมกองทัพเรือ โดยนายกฯ กล่าวว่า "ขอให้ช่วยกันทำสิ่ง ดีๆ แล้วเจอกันวันที่ 23 พ.ย."<br/><br/>ต่อมานายจุติ ไกรฤกษ์ รมว.การพัฒนาสังคมและความมั่นคงของมนุษย์ นำคณะผู้บริหารเข้าพบเพื่อประชาสัมพันธ์การจัดกิจกรรมรณรงค์ ยุติความรุนแรงต่อเด็น สตรี และบุคคลในครอบครัว และความรุนแรงในสังคมทุกรูปแบบ พร้อมถ่ายภาพร่วมกับคณะ ทั้งนี้นายกฯกล่าวว่า สังคมต้องช่วยกันอย่านิ่งดูดาย ครอบครัวใดที่มีความรุนแรงต้องช่วยกันดูแลว่ามีสาเหตุมาจากอะไร ช่วยกันทำสิ่งดีๆและชักชวนสังคมให้กลับมาร่วมมือกันทุกอย่างก็แก้ปัญหาได้ รัฐบาลทำคนเดียวไม่ไหว ไม่มีใครที่ไหนทำได้ จึงขอให้ช่วยๆ กันลดความขัดแย้ง ในครอบครัวในสังคม และในบ้านเมืองด้วย เพราะขยายความขัดแย้งไม่เกิดประโยชน์ใดๆทั้งสิ้นในเวลานี้.<br/><br/><br/><br/><br/><br/> </p>
    </article>
  </body>
</html>