<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30162"/>
    <meta property="og:site_name" content="ערים"/>
    <meta property="article:published_time" content="2019-11-19T04:56:03+00:00"/>
    <meta property="og:title" content="חינוך והיסטוריה במקום אחד: בית סלוצקין ברחובות יעבור תהליך שימור ויהפוך למרכז מבקרים"/>
    <meta property="og:description" content="השבוע התקיים טקס הסרת הלוט מעל שלט המועצה לשימור אתרים, המציין את מורשת בית סלוצקין בקרית החינוך על שם עמוס דה שליט ברחובות...השבוע התקיים טקס הסרת הלוט מעל שלט המועצה."/>
  </head>
  <body>
    <article>
      <h1>חינוך והיסטוריה במקום אחד: בית סלוצקין ברחובות יעבור תהליך שימור ויהפוך למרכז מבקרים</h1>
      <h2>השבוע התקיים טקס הסרת הלוט מעל שלט המועצה לשימור אתרים, המציין את מורשת בית סלוצקין בקרית החינוך על שם עמוס דה שליט ברחובות</h2>
      <address><time datetime="2019-11-19T04:56:03+00:00">19 Nov 2019, 04:56</time> by <a rel="author">אלעד חיימוביץ'</a></address>
      <p>השבוע התקיים טקס הסרת הלוט מעל שלט המועצה לשימור אתרים, המציין את מורשת בית סלוצקין בקרית החינוך על שם עמוס דה שליט ברחובות. הטקס נערך במעמד ראש העיר רחמים מלול, ממלא מקומו זהר בלום, ואבי קיש מנהל קרית החינוך. בטקס נכחה גם משלחת גדולה מהקהילה היהודית באוסטרליה, אנשי המועצה לשימור אתרים ומנהלות דה שליט לדורותיהן.</p>
      <p>הטקס מציין את תחילת פרויקט השימור והחידוש של הבית, שנבנה לפני 110 שנים. הפרויקט נערך בשיתוף פעולה של עיריית רחובות, המועצה לשימור אתרים, JNF אוסטרליה ומשפחת סלוצקין.</p>
      <p>ראש העיר רחמים מלול אמר בטקס: "אנו מיישמים מזה שנים בעיר מדיניות אשר משמרת את ההיסטוריה ומפתחת את אתרי המורשת והטבע. אין מתאים יותר מהמקום הזה לחבר בין הדור הבא למורשתם של מייסדי העיר".</p>
      <p>מ"מ ראש העיר, זהר בלום: "בקרית החינוך דה שליט החינוך וההיסטוריה הולכים יד ביד, עם שילוב החדש והמורשת יחד באופן פיזי וסמלי. אנו גאים בפרויקט שימור בית סלוצקין ונסייע לו ככל שניתן".</p>
      <p>כשיסתיים תהליך השימור, הבית יארח ויתפקד כמרכז מבקרים לתושבים ולתיירים המתעניינים בהיסטוריה ובעבר של המושבה, וכן ישמש כנקודת המוצא ללימוד וסיור באתרי הטבע במזרח העיר. במסגרת הפרויקט "הפרוזדור הירוק", תלמידי דה שליט מאמצים אתרי טבע במזרח העיר, וכן יערכו סיורים הכוללים ביקורים באתרים אלה: שלולית החורף, הפילבוקס, חורשת השיטה המלבינה, ועוד.</p>
    </article>
  </body>
</html>