<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742411"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:33:00+00:00"/>
    <meta property="og:title" content="จี้&quot;ม็อบฮาร์ดคอร์&quot;ในโพลียูควรมอบตัว&quot;ถ้าอยากจบสวย&quot;"/>
    <meta property="og:description" content="นางแคร์รี แลม หัวหน้าคณะผู้บริหารฮ่องกง กล่าวว่าผู้ประท้วงชุดดำหัวรุนแรงซึ่งยังเหลืออยู่ในมหาวิทยาลัยฮ่องกงโพลีเทคนิค ควรวางอาวุธและมอบตัวต่อตำรวจ แล้วเข้าสู่กระบวนการตามกฎหมาย 'เพื่อให้เรื่องราวยุติด้วยดี'"/>
  </head>
  <body>
    <article>
      <h1>จี้"ม็อบฮาร์ดคอร์"ในโพลียูควรมอบตัว"ถ้าอยากจบสวย"</h1>
      <address>
        <time datetime="2019-11-19T04:33:00+00:00">19 Nov 2019, 04:33</time>
      </address>
      <p>
        <b>นางแคร์รี แลม หัวหน้าคณะผู้บริหารฮ่องกง กล่าวว่าผู้ประท้วงชุดดำหัวรุนแรงซึ่งยังเหลืออยู่ในมหาวิทยาลัยฮ่องกงโพลีเทคนิค ควรวางอาวุธและมอบตัวต่อตำรวจ แล้วเข้าสู่กระบวนการตามกฎหมาย "เพื่อให้เรื่องราวยุติด้วยดี"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 19 พ.ย. ว่านางแคร์รี แลม หัวหน้าคณะผู้บริหารฮ่องกง แถลงเมื่อวันอังคาร ประเมินจำนวนผู้ประท้วงซึ่งยังคงเหลืออยู่ที่มหาวิทยาลัยฮ่องกงโพลีเทคนิค ( โพลียู ) ที่ตำรวจปราบจลาจลกระจายกำลังปิดล้อมรอบทิศตั้งแต่วันอาทิตย์ที่ผ่านมา อยู่ที่ "ประมาณ 100 คน" ขณะที่ตลอดทั้งคืนวันจันทร์มีผู้มอบตัวแล้ว 600 คน ในจำนวนนี้ 200 คนอายุต่ำกว่า 18 ปี ซึ่งจะยังไม่ถูกจับกุมทันที แต่อาจมีการดำเนินดำเนินคดีในอนาคต ส่วนอีก 400 คนแน่นอนว่ามีอายุเกินกว่านั้นและถูกจับกุมทันทีที่พ้นอาณาเขตของมหาวิทยาลัย เพื่อเตรียมเข้าสู่กระบวนการไต่สวนตามกฎหมายในข้อหาก่อการจลาจล<br/> </p>
      <figure>
        <iframe data-src="https://twitter.com/tictoc/status/1196613563944591361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/tictoc/status/1196618505094778880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_BowoWTekoA113341_533.jpg?v=20191119202?v=2285"/>
      </figure>
      <p><b>เจ้าหน้าที่สหวิชาชีพเกลี้ยกล่อมและนำตัวนักเรียนชายมัธยมต้น 2 คน ออกจากการเข้าร่วมชุมนุมภายในมหาวิทยาลัยฮ่องกงโพลีเทคนิค</b><br/> <br/>ทั้งนี้ แลมยืนยันว่าทุกฝ่ายไม่ต้องการให้วิกฤติการปิดล้อมโพลียูยุติ "แบบนองเลือด" ดังนั้นหากกลุ่มผู้ประท้วงที่ยังเหลืออยู่ภายในต้องการให้สถานการณ์ "ยุติโดยสันติวิธี" ขอให้วางอาวุธและมอบตัวต่อตำรวจแต่โดยดี กระนั้น "ที" ผู้ประท้วงวัย 21 ปี ซึ่งมอบตัวต่อตำรวจ กล่าวว่าผู้ที่ยังเหลืออยู่ภายในโพลียูส่วนใหญ่แสดงจุดยืนร่วมกันว่า "ไม่มีอะไรจะเสียอีกต่อไป"</p>
      <figure>
        <img src="https://www.dailynews.co.th/admin/upload/20191119/news_hNzWXWUJOf113347_533.jpg?v=20191119202?v=7089"/>
      </figure>
      <p> <br/>ขณะที่เจ้าหน้าที่คริส ถัง ผู้บัญชาการสำนักงานตำรวจฮ่องกงคนใหม่ ซึ่งเป็นคนที่ 7 และเป็นผู้นำปฏิบัติการปิดล้อมโพลียูด้วยตัวเอง เมื่อวันอาทิตย์ที่ผ่านมา ประเมินจำนวนผู้ที่ยังอยู่ภายในมหาวิทยาลัยแห่งนี้ไว้มากกว่าผู้นำฮ่องกง คือ "ประมาณ 200 คน" และส่วนใหญ่เป็น "พวกหัวรุนแรง" พร้อมทั้งกล่าวด้วยว่าสถานการณ์ในโพลียู "เป็นมากกว่า" วิกฤติทางสังคม ตำรวจเพียงฝ่ายเดียวไม่สามารถยุติความรุนแรงครั้งนี้ได้ แต่ "ทุกภาคส่วนในสังคม" ต้องร่วมมือกัน พร้อมทั้งตัดพ้อว่าหลายฝ่ายมุ่งจับผิดและจ้องกล่าวหาตำรวจ แต่กลับ "เพิกเฉย" ต่อความรุนแรงที่เกิดขึ้นโดยผู้ประท้วงเหล่านี้ ซึ่งนับตั้งแต่สถานการณ์ปะทุเมื่อเดือนมิ.ย. ที่ผ่านมา ตำรวจจับกุมผู้ก่อความไม่สงบแล้วอย่างน้อย 4,491 คน อายุน้อยที่สุดอยู่ที่เพียง 11 ปีเท่านั้น<br/> </p>
      <figure>
        <iframe data-src="https://twitter.com/tictoc/status/1196496875010117634?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_GBWAgkpavh113354_533.jpg?v=20191119202?v=2267"/>
      </figure>
      <p> <br/>อนึ่ง โพลียูซึ่งตั้งอยู่ใจกลางฝั่งเกาลูน  ถือเป็น "ฐานที่มั่นสุดท้าย" ของกลุ่มผู้ประท้วงชุดดำ ซึ่งส่วนใหญ่เป็นนักศึกษาและรวมตัวกัน "ชัตดาวน์" ฮ่องกงตั้งแต่สัปดาห์ที่แล้ว โดยนอกจากตำรวจต้องการกระชับพื้นที่ในโพลียูแล้ว เจ้าหน้าที่ยังต้องการยึดอุโมงค์ทางลอดเชื่อมระหว่างคาบสมุทรเกาลูนกับฝั่งฮ่องกงคืนจากผู้ประท้วงด้วย แต่เมื่อคืนวันอาทิตย์มีการปะทะกันอย่างดุเดือดบริเวณนี้ ผู้ประท้วงเผาสะพานลอยและสะพานข้ามเหนือด่านเก็บค่าผ่านทางจนเสียหายอย่างหนัก.<br/><br/><b>เครดิตภาพ : AP</b><br/> </p>
    </article>
  </body>
</html>