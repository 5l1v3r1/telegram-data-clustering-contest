<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/u-kramatorsku-zatrymaly-politsejskyh-na-habari.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T04:40:24+00:00"/>
    <meta property="og:title" content="У Краматорську затримали поліцейських на хабарі"/>
    <meta property="og:description" content="У Краматорську затримали поліцейських на хабарі"/>
  </head>
  <body>
    <article>
      <h1>У Краматорську затримали поліцейських на хабарі</h1>
      <h2>Погрожуючи чоловіку притягненням до кримінальної відповідальності, правоохоронці вимагали кошти у сумі 2 тисяч доларів США</h2>
      <address>
        <time datetime="2019-11-19T04:40:24+00:00">19 Nov 2019, 04:40</time>
      </address>
      <figure>
        <img src="https://1news.com.ua/wp-content/uploads/2019/11/31-8.jpg"/>
      </figure>
      <p>Слідчі Державного бюро розслідувань у Краматорську затримали слідчого та старшого оперуповноваженого Краматорського відділу поліції під час одержання коштів у сумі 2 тисяч доларів від особи, у якої знайшли канабіс.</p>
      <p>Про це повідомляє 1NEWS.</p>
      <p>Правоохоронці проводили обшук в квартирі місцевого мешканця, де знайшли пакунок з наркотичною речовиною — канабісом. Погрожуючи чоловіку притягненням до кримінальної відповідальності, правоохоронці вимагали кошти у сумі 2 тисяч доларів США.</p>
      <p>Першу частину грошей, 25 тисяч грн, правоохоронці отримали того ж дня, примусивши особу закласти в ломбард золоті прикраси. Решту коштів чоловік мав переказати на вказану правоохоронцями банківську картку.</p>
      <p>Співробітники ДБР затримали слідчого після того, як гроші були переведені на картку. Його спільник, оперуповноважений поліції, сам з’явився до теруправління ДБР, розташованого у місті Краматорську, де і був затриманий.</p>
      <p>Стосовно поліцейських відкрили кримінальне провадження за ч. 3 ст. 368 (Прийняття пропозиції, обіцянки або одержання неправомірної вигоди службовою особою за попередньою змовою групою осіб, поєднане з вимаганням неправомірної вигоди) Кримінального кодексу України.</p>
      <p>Одному з правопорушників слідчі Держбюро оголосили підозру. Наразі вирішується питання про оголошення підозри другому учаснику злочину, а також щодо обрання міри запобіжного заходу для затриманих.</p>
      <p>Поліцейським загрожує покарання у вигляді позбавлення волі на строк від п’яти до десяти років, з конфіскацією майна.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>