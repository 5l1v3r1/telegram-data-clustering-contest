<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-maas-ne-poletyt-na-donbas/30279567.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T04:36:55+00:00"/>
    <meta property="og:title" content="Голова МЗС Німеччини не зможе полетіти на Донбас"/>
    <meta property="og:description" content="Міністр закордонних справ Німеччини Гайок Маас скасував заплановану на 19 листопада поїздку на Донбас через погодні умови. Маас одразу полетить до Києва, де обговорить з українським колегою Вадимом Пр"/>
  </head>
  <body>
    <article>
      <h1>Голова МЗС Німеччини не зможе полетіти на Донбас</h1>
      <address>
        <time datetime="2019-11-19T04:36:55+00:00">19 Nov 2019, 04:36</time>
      </address>
      <p>Міністр закордонних справ Німеччини Гайок Маас скасував заплановану на 19 листопада поїздку на Донбас через погодні умови. Маас одразу полетить до Києва, де обговорить з українським колегою Вадимом Пристайком і президентом України Володимиром Зеленським саміт «нормандської четвірки», повідомляє <a href="https://www.dw.com/uk/%D0%B3%D0%BB%D0%B0%D0%B2%D0%B0-%D0%BD%D1%96%D0%BC%D0%B5%D1%86%D1%8C%D0%BA%D0%BE%D0%B3%D0%BE-%D0%BC%D0%B7%D1%81-%D1%81%D0%BA%D0%B0%D1%81%D1%83%D0%B2%D0%B0%D0%B2-%D0%BF%D0%BE%D1%97%D0%B7%D0%B4%D0%BA%D1%83-%D0%BD%D0%B0-%D0%B4%D0%BE%D0%BD%D0%B1%D0%B0%D1%81-%D1%87%D0%B5%D1%80%D0%B5%D0%B7-%D0%BF%D0%BE%D0%B3%D0%BE%D0%B4%D0%BD%D1%96-%D1%83%D0%BC%D0%BE%D0%B2%D0%B8/a-51301735">DW</a>.</p>
      <p>Попередні плани передбачали, що ввечері 18 листопада міністр прилетить до Харкова, а вранці 19 листопада гелікоптером дістанеться району лінії розмежування на Донбасі. Через сильний туман 18 листопада в аеропорту Харкова скасували або ж затримали багато рейсів.</p>
      <p>Минулого тижня кілька джерел повідомили, що зустріч лідерів України, Росії, Франції та Німеччини у «нормандському форматі» <a href="https://www.radiosvoboda.org/a/news-zustich-u-normandskomu-formati-vidbudetsia-9-grudnia-u-paryzhi/30274261.html">запланована на 9 грудня у Парижі</a>. В Офісі президента Володимира Зеленського також підтвердили цю інформацію.</p>
      <p>11 листопада президент Росії Володимир Путін обговорив із канцлером Німеччини Анґелою Меркель плани провести зустріч лідерів «нормандської четвірки» (України, Франції, Росії й Німеччини). Востаннє такі переговори <a href="https://www.radiosvoboda.org/a/28065613.html">відбувалися в жовтні 2016 року</a>.</p>
    </article>
  </body>
</html>