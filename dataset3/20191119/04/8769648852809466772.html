<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/escola-valenciana-40-projeccions-aquest-dijous-normalitzar-oferta-cultural-llengua-propia"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T04:03:00+00:00"/>
    <meta property="og:title" content="Escola Valenciana programa 40 projeccions aquest dijous per a &quot;normalitzar l'oferta cultural en valencià&quot;"/>
    <meta property="og:description" content="Reivindicar la programació de pel·lícules d'estrena en valencià, fer palesa la insuficient projecció en llengua pròpia als cinemes comercials i visibilitzar la demanda existent són algunes de les raons que han motivat Escola Valenciana a impulsar aquesta iniciativa."/>
  </head>
  <body>
    <article>
      <h1>Escola Valenciana programa 40 projeccions aquest dijous per a "normalitzar l'oferta cultural en valencià"</h1>
      <h2>La Festa pel Cinema es proposa omplir sales de cinema i auditoris de 21 localitats amb pel·lícules d'èxit com 'Demà comença tot', 'En Ralph destrueix internet' i 'La llibreria', així com documentals d'À Punt per a "reivindicar la presència del valencià en altres formats audiovisuals"</h2>
      <address><time datetime="2019-11-19T04:03:00+00:00">19 Nov 2019, 04:03</time> by <a rel="author">DLV</a></address>
      <p>VALÈNCIA. Escola Valenciana ha programat un total de 40 projeccions "que normalitzaran l'oferta cultural en valencià per un dia". Així, segons recull l'entitat en un comunicat, la previsió és que milers de persones es mobilitzen aquest dijous, 21 de novembre, "per a demanar oferta cinematogràfica habitual en llengua pròpia".<br/><br/>Reivindicar la programació de pel·lícules d'estrena en valencià, fer palesa la insuficient projecció en llengua pròpia als cinemes comercials i visibilitzar la demanda existent són algunes de les raons que han motivat Escola Valenciana a impulsar aquesta iniciativa.<br/><br/>L'entitat es proposa omplir sales de cinema i auditoris a les 21 localitats que participaran en la festa. La Plana Alta, la Plana Baixa, el Camp de Morvedre, l'Horta, la Vall d'Albaida, la Marina Alta, la Marina Baixa, l'Alcoià, l'Alacantí, les Valls del Vinalopó, el Baix Vinalopó i el Baix Segura acolliran la primera edició de la Festa del Cinema en Valencià.<br/><br/>La iniciativa compta amb la col·laboració de la Generalitat, l'Institut Valencià de Cultura, À Punt Mèdia, la Generalitat de Catalunya, la Universitat d'Alacant, la Universitat Miguel Hernández d'Elx i els ajuntaments de Borriol, Castelló de la Plana, Almassora, Betxí, Almenara, Quartell, Canet d'en Berenguer, Manises, Ontinyent, Dénia, Alcoi, Altea, la Nucia i Novelda.<br/><br/><b>Quines pel·lícules es podran veure?</b><br/><br/>Amb les 40 projeccions es visualitzarà bona part del catàleg 2019-2020 de cinema d'Escola Valenciana que reuneix cada any més de 50.000 escolars. Entre els títols, destaquen Demà comença tot, Laban i Labolina, Pelé, Una bossa de bales, La increïble història de la pera gegant, Ocells de pas, En Ralph destrueix internet, Al sostre del món, El vent entre les canyes, Hotel Transsilvània 3, La vida sense la Sara Amat, Ments brillants, Ballerina, La llibreria, La professora d'història, La casa dels esperits, El bosc de Haquivaqui, Cavernícola i La dona del segle. La projecció de diferents documentals d'À Punt també reivindicarà la presència del valencià en altres formats audiovisuals, indica l'entitat.<br/><br/><b>El feminisme, present en la gran pantalla</b><br/><br/>La projecció de la pel·lícula La dona del segle a Castelló de la Plana i el documental Valentes a Borriol posen l'accent al feminisme poc abans del 25 de novembre, Dia Internacional per a l'Eliminació de la Violència contra les Dones. Amb aquestes dues projeccions, que recuperen la memòria de dones oblidades i fan valdre totes les reivindicacions dels drets de les dones al segle XX, Escola Valenciana pretén conscienciar sobre la igualtat de gènere.</p>
      <figure>
        <img src="https://www.diarilaveu.com/public/Image/2019/11/FestaDelCinemaEnValencia_Fotogaleria.png"/>
      </figure>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
    </article>
  </body>
</html>