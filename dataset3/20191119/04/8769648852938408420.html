<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/policia-local-valencia-nova-unitat-garantir-seguretat-mercats-extraordinaris"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T04:45:00+00:00"/>
    <meta property="og:title" content="La Policia Local de València tindrà una nova unitat per a garantir la seguretat en els mercats extraordinaris"/>
    <meta property="og:description" content="Es tracta d'una unitat que comptarà amb quaranta agents, vint per cada torn, i complementarà a la UCO existent que ja opera a la nit."/>
  </head>
  <body>
    <article>
      <h1>La Policia Local de València tindrà una nova unitat per a garantir la seguretat en els mercats extraordinaris</h1>
      <h2>La davallada en el nombre d'efectius obliga la regidoria encapçalada per Aarón Cano a fer canvis en la distribució del cos policial per barris</h2>
      <address><time datetime="2019-11-19T04:45:00+00:00">19 Nov 2019, 04:45</time> by <a rel="author">M.H.</a></address>
      <p>VALÈNCIA. L'Ajuntament de València ha aconseguit fer front a una reivindicació històrica de la Policia Local: les jubilacions anticipades als 60 anys. Això, al temps, provocarà una davallada dels efectius amb els quals comptava el cos policial: 175 agents es jubilen el 2019 i es preveu que el 2020 ho facen 165 més. A aquesta circumstància se suma el fet que durant el mandat anterior, abans de 2015, no es van convocar noves places d'oposicions que el govern municipal ha volgut saldar els últims tres anys. <br/><br/>Amb aquesta davallada de personal, la Regidoria de Policia Local i Protecció Ciutadana encapçalada per Aarón Cano s'ha vist obligada a redistribuir les unitats que operen en cadascun dels districtes. Aquesta solució s'espera que siga temporal, per a "equilibrar les posicions" a la "falta de recursos" que han d'assumir. De fet, si bé per al regidor el mínim exigible d'efectius de Policia Local hauria d'estar entre 1.600 i 1.700 policies, actualment el cos de València està integrat per uns 1.500 efectius. <br/><br/>Dins d'aquesta reestructuració, no obstant això, l'Ajuntament de València pretén crear una nova UCO (unitat de convivència) per als torns del dia, que complementarà a la unitat ja existent que opera durant la nit. Es tracta d'una unitat que comptarà amb 40 agents, 20 per cada torn i que també operarà durant els caps de setmana. A més, s'encarregarà de garantir la seguretat en els mercats extraordinaris. <br/><br/>Aquest no serà, però, l'únic canvi que enfrontarà el cos. En concret, desapareixerà la 8a unitat de districte del parc de Capçalera, que donava cobertura al barri de Campanar, Benimàmet i Beniferri. Els seus agents es repartiran entre la 5a Unitat de Districte –que dona servei a Benicalap, Torrefiel, Trinitat i Morvedre– i reforçarà una nova unitat de convivència de dia. A més, els policies també passaran a altres unitats en cas que necessiten més efectius. <br/><br/>Ara, els barris en els quals abans operava la 8a unitat, es repartiran entre la 4a i la 5a Unitat de Districte. A més, la 4a estarà situada en la central del parc de Capçalera i estendrà tots els seus efectius pels carrers del voltant. De fet, la 5a unitat de Districte –reforçada amb els agents de l'anterior 8a– serà la que operarà en les zones de les Tendetes i Benferri. <br/><br/>Segons ha explicat l'edil, tot i la baixada d'efectius en el cos policial, el que és cert és que els pressuposts municipals per a 2020 el doten de la major inversió en Policia Local "en els últims nou anys". Aquestes dotacions venen de la mà del projecte de creació una segona unitat de districte amb un nou emplaçament en el Parc Central. A això se sumem les inversions que aniran destinades a les renovacions dels jupetins, dels vehicles i dels edificis del cos.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/tribunal-europeu-drets-humans-desestima-demanda-valtonyc-condemna-despanya"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/muntar-empresa-18-hores-crear-negoci-emprenedor-valencia-estonia"/>
        <a href="https://www.diarilaveu.com/politica-linguistica-a-la-valenciana"/>
      </related>
    </article>
  </body>
</html>