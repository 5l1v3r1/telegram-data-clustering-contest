<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/millitakim/2019/11/19/alnimizin-akiyla"/>
    <meta property="og:site_name" content="FotoMaç"/>
    <meta property="article:published_time" content="2019-11-19T04:50:08+00:00"/>
    <meta property="og:title" content="Alnımızın akıyla"/>
    <meta property="og:description" content="Önce grubun favorisi Fransa’yı dağıttık. 2.3 puan ortalaması tutturduk. Elemelerde iç sahada gol yemeyen ilk takım olduk; kalemizde sadece 3 gol gördük."/>
  </head>
  <body>
    <article>
      <h1>Alnımızın akıyla</h1>
      <h2>Önce grubun favorisi <u><a href="https://www.fotomac.com.tr/haberleri/fransa?id=5088fbfb-4368-4080-bc24-b3529709d970">Fransa</a></u>’yı dağıttık. 2.3 puan ortalaması tutturduk. Elemelerde iç sahada gol yemeyen ilk takım olduk; kalemizde sadece 3 gol gördük.</h2>
      <address>
        <time datetime="2019-11-19T04:50:08+00:00">19 Nov 2019, 04:50</time>
      </address>
      <p><u><a href="https://www.fotomac.com.tr/haberleri/euro-2020?id=8c2496fd-af5a-476d-8fbc-4a87b7e351ec">EURO 2020</a></u>'ye vize alan <u><a href="https://www.fotomac.com.tr/haberleri/milli-takim?id=e5de2bc7-386e-4ecf-8278-6bcd3052a2cb">Milli Takım</a></u>, H Grubu'nu 2-0'lık Andorra galibiyetiyle tamamlayarak, tarihinin en iyi grup performansıyla, büyük bir turnuvaya katılmayı başardı. 10 maçta 7 galibiyet, 2 beraberlik ve 1 yenilgi yaşayıp grubu 25 puanlı <u><a href="https://www.fotomac.com.tr/haberleri/fransa?id=5088fbfb-4368-4080-bc24-b3529709d970">Fransa</a></u>'nın ardından 2. tamamlayan <u><a href="https://www.fotomac.com.tr/haberleri/turkiye?id=14b41a69-5b12-49c6-b6c5-32870ff30d0f">Türkiye</a></u>, 23 puanla, 2.3 puan ortalaması tutturdu. Daha önce 4 kez <u><a href="https://www.fotomac.com.tr/haberleri/avrupa-sampiyonasi?id=6d6d4977-4adc-4eab-9b02-5a03eef768f7">Avrupa Şampiyonası</a></u>'na giden Türkiye, EURO 96'ya 8 maçta 15 puan (1,87 puan ortalaması), EURO 2000'e 8 maçta 17 puan (2,12), EURO 2008'e 12 maçta 24 puan (2) ve EURO 2016'ya 10 maçta 18 puanla (1,8) katılmıştı.<br/><br/><b>SAVUNMAMIZ SAĞLAM</b><br/>Milli Takım, grup maçlarında da defansında çok başarılı bir performans ortaya koydu. Türkiye, oynadığı 10 maçta yalnızca 3 gol yedi. Bu gollerin 2'sini İzlanda deplasmanında kalesinde gören ayyıldızlı ekip, 1 golü de Fransa deplasmanında kalesinde gördü. Türkiye ayrıca elemelerdeki iç saha maçlarını gol yemeden tamamlayan ilk takım oldu. İç sahadaki 5 maçında kalesinde gol görmeyen ay-yıldızlı ekip, önemli bir istatistiğe imza attı.</p>
      <p><b>TÜRKİYE 3. TORBADA</b><br/>EURO 2020'deki rakiplerimiz 30 Kasım'da Romanya'nın başkenti Bükreş'te gerçekleştirilecek kura çekimiyle belli olacak. 24 takımın katılacağı kura çekiminde, 4'er takımlı 6 grup ortaya çıkacak. Ay-yıldızlı ekip, EURO 2020 kura çekimine 3. torbadan girecek.<br/><br/><b>İLKLER ANDORRA'DA</b><br/>Ay-yıldızlıların deplasmanda Andorra'yı 2-0 yendiği karşılaşmada birçok ilk yaşandı. Genç futbolcular, Ozan Kabak, Ahmed Kutucu ve <u><a href="https://www.fotomac.com.tr/haberleri/mert-cetin?id=b48f135f-d0c3-47f8-9c59-7bd4a562cf96">Mert Çetin</a></u>, ay-yıldızlı formayı ilk kez bu maçta giydi. Kaleci Uğurcan Çakır ile Nazım Sangare ise ilk kez bir resmi maçta ay-yıldızlı forma ile mücadele etti. Andorra karşılaşmasında galibiyeti getiren 2 golü atan <u><a href="https://www.fotomac.com.tr/haberleri/enes-unal?id=4fe9609b-d64c-486f-aba6-89d5494db140">Enes Ünal</a></u> da A Milli Takım'daki ilk gol sevinçlerini yaşadı.<br/><br/><b>GÜNEŞ DÖNMEDİ</b><br/>2020 Avrupa Şampiyonası (EURO 2020) Elemeleri H Grubu'ndaki son maçında deplasmanda Andorra'yı 2-0 yenen A Milli Takım, dün sabah saatlerinde yurda döndü. Ay-yıldızlılar, sabah saatlerinde özel uçakla <u><a href="https://www.fotomac.com.tr/haberleri/istanbul?id=101cd7c1-f4a1-48db-a597-ab1bebaad464">İstanbul</a></u> Havalimanı'na geldi. Kafilede, teknik direktör <u><a href="https://www.fotomac.com.tr/haberleri/senol-gunes?id=893896f3-ff64-428a-820f-0f29a14300dd">Şenol Güneş</a></u>'in yanı sıra Avrupa'da forma giyen isimler yer almadı. Şenol Güneş'in, Ümit Milli Takım'ın Andorra ile oynayacağı maçı izlemek için bu ülkede kaldığı, futbolcuların ise kulüp takımlarının olduğu şehirlere gittiği öğrenildi.</p>
    </article>
  </body>
</html>