<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/societate/cum-prajeste-smartphone-ul-creierul-efectele-unui-rau-necesar-modern-1_5dd2c7bf5163ec427126b385/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T04:27:25+00:00"/>
    <meta property="og:title" content="Cum ne „prăjeşte“ smartphone-ul creierul. Efectele unui rău necesar modern"/>
    <meta property="og:description" content="Telefoanele mobile au trecut deja linia de la necesitate la dependenţă. Afecţiunile pe care le „câştigăm” dacă abuzăm de smartphone sunt fizice, sociale dar şi mintale."/>
  </head>
  <body>
    <article>
      <h1>Cum ne „prăjeşte“ smartphone-ul creierul. Efectele unui rău necesar modern</h1>
      <address><time datetime="2019-11-19T04:27:25+00:00">19 Nov 2019, 04:27</time> by <a rel="author">Simona Chirciu, Vlad Terteleac</a></address>
      <h4>Telefoanele mobile au trecut deja linia de la necesitate la dependenţă. Afecţiunile pe care le „câştigăm” dacă abuzăm de smartphone sunt fizice, sociale dar şi mintale.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/societate/nomofobia-frica-trai-telefonul-mobil-riscuri-expune-dependenta-secolului-xxi-1_5d6be034892c0bb0c6317b1b/index.html"/>
      </related>
      <p>„Nu există viaţă fără telefonul mobil!” – este replica pe care o spun dependenţii de smartphone. În lume există 2,7 miliarde de utilizatori de telefoane mobile inteligente, iar un raport recent al companiei Deloitte arată că 78% din numărul tinerilor cu vârste cuprinse între 18 şi 24 de ani verifică mai întâi telefonul mobil cel puţin o dată pe oră şi înainte de a se apuca de orice altă activitate.</p>
      <p> În completare, un alt studiu din august 2019 al Universităţii Rutgers din New Jerseuy, SUA arată că folosirea telefonului mobil în pauza dintre două activităţi importante, scade considerabil capacitatea de concentrare. Şi mai şocant este faptul că 45,2% dintre tinerii cu vârsta între 18-34 de ani folosesc telefonul în timpul sexului, iar 44% din oameni ar prefera să meargă desculţi o săptămână, decât să ia o pauză de la smartphone.</p>
      <p>
        <b>Efecte psihologice grave</b>
      </p>
      <p>Cercetătorii arată că telefonul în sine declanşează pierderea capacităţii de concentrare, nu activităţile, precum verificarea notificărilor de pe Facebook sau citirea mesajelor. Aşadar, concentrarea unui om obişnuit asupra unui lucru sau a unei activităţi ajunge să fie menţinută doar câteva secunde. „Dacă vorbim de neimplicarea profesională, lucrurile sunt clare: atunci când eşti concentrat şi ai atenţia îndreptată spre o activititate, dacă ţi-o întrerupi foarte des, cu informaţii şi cu alte lucruri care îţi distrag şi atenţia şi concentrarea, devine foarte greu să te reîntorci în această stare şi să ai o productivitate şi o creativitate care să-ţi aducă rezultate profesionale”, a explicat psihologul Keren Rosner.</p>
      <p>Mai departe, 66% dintre utilizatorii de smartphone spun că sunt dependenţi de telefoanele lor, arată o echipă de cercetători software, Techjury.net. </p>
      <blockquote>Sunt copii care sunt îndemnaţi şi lăsaţi să petreacă foarte mult timp cu telefoanele pentru că sunt liniştiţi când fac asta<br/>Keren Rosner, psiholog</blockquote>
      <p>O persoană îşi deblochează de circa 150 de ori telefonul în fiecare zi, astfel că utilizatorii ajung să petreacă circa patru ore pe zi pe telefonul mobil. În comparaţie, timpul petrecut cu familia este mai scurt de 45 de minute pe zi. „Când vorbim de efectele asupra relaţiilor interumane, cel mai vizibil este impactul asupra întâlnirilor faţă în faţă. Oamenii se dezobişnuiesc să aibă un dialog continuu atunci când se întâlnesc, fiind întotdeauna întrerupt de un telefon care sună sau de o curiozitate postată pe reţelele de socializare. Participarea devine, astfel, pasivă şi ajungem să nu mai avem capacitatea de a descifra comportamentul non-verbal al celor din jur”, a mai arătat Keren Rosner. Mai mult de jumătate dintre utilizatorii de smartphone nu îşi închid niciodată telefonul  iar 40% se trezesc noaptea pentru a-l verifica, mai arată raportul Deloitte. </p>
      <p>Obiceiul de a merge la terapie din cauza dependenţei de smartphone este bine înrădăcinat şi promovat în alte ţări, unde această problemă este una de sănătate publică, iar autorităţile iau măsuri în acest sens. Spre exemplu, doar în 2018, peste 40.000 de adolescenţi cu dependenţă de mobil au fost la centru de consiliere. România, însă, nu cunoaşte programe, nici publice sau private, de ajutor în privinţa acestor adicţii.</p>
      <hr/>
    </article>
  </body>
</html>