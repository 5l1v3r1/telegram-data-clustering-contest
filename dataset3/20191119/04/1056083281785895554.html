<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817906/%D8%A8%DB%8C%D8%A7%D9%86%DB%8C%D9%87-%D9%86%DB%8C%D8%B1%D9%88%D9%87%D8%A7%DB%8C-%DA%AF%D8%A7%D8%B1%D8%AF-%D8%B3%D9%88%D8%A7%D8%AD%D9%84-%DB%8C%D9%85%D9%86-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D9%82%DB%8C%D9%81-%DB%B3-%DA%A9%D8%B4%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T04:57:14+00:00"/>
    <meta property="og:title" content="بیانیه نیروهای گارد سواحل یمن درباره توقیف‌ ۳ کشتی"/>
    <meta property="og:description" content="نیروهای گارد سواحل یمن (بخش دریای سرخ) وابسته به وزارت کشور دولت صنعا از توقیف سه کشتی از جمله یک کشتی سعودی به نام &quot;رابغ ۳ &quot; در سه مایلی جزیره عقبان یمن توقیف خبر دادند."/>
  </head>
  <body>
    <article>
      <h1>بیانیه نیروهای گارد سواحل یمن درباره توقیف‌ ۳ کشتی</h1>
      <address><time datetime="2019-11-19T04:57:14+00:00">19 Nov 2019, 04:57</time> by <a rel="author">زهرا موسوی</a></address>
      <p>نیروهای گارد سواحل یمن (بخش دریای سرخ) وابسته به وزارت کشور دولت صنعا از توقیف سه کشتی از جمله یک کشتی سعودی به نام "رابغ ۳ " در سه مایلی جزیره عقبان یمن توقیف خبر دادند.</p>
      <p>به گزارش ایسنا، به نقل از شبکه المنار، نیروهای گارد سواحل یمن در بیانیه‌ای اعلام کردند، این کشتی‌ها بدون اطلاع قبلی وارد آب‌های منطقه‌ای یمن شدند.</p>
      <p>در این بیانیه آمده است، کادر کشتی‌های توقیف شده بعد از فراخواندن آنها به سمت کانال بین‌المللی ۱۵ پاسخی ندادند که این اقدام نقض علنی تمام قوانین بین‌المللی دریایی و نقض حاکمیت یمن قلمداد می‌شود.</p>
      <p>در این بیانیه تاکید شده، کشتی‌های توقیف شده به بندر الصلیف منتقل شده تا گام‌های قانونی در این باره برداشته شوند و با طرف‌های مربوطه  مذاکره خواهد شد.</p>
      <p>نیروهای گارد سواحل یمن بر امنیت آب‌های منطقه‌ای و لزوم پایبندی به تدابیر مورد نظر و احترام به حاکمیت یمن تاکید دارند.</p>
      <p>در پایان بیانیه نیز تاکید شده از هیچ تلاش تضمین‌کننده‌ای برای حمایت از آب‌های یمن دریغ نخواهد شد.</p>
      <p>در این راستا یک مقام وزارت خارجه کره جنوبی نیز امروز (سه‌شنبه) اظهار کرد، دو تن از شهروندان کره جنوبی نیز در عرشه کشتی توقیف شده توسط انصارالله در بخش جنوبی دریای سرخ بوده‌اند.</p>
      <p>یک مقام دیگر در وزارت خارجه این کشور اظهار کرد، سه کشتی توسط انصارالله یمن توقیف شده که دو مورد آنها متعلق به کره جنوبی بودند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082717842/%DA%A9%D9%86%D8%AA%D8%B1%D9%84-%D9%86%DB%8C%D8%B1%D9%88%D9%87%D8%A7%DB%8C-%DB%8C%D9%85%D9%86%DB%8C-%D8%A8%D8%B1-%DA%A9%D8%B4%D8%AA%DB%8C-%D8%AC%D9%86%DA%AF%DB%8C-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C"/>
      </related>
    </article>
  </body>
</html>