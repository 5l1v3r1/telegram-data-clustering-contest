<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/den-nya-laroplanen-en-utmaning-for-forskolorna"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T04:00:00+00:00"/>
    <meta property="og:title" content="Den nya läroplanen – en utmaning för förskolorna i Småland"/>
    <meta property="og:description" content="Från och med i sommar jobbar Sveriges förskolor efter en ny läroplan. För de småländska kommunerna har det inneburit omorganisationer, utbildningar och att skattepengar läggs på digital teknik."/>
  </head>
  <body>
    <article>
      <h1>Den nya läroplanen – en utmaning för förskolorna i Småland</h1>
      <address><time datetime="2019-11-19T04:00:00+00:00">19 Nov 2019, 04:00</time> by <a rel="author">Olof Peterson</a></address>
      <p>
        <b>Från och med i sommar jobbar Sveriges förskolor efter en ny läroplan. För de småländska kommunerna har det inneburit omorganisationer, utbildningar och att skattepengar läggs på digital teknik.</b>
      </p>
      <p>Läroplanen som började gälla från och med 1 juli i år har flera nya krav på förskolorna. Både rektorerna och förskollärarna har ett ansvar för att förskolan bedriver utbildning.</p>
      <p>Dessutom har förskolan till exempel krav på sig att:</p>
      <ul>
        <li>Spegla FN:s konvention om barnets rättigheter.</li>
        <li>Ge barnen ett grundläggande kritiskt och ansvarsfullt förhållningssätt till digital teknik.</li>
        <li>Arbeta med hållbar utveckling, jämställdhet samt kroppslig och personlig integritet.</li>
      </ul>
      <h3>Påverkar kommunerna</h3>
      <p>I somras skickade SVT Nyheter Småland en enkät till samtliga kommuner i Kalmar och Kronobergs län med frågor om hur den nya läroplanen påverkar kommunerna.</p>
      <p>– Det blir en utmaning att förändra personalens synsätt från att ha fokuserat på den lärande leken och omsorgen till att skapa lämpliga former för den nya läroplanens undervisningskrav, svarar Marit Persson, ställföreträdande förvaltningschef i Växjö.</p>
      <p>Den generella bilden från svaren är att tjänstemännen är positiva till förändringen och ganska väl förberedda – fast en hel del förändringar har krävts.</p>
      <p>– Vi har omorganiserat förskolan inför höstterminen så att förskollärarna får mer planeringstid och mer reflektionstid tillsammans, skriver Martin Snickars, barn- och utbildningschef i Hultsfreds kommun.</p>
      <h3>Extra resurser på digitaliseringen</h3>
      <p>De flesta kommuner uppger att man har fått lägga resurser på bland annat utbildningar, omorganisering och digital teknik.</p>
      <p>– Kostnaderna ökar med digitaliseringsdelen i läroplanen, svarar Tommy Gravéus biträdande utbildningschef i Lessebo.</p>
      <details>
        <summary>Så påverkar läroplanen din kommun – här är kommunernas svar</summary>
        <p>
          <b>Växjö:</b>
        </p>
        <p>Det blir en utmaning att förändra personalens synsätt från att ha fokuserat på den lärande leken och omsorgen till att skapa lämpliga former för den nya läroplanens undervisningskrav. En gemensam utbildningsdag för alla förskolor kommer att inleda höstens arbete.</p>
        <p>I årets IT-budget avsätts en avsevärd del till att öka förutsättningarna för bättre digital kompetens i förskolan. Det gäller bl.a. fler noder, datorer och andra hårdvaror. Därutöver pågår ett utvecklingsarbete för hur ökad digital kompetens ska utveckla barnens lärande.</p>
        <p>
          <b>Oskarshamn:</b>
        </p>
        <p>Kommunens förskolor är ändamålsenligt utrustade med digitala verktyg. För att stödja och stärka det kollegiala lärandet mellan pedagoger i förskolan finns ett nätverk för hur pedagogerna arbetar med digitaliseringen.</p>
        <p>
          <b>Västervik:</b>
        </p>
        <p>Under HT 2018/VT19 har kommunen haft ökade kostnader för utbildning av förskolechefer. Det kommer även fortsättningsvis avsättas pengar för implementeringen av läroplanen. Sedan årsskiftet har förvaltningen ett större arbete igång med särskilt fokus på det demokratiska uppdraget samt på digitalisering.</p>
        <p>
          <b>Älmhult:</b>
        </p>
        <p>Förskolan organiserar för fortbildning på olika sätt. Dels genom egna interna utbildningar och även externa. Kommunen deltar i ett kommunnätverk sedan 2011 där förskollärare får ta del av föreläsningar med aktuella forskare för att kunna ta sig an sitt uppdrag utifrån läroplanen.</p>
        <p>Under hösten kommer förskolan ha extra fokus på FN:s barnkonvention som blir nu blir lag. Kommande läsår ska samtliga förskolor fördjupa sig i läroplanens uppdrag. Det är ett prioriterat område för 19/20.</p>
        <p>
          <b>Ljungby:</b>
        </p>
        <p>Det kan bli så i framtiden att förskolor som har svårare att rekrytera och behöver hitta samarbetsförskolor för att säkra kvalitet och ansvar. Vi kommer att satsa på lite större enheter när vi bygger nytt för att kunna samordna resurser och hålla högre kvalitet. Det kollegiala lärandet, planering och reflektionstid ska finnas.</p>
        <p>Detta är frågor som vi arbetar med sedan tidigare, läroplanens krav ger ett ökat fokus på barnens lärande i dessa frågor. Förskolans verksamhet digitaliseras stegvis. Kompetensutveckling kring digitala verktyg i förskolan har genomförts. Flera förskolor ligger långt framme.</p>
        <p>
          <b>Kalmar:</b>
        </p>
        <p>Under hela våren 2019 har förskolans utvecklingslärare implementerat förändringarna i läroplanen. Under hösten 2019 kommer vi centralt erbjuda fördjupningar i de olika delarna utifrån behovet på förskolorna. I våras genomfördes en grundutbildning i jämställdhet och normkritik och det kommer att fortsätta till hösten 2019.</p>
        <p>Gällande den digitala kompetensen så har lokala IT-pedagoger anställts för att stödja arbetet på förskolorna.</p>
        <p>
          <b>Högsby:</b>
        </p>
        <p>Bland annat kommer vi att delta i Skolverkets webbutbildning kring jämställdhet och digitalisering.</p>
        <p>
          <b>Markaryd:</b>
        </p>
        <p>Vi har organiserat oss så det finns förskollärare på samtliga förskoleavdelningar. Det har krävts smärre organisatoriska förändringar på ett par förskolor (för att ge förskolelärarna större möjlighet att ansvara för pedagogiska innehållet). Detta arbete har förskolorna arbetat med kontinuerligt under en längre tid vilket gör att det inte krävs några förändringar i dagsläget.</p>
        <p>
          <b>Hultsfred:</b>
        </p>
        <p>Vi har omorganiserat förskolan inför höstterminen så att förskollärarna får mer planeringstid och mer reflektionstid tillsammans. Det blir tydligare uppdrag för både förskollärare och barnskötare. Nämnden har beslutat om möjlighet att anställa annan personal än förskollärare som kan hjälpa till med enkla arbetsuppgifter som inte förskollärare behöver utföra.</p>
        <p>
          <b>Lessebo:</b>
        </p>
        <p>Kostnaderna ökar med digitaliseringsdelen i läroplanen. Planering att möta behovet skapades i maj 2018 i den digitala strategin för lärande. Aktivt arbete har skett med införskaffning av utrustning och utbildning. Alla förskolor har försetts med digital utrustning enligt den digitala strategin. Personal kommer fortsätta att kompetensutvecklas löpande inom området.</p>
        <p>
          <b>Mönsterås:</b>
        </p>
        <p>Resurser avsatta till digitala läromedel och kompetensutvecklingsdagar bland annat. Kommunen har infört en digital lärplattform, där barnen är med och dokumenterar sin lärprocess i samspel med pedagog och andra barn. Föräldrarna följer förskolans arbete och sitt barns dokumentation via en app. </p>
        <p>
          <b>Emmaboda:</b>
        </p>
        <p>Vi har arbetat med dessa krav sedan tre år tillbaka, särskilt med fokus på jämställdhet, barns delaktighet och digital kompetens.</p>
        <p>
          <b>Nybro:</b>
        </p>
        <p>Alla förskolor har under året utbildats inom IKT (Informations- och kommunikationsteknik) tillsammans med AV media och forskare från Högskolan Väst, samt att vi under året genomför ett språkprojekt för att stärka alla barns språk. Alla förskolor jobbar aktivt för att ta till vara alla barns intresse och erfarenheter och ge det utrymme i verksamheten. Läroplanen har tydligare skrivningar kring innehåll och ansvar, detta har resulterat i att personalen är mer medvetna om sitt uppdrag.</p>
        <p>
          <b>Tingsryd:</b>
        </p>
        <p>Den nya läroplanen kommer inte att påverka bemanningen på förskolorna, då vi har ansvariga förskollärare på varje enhet. Jämställdhet och demokratisering kartläggs i vårt systematiska kvalitetsarbete i syfte att sätta fokus på och att utveckla. Kompetensutvecklingsinsatser och digitala enheter finns tillgängliga för utökad digital kompetens.</p>
        <p>
          <i>Torsås, Uppvidinge, Markaryd, Borgholm, Mörbylånga och Alvesta har inte svarat på enkäten.</i>
        </p>
      </details>
      <related>
        <h4>Relaterat</h4>
        <a href="https://www.svt.se/nyheter/lokalt/smaland/pa-kometen-lar-man-forskolebarn-kallkritik"/>
        <a href="https://www.svt.se/nyheter/lokalt/ost/skolverket-om-nya-laroplanen-ligger-i-linje-med-andra-nordiska-lander"/>
      </related>
    </article>
  </body>
</html>