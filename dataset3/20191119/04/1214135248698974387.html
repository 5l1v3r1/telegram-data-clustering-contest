<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/education/30151"/>
    <meta property="og:site_name" content="ערים"/>
    <meta property="article:published_time" content="2019-11-19T04:26:31+00:00"/>
    <meta property="og:title" content="רחמים מלול נפגש עם מנהיגים צעירים מרחובות לרגל יום הילד הבינלאומי"/>
    <meta property="og:description" content="במסגרת יום הילד הבינלאומי ראש העיר רחובות, רחמים מלול, נפגש עם מנהיגי הילדים המובילים בעיר ביחד עם מחזיק תיק נוער וצעירים, חבר המועצה אסף אל-בר, ומנהל מחלקת ילדים ונוער, אבי יוספי"/>
  </head>
  <body>
    <article>
      <h1>רחמים מלול נפגש עם מנהיגים צעירים מרחובות לרגל יום הילד הבינלאומי</h1>
      <h2>במסגרת יום הילד הבינלאומי ראש העיר רחובות, רחמים מלול, נפגש עם מנהיגי הילדים המובילים בעיר ביחד עם מחזיק תיק נוער וצעירים, חבר המועצה אסף אל-בר, ומנהל מחלקת ילדים ונוער, אבי יוספי</h2>
      <address><time datetime="2019-11-19T04:26:31+00:00">19 Nov 2019, 04:26</time> by <a rel="author">ארז שרווינטר</a></address>
      <p>במסגרת יום הילד הבינלאומי אשר חל היום (שלישי), ביקרו אמש בלשכת ראש עיריית רחובות רחמים מלול ילדים ובני נוער מקבוצות המנהיגות: שגרירים צעירים, חיות במה, נאס"א, קבוצת מנהיגות כיתות ה', ו' ומועצת הנוער העירונית, אשר פועלות בעיר במסגרת "בית הספר למנהיגות נוער" בעירונוער.</p>
      <p>ראש העיר שוחח עם בני הנוער על מנהיגים וקבוצות מנהיגות, על יום הילד ומטרתו, ועל הגברת המודעות לזכויות הילד. הילדים ציינו שיש צורך לשלב יותר ילדים בהחלטות עירוניות הקשורות לילדים ונוער, להוסיף פעילויות אחר הצהריים למיגור האלימות, לקדם פעילויות לטובת דור המסכים, לשלב בני נוער בכנסים ארציים, ועוד.</p>
      <p>מלול התפעל מאוד מהשיחה עם בני הנוער, שסיפרו לו כי מטרת קבוצות המנהיגות בראש ובראשונה היא לסייע להם בהעצמה אישית בתחומים שונים, ואפילו ייעץ להם: "אם אדם לא יודע להנהיג את עצמו הוא לא יידע להנהיג אחרים".</p>
      <p>מלול: "אנו גאים לציין את יום הילד הבינלאומי ברחובות דווקא במפגש עם בני הנוער המרתקים והערכיים שיש בעיר. ביום הזה אנחנו מעלים על נס את כוחו של הדור הצעיר וגם את זכויותיו. אנו משקיעים משאבים רבים בטיפוח ובהכשרת הדור הבא של העיר בתחומי החינוך הלא פורמלי, על מנת להעניק להם כישורי חיים ומנהיגות".</p>
      <p>אסף אל-בר, מחזיק תיק נוער וצעירים: "יום הילד הוא הזדמנות חשובה להיזכר בזכויות הילדים וגם ביכולות המדהימות של הנוער והילדים שלנו. לכן ביקשנו לציינו באופן מיוחד. השנה יפתחו 19 קבוצות בבית הספר העירוני למנהיגות נוער וילדים, בית הספר המוביל בתחום במדינה. אני מקווה שנדע כולנו להמשיך להעצים את הילדים שלנו, לתת להם כלים ואני מתחייב לזכור גם את הילדים שזקוקים לעזרתנו מסיבות שונות. אני רוצה להודות לראש העיר על החשיבות העצומה שהוא מייחס לעניין ועל ההשקעה שלו בעניין – ממשית ותקציבית, ומבקש להודות לצוות מחלקת הנוער והילדים בראשות אבי יוספי על פועלם המשמעותי".</p>
      <p>אבי יוספי: "עיריית רחובות מבצעת פעולות רבות הן בחינוך הפורמאלי והן בחינוך הלא פורמאלי, אשר מעודדות ילדים ובני נוער לקחת חלק פעיל ולגלות מעורבות חברתית בכל הנוגע למעגלי החיים אשר הם נמצאים בהם. אני קורא לכל הילדים ובני הנוער בעיר לקחת חלק פעיל בפעילות חברתית / ערכית".</p>
    </article>
  </body>
</html>