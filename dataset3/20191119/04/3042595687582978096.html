<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forklarer-lagerbcks-mystiske-grep/71830081"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T04:44:40+00:00"/>
    <meta property="og:title" content="Forklarer Lagerbäcks mystiske grep"/>
    <meta property="og:description" content="Oppholdt seg i og rundt ei trapp under store deler av kampen mot Malta. - Benken var som ei smøregrav, sier assistent Per Joar «Perry» Hansen."/>
  </head>
  <body>
    <article>
      <h1>Forklarer Lagerbäcks mystiske grep</h1>
      <h2>Oppholdt seg i og rundt ei trapp under store deler av kampen mot Malta. - Benken var som ei smøregrav, sier assistent Per Joar «Perry» Hansen.</h2>
      <address><time datetime="2019-11-19T04:44:40+00:00">19 Nov 2019, 04:44</time> by <a rel="author">TORE ULRIK BRATLAND</a></address>
      <ul>
        <li>
          <b>Malta - Norge 1-2</b>
        </li>
      </ul>
      <p>MALTA (Dagbladet): Norge gjorde jobben sin mot Malta og vant 2-1 i går kveld. Men utførelsen var svak. Og derfor var det bare seieren som gledet.</p>
      <p>Under kampen var det påfallende hvordan trener Lars Lagerbäck opptrådte. Vanligvis pleier han å sitte rolig på benken. Men i går satt han eller sto i ei trapp rett ved siden av benken. Eller så var han ute i den såkalte tekniske sonen og ga beskjeder.</p>
      <p>
        <b>Det virket som om han aldri fant roen, til tross for at kampen betydde null og niks med tanke på utfallet i gruppa. Også assistenttrener Per Joar «Perry» Hansen oppholdt seg flere ganger i trappa, som gikk ned til garderobene på Ta' Qali stadion på Malta.</b>
      </p>
      <figure>
        <img src="https://dbstatic.no/71835014.jpg?imageId=71835014&amp;x=0&amp;y=8.1632653061224&amp;cropw=97.129909365559&amp;croph=87.528344671202&amp;width=643&amp;height=387"/>
        <figcaption><b>BENKEN:</b> Den norske benken under nasjonalsangen. Hovedtrener Lars Lagerbäck og assistent Per Joar Hansen helt til høyre. Foto: Fredrik Hagen / NTB scanpix Vis mer</figcaption>
      </figure>
      <p>Da «Perry» i andre perioder satte seg på benken - mens Lagerbäck fortsatt var i trappa - ble de to sittende flere meter fra hverandre og prate om det som skjedde ute på banen. Det hele framsto som veldig spesielt.</p>
      <p>Da Dagbladet møtte «Perry» på vei ut av stadion seint mandag kveld, innrømmet han at ting ikke var som det skulle.</p>
      <p>
        <b>- Det var som å sitte i ei smøregrav, sier assistenttreneren om benken der innbyttere og trenerapparatet oppholdt seg.</b>
      </p>
      <p>- Du så nesten ingenting derfra. Derfor måtte vi prøve å komme oss litt opp i høyden. Det var nesten umulig å se noe nede i gropa der. Skulle vi få et lite overblikk over det som skjedde, så måtte vi opp.</p>
      <p>
        <i>- Kritikkverdig?</i>
      </p>
      <p>- Baner er ulike. De får bygge banen sin sånn som de vil. Men det var ikke akkurat gode arbeidsvilkår for trenerne.</p>
      <p>Ta' Qali stadion sto ferdig på begynnelsen av 80-tallet og framstår som en gammel arena. Kapasiteten er 18 000 tilskuere.</p>
      <p>En etter en kom spillerne ut av stadion etter en ikke altfor sprek fotballkveld. Kampen trakk 2708 tilskuere og var kjedelig i store perioder.</p>
      <p>
        <b>Joshua King sendte Norge i ledelsen etter sju minutter. Paul Fenech «sjokkutliknet» for Malta fem minutter før pause. Scoringen i det 62. minutt gjorde Alexander Sørloth til matchvinner.</b>
      </p>
      <p>- Vi startet bra og var gode det første kvarteret, sier «Perry».</p>
      <p>- Så synes jeg at vi mistet konseptet vårt. Det ble mye en mot en. Avstanden fra spiss til bakre firer ble altfor stor. Det ble altfor få samtidige bevegelser, dårlig balltempo og lite vending av spillet.</p>
      <p>
        <i>- Dere gjorde fire bytter fra Færøyene-kampen. Hvorfor?</i>
      </p>
      <p>- Noen av spillerne var slitne. Samtidig ville vi få i gang flere. Fire måneder fram til kampen mot Serbia er lang tid og det kan bli skader. Det var bakgrunnen for dette.</p>
      <p>
        <b>Matchvinner Sørloth var - som «Perry» - fornøyd med første del av kampen.</b>
      </p>
      <p>- Vi startet sånn som mot Færøyene (4-0). Vi kom oss rundt på sidene og skapte halvfarligheter. 1-0 kom ganske tidlig, men av en eller annen grunn slapp vi oss ned etterpå og ga dem initiativet i kampen. Men vi fikk tre poeng og det tar vi med oss.</p>
      <p>Oppgjøret mot Malta avrundet EM-kvaliken. Norge endte på tredjeplass med 17 poeng. Spania (26 poeng) vant foran Sverige (21 poeng). Disse to nasjonene er klare for EM-sluttspillet neste sommer.</p>
      <p>
        <b>Norge får en ny sjanse i EM-playoffen i mars. Først venter Serbia hjemme 26. mars. Skottland er favoritt til å bli motstander i kamp nummer to.</b>
      </p>
      <p>I mellomtida skal Lars Lagerbäck bestemme seg for om han tar to nye år med Norge. Etter det Dagbladet forstår, vet «Perry» hva som blir utfallet.</p>
      <p>Men assistenten sier:</p>
      <p>- Han (Lagerbäck) får svare selv.</p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>10</td>
          <td>8</td>
          <td>2</td>
          <td>0</td>
          <td>31</td>
          <td>-</td>
          <td>5</td>
          <td>26</td>
        </tr>
        <tr>
          <td>Sverige</td>
          <td>10</td>
          <td>6</td>
          <td>3</td>
          <td>1</td>
          <td>23</td>
          <td>-</td>
          <td>9</td>
          <td>21</td>
        </tr>
        <tr>
          <td>Norge</td>
          <td>10</td>
          <td>4</td>
          <td>5</td>
          <td>1</td>
          <td>19</td>
          <td>-</td>
          <td>11</td>
          <td>17</td>
        </tr>
        <tr>
          <td>Romania</td>
          <td>10</td>
          <td>4</td>
          <td>2</td>
          <td>4</td>
          <td>17</td>
          <td>-</td>
          <td>15</td>
          <td>14</td>
        </tr>
        <tr>
          <td>Færøyene</td>
          <td>10</td>
          <td>1</td>
          <td>0</td>
          <td>9</td>
          <td>4</td>
          <td>-</td>
          <td>30</td>
          <td>3</td>
        </tr>
        <tr>
          <td>Malta</td>
          <td>10</td>
          <td>1</td>
          <td>0</td>
          <td>9</td>
          <td>3</td>
          <td>-</td>
          <td>27</td>
          <td>3</td>
        </tr>
      </table>
    </article>
  </body>
</html>