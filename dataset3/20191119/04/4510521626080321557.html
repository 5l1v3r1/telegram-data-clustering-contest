<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/surse-dancila-fost-antrenata-partid-dezbatarea-iohannisce-sanse-prezinte-diseara-bcu-1_5dd31ef35163ec4271293589/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T04:33:07+00:00"/>
    <meta property="og:title" content="Surse. Dăncilă a fost antrenată în partid pentru dezbaterea cu Iohannis. Ce şanse sunt să se prezinte diseară la BCU"/>
    <meta property="og:description" content="Liderii PSD au jucat rolul preşedintelui Klaus Iohannis într-o scenetă internă cu scopul de a o pregăti pe Viorica Dăncilă pentru confruntarea cu şeful statului, susţin surse din partid pentru Adevărul. Echipa de campanie a PSD va hotărâ azi dacă se va prezenta la dezbatarea organizată de Iohannis la Biblioteca Centrală Universitară. Părerile sunt împărţite: Mihai Fifor se opune, în timp ce Lia Olgua Vasilescu insistă pentru o luptă directă."/>
  </head>
  <body>
    <article>
      <h1>Surse. Dăncilă a fost antrenată în partid pentru dezbaterea cu Iohannis. Ce şanse sunt să se prezinte diseară la BCU</h1>
      <address><time datetime="2019-11-19T04:33:07+00:00">19 Nov 2019, 04:33</time> by <a rel="author">Sebastian Zachmann</a></address>
      <h4>Liderii PSD au jucat rolul preşedintelui Klaus Iohannis într-o scenetă internă cu scopul de a o pregăti pe Viorica Dăncilă pentru confruntarea cu şeful statului, susţin surse din partid pentru Adevărul. Echipa de campanie a PSD va hotărâ azi dacă se va prezenta la dezbatarea organizată de Iohannis la Biblioteca Centrală Universitară. Părerile sunt împărţite: Mihai Fifor se opune, în timp ce Lia Olgua Vasilescu insistă pentru o luptă directă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/iohannis-raspunde-atacurile-xenofobe-psd-persoane-ataca-mizerii-xenofobe-nu-presupun-beneficiat-etapa-educatie-1_5dd2d5a45163ec4271271c10/index.html"/>
      </related>
      <p>Întrebată ce va face marţi, în <a href="https://adevarul.ro/news/politica/merge-dancila-dezbaterea-iohannisi-raspuns-fostul-premier-1_5dd2f2b05163ec4271280a16/index.html">ziua dezbaterii</a> anunţate de preşedinte, Dăncilă a spus: „Luăm în calcul ambele variante, analizăm şi vede. Nu o să mă vedeţi pe mine îmbrâncindu-mă”.</p>
      <p>Preşedintele Klaus Iohannis a anunţat că Viorica Dăncilă <a href="https://adevarul.ro/news/politica/iohannis-despre-scenariul-dancila-veni-dezbatere-nu-primita-despre-vorbimo-1_5dd2cf655163ec427126e601/index.html">nu va fi primită la dezbatere</a>, motivând că  liderul PSD este reprezentantul unui „partid nedemocratic”, care se foloseşte de „acuzaţii xenofobe”. „Nu va fi primită, fiindcă nu este o dezbatere la care am invitat pe cineva. Este o discuţie cu jurnalişti, formatori de opinie, pe care eu am organizat-o, la care eu i-am invitat şi vom avea o discuţie aşezată, foarte interesantă, sper, despre mandatul care a trecut şi despre mandatul care sper să fie", a afirmat Iohannis, luni, la Ploieşti, unde participă la o întâlnire cu membri şi simpatizanţi.</p>
      <p>Potrivit surselor Adevărul, opt jurnalişti şi un politolog vor participa la dezbaterea electorală organizată de preşedintele Klaus Iohannis, marţi, de la ora 19.00. Cine sunt cei nouă?</p>
      <p>1. Ion M. Ioniţă (Adevărul)</p>
      <p>2. Cristian Leonte (Pro TV)</p>
      <p>3. Radu Tudor (Antena 3)</p>
      <p>4. Cristina Şincai (România TV)</p>
      <p>5. Moise Guran (Europa FM)</p>
      <p>6. Silviu Mănăstire (B1tv)</p>
      <p>7. Clarice Dinu (Hotnews)</p>
      <p>8. Ramona Avramescu (TVR)</p>
      <p>9. Cristian Pîrvulescu (SNSPA)</p>
      <p>Pe de altă parte, gazetarul <a href="https://adevarul.ro/news/politica/surse-cei-8-jurnalisti-preferati-i0hannis-sa-i-puna-intrebari-1_5dd2c76d5163ec427126b10d/index.html">Cristian Tudor Popescu a refuzat invitaţia</a>, pe motiv că Administraţia Prezidenţială nu a lăsat redacţiilor libertatea de a alege ce jurnalişti trimit la dezbatare. „Dacă sunt invitaţii în alb trimise redacţiilor, atunci eu pot să revin asupra hotărârii mele“, a declarat Cristian Tudor Popescu. Gazetarul e de părere că locul pentru dezbatere e în regulă, însă modul de selecţie al jurnaliştilor care pot pune  întrebări lasă de dorit.</p>
      <p>Pe lângă jurnaliştii care vor pune întrebări, la dezbatere au mai fost invitaţi şi alţi reprezentanţi ai presei, care doar vor asista, ca spectatori, de la balcoane. „Este o sală mică, din păcate, are doar 215 locuri pe scaune şi două loje, două balcoane mari, care vor fi ocupate de presa acreditată, presă străină şi presă din România. În sală, în afara a patru consilieri ai domnului preşedinte, vor mai fi opt oameni din staff-ul electoral, deci 12 persoane, iar restul de 202-203 persoane, cât ne permite sala, vor fi studenţi. Este o dezbatere după model american sau model francez“, a precizat Rareş Bogdan.</p>
      <hr/>
    </article>
  </body>
</html>