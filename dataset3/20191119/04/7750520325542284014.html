<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/u-verhovnu-radu-vnesly-zakonoproekt-shhodo-opodatkuvannya-operatsij-z-kryptovalyutamy.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T04:25:19+00:00"/>
    <meta property="og:title" content="У Верховну Раду внесли законопроект щодо оподаткування операцій з криптовалютами"/>
    <meta property="og:description" content="У Верховну Раду внесли законопроект щодо оподаткування операцій з криптовалютами"/>
  </head>
  <body>
    <article>
      <h1>У Верховну Раду внесли законопроект щодо оподаткування операцій з криптовалютами</h1>
      <h2>Документ передбачає 5%-ву ставку податку на доходи фізичних осіб для інвестиційного прибутку від продажу криптоактивів строком на 5 років</h2>
      <address>
        <time datetime="2019-11-19T04:25:19+00:00">19 Nov 2019, 04:25</time>
      </address>
      <figure>
        <img src="https://1news.com.ua/wp-content/uploads/2019/11/30-1.jpeg"/>
      </figure>
      <p>На розгляд керівництву Верховної Ради був переданий законопроект, який передбачає оподаткування операцій з криптовалютами.</p>
      <p>Відповідна інформація міститься на сайті ВРУ, передає 1NEWS.</p>
      <p>Проект закону №2461 про внесення змін до Податкового кодексу України та деяких інших законів України щодо оподаткування операцій з криптоактивами був переданий на розгляд керівництву парламенту 15 листопада.</p>
      <p>Як пояснили в прес-службі Міністерства цифрової трансформації, документ передбачає 5%-ву ставку податку на доходи фізичних осіб для інвестиційного прибутку від продажу криптоактивів строком на 5 років.</p>
      <p>Відповідно до проекту нормативного акту, інвестиційний прибуток від операцій з криптоактивами розраховується як позитивна різниця між доходом, отриманим платником податку від продажу криптоактиву, та його вартістю, що визначається із суми документально підтверджених витрат на придбання такого криптоактиву та/або на створення такого криптоактиву. Крім того, операції з продажу криптоактивів не є об’єктом оподаткування податком на додану вартість</p>
      <p>У відомстві також зазначили, що ухвалення цього закону створить умови для початку функціонування ринку віртуальних активів у відповідності до законодавства України з врахуванням балансу інтересів суб‘єктів, що здійснюють операції з віртуальними активами, та держави, яка отримає додаткові надходження податків від операцій з віртуальними активами.</p>
      <p>Також в прес-службі міністерства додали, що у документі визначені терміни – “віртуальний актив”, “криптоактив”, “операція з криптоактивами”, “розподілений реєстр”, “токен” та “токен-актив”.</p>
      <p>Законопроект розроблений блокчейн-спільнотою, Міжфракційним депутатським об’єднанням Верховної Ради України Blockchain4Ukraine, Офісом ефективного регулювання BRDO та командою Міністерства цифрової трансформації.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>