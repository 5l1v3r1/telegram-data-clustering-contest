<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742251"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T04:00:00+00:00"/>
    <meta property="og:title" content="เดินทางคลาสสิครับลมหนาว นั่งรถไฟเที่ยวเมืองเหนือ"/>
    <meta property="og:description" content="สัปดาห์นี้พาไปแอ่วเหนือกับการเดินทางสุดคลาสสิคนั่งรถไฟกินลมชมวิวจากกรุงเทพมุ่งเชียงใหม่"/>
  </head>
  <body>
    <article>
      <h1>เดินทางคลาสสิครับลมหนาว นั่งรถไฟเที่ยวเมืองเหนือ</h1>
      <address>
        <time datetime="2019-11-19T04:00:00+00:00">19 Nov 2019, 04:00</time>
      </address>
      <p>
        <b>สัปดาห์นี้พาไปแอ่วเหนือกับการเดินทางสุดคลาสสิคนั่งรถไฟกินลมชมวิวจากกรุงเทพมุ่งเชียงใหม่</b>
      </p>
      <p>การเดินทางท่องเที่ยวโดยรถไฟ เป็นความใฝ่ฝันของเด็กเกือบจะทุกคน เสียงหวูดรถไฟ ฟังแล้วรู้สึกได้ถึงการเดินทางที่สนุกและมีความสุข<br/><br/>รถไฟขบวนแรกที่ผู้เขียนมีโอกาสได้เดินทาง คือ <b>กรุงเทพฯ-เชียงใหม่ </b>วันเดินทางช่างคึกคักและตื่นเต้น เฉพาะอย่างยิ่งยามเช้าที่ถ้ำขุนตาน พวกเราเด็กๆ พยายามจะยื่นศีรษะออกนอกหน้าต่าง เพื่อสัมผัสกับกลิ่นของอากาศยามเช้าที่หน้าอุโมงค์ทางเข้าถ้ำขุนตาน แต่ถูกห้ามเสียก่อน<br/><br/>อาหารบนรถไฟอะไรก็อร่อย เฉพาะอย่างยิ่งข้าวผัดรถไฟ สมัยนั้นห้องน้ำบนรถไฟ เป็นอย่างเดียวที่น่าสะพรึงที่สุด มีโอกาสเดินทางบนรถไฟอีกบ้าง แต่ใช้เวลาไม่มาก ระยะทางแค่กรุงเทพฯ-บ้านหมอ สระบุรี แต่สำหรับพวกเราเด็กๆ ก็ยังสนุกอยู่ดี<br/><br/><b>การเดินทางโดยรถไฟเริ่มห่างหาย เมื่อคนหันไปใช้รถโดยสาร สาธารณะ เครื่องบิน และรถยนต์ส่วนตัว เพราะสะดวกและ เร็วกว่า ทั้งนี้จะเป็นเพราะรถไฟนั้นถึงก็ช่างไม่ถึงก็ช่าง หรือเปล่านะ</b><br/><br/>เดี๋ยวนี้รถไฟไทย พัฒนาไปมากทั้งความเร็ว ความสะอาดและ ความปลอดภัย ตั้งแต่ปีปลายปี 2559 รถไฟไทย เปิดบริการเดินรถ ที่มีชื่อว่า อุตราวิถี เป็นเที่ยวรถไปกลับกรุงเทพฯ-เชียงใหม่ และ อิสานวัฒนา เที่ยวรถไปกลับกรุงเทพฯ-อุบลราชธานี</p>
      <figure>
        <img src="https://www.dailynews.co.th/admin/upload/20191118/news_uazSeUkotr145654_533.jpg?v=20191119135?v=5214"/>
      </figure>
      <p><i>หนาวนี้ไปเที่ยวเชียงใหม่ ด้วยการนั่งรถไฟชมวิวสวยๆ ในเส้นทางที่ขบวนรถไฟวิ่งผ่าน คงจะมีความสุขทีเดียว ทั้งงบประมาณที่ใช้ในการเดินทางก็ไม่มาก</i><br/><br/>แก่งหลวง เป็นเส้นทางที่ขบวนรถไฟสายเหนือ จะวิ่งผ่านอยู่ระหว่างสถานีปากปาน-แก่งหลวง จังหวัดแพร่ จุดนี้จะวิ่งเลียบแม่น้ำยมระยะทาง10 กิโลเมตร<br/><br/>สำหรับสะพานทาชมพู หรือ สะพานแห่งรัก อยู่ในเขตจังหวัดลำพูน ใกล้เชียงใหม่แล้ว หากคิดจะลงไปถ่ายรูปคงต้องถึงเชียงใหม่ก่อน แล้วถึงจะหารถมาเที่ยว<br/><br/><b>รถไฟขบวน อุตราวิถี </b>นี้มีหลายเวลาให้เลือก หากจะมาถึงเชียงใหม่ในเวลา 7 โมงเช้า ก็เลือกเวลาเดินทางออกจากสถานีหัวลำโพง 18.10 น. ห้องโดยสารชั้น 1 หากสะดวกนอนเตียงข้างล่างก็จ่ายเงิน 1,453 บาท เตียงที่ปีนป่าย ราคา 1,253 บาท ถ้าเป็นห้องโดยสารชั้นสอง เตียงด้านล่างจ่ายเงินซื้อตั๋ว881 บาท และ เตียงชั้นบน 791 บาท<br/><br/>บนรถไฟขบวนนี้มีสิ่งอำนวยความสะดวกมากมาย โดยเฉพาะสัญญาณ<b> wifi</b> ที่เสมือนหนึ่งลมหายใจของการสื่อสารในยุคปัจจุบัน ห้องน้ำดูสะอาดน่าใช้มากขึ้น แต่ถึงยังไงก็ได้ชื่อว่าเป็นห้องน้ำสาธารณะ ความสะอาดก็มีในระดับหนึ่ง เป็นเช่นนี้เกือบทุกแห่งในห้องน้ำรถไฟทั้งโลก</p>
      <figure>
        <img src="https://www.dailynews.co.th/admin/upload/20191118/news_cusHIgotKR145653_533.jpg?v=20191119135?v=7873"/>
      </figure>
      <p>รถไฟขบวนนี้ จอดแต่เฉพาะสถานีใหญ่เท่านั้น เรื่องความปลอดภัยสำหรับผู้หญิงและ เด็ก อายุไม่เกิน 12 ปี รถไฟขบวนนี้จัดให้มีพื้นที่สำหรับผู้โดยสารกลุ่มนี้โดยเฉพาะ รวมไปถึงกล้องวงจรปิด ที่ติดอยู่ในจุดสำคัญบนรถไฟอีกด้วย<br/><br/>ยังไงก็ตามหากต้องเดินทางลำพัง กลางดึกเมื่อต้องเดินไปห้องน้ำก็ควรจะมีเพื่อนเดินไปด้วยน่าจะดีกว่า<br/><br/>หนาวนี้ถ้าคิดจะเที่ยวโดยรถไฟขบวนพิเศษนี้ โทรจองตั๋วโดยสารล่วงหน้าที่<b>หมายเลข 1690</b><br/><br/>เมื่อทำการจองเสร็จแล้ว จะได้รับรหัสการจอง 10 หลัก เพื่อนำมารับตั๋วในวันรุ่งขึ้นที่สถานีรถไฟใดก็ได้ แต่ต้องไม่เกิน 4 ทุ่ม<br/><br/><b>รถไฟ การเดินทางที่คลาสสิคงดงาม ความสุขที่สัมผัสได้ ในราคาเบาๆ</b><br/>....................................<br/>คอลัมน์ : <mark><b>ชำเลืองเมือง</b></mark><br/>โดย <mark><b>“แรมทาง”</b></mark></p>
    </article>
  </body>
</html>