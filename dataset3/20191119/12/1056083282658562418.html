<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818496/%DA%A9%D8%B4%D9%81-%D8%B3%D8%A7%D8%AE%D8%AA%D8%A7%D8%B1%D9%87%D8%A7%DB%8C%DB%8C-%DA%A9%D9%87-%DA%A9%D9%84%DB%8C%D8%AF-%D8%AF%D8%B3%D8%AA%DB%8C%D8%A7%D8%A8%DB%8C-%D8%A8%D9%87-%D8%A2%D9%86%D8%AA%DB%8C-%D8%A8%DB%8C%D9%88%D8%AA%DB%8C%DA%A9-%D9%87%D8%A7%DB%8C-%D8%AC%D8%AF%DB%8C%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:41:47+00:00"/>
    <meta property="og:title" content="کشف ساختارهایی که کلید دستیابی به آنتی‌بیوتیک‌های جدید هستند"/>
    <meta property="og:description" content="پژوهشگران آمریکایی در بررسی جدید خود، به ساختارهایی دست یافته‌اند که می‌توان از آنها برای ارائه آنتی‌بیوتیک‌های جدید استفاده کرد."/>
  </head>
  <body>
    <article>
      <h6 class="kicker">با تلاش دانشمندان آمریکایی صورت گرفت</h6>
      <h1>کشف ساختارهایی که کلید دستیابی به آنتی‌بیوتیک‌های جدید هستند</h1>
      <address><time datetime="2019-11-19T12:41:47+00:00">19 Nov 2019, 12:41</time> by <a rel="author">مسعود جعفرشعار</a></address>
      <p>پژوهشگران آمریکایی در بررسی جدید خود، به ساختارهایی دست یافته‌اند که می‌توان از آنها برای ارائه آنتی‌بیوتیک‌های جدید استفاده کرد.</p>
      <p><b>به گزارش ایسنا و به نقل از فیز</b>، پژوهشگران "دانشگاه کرنل"(Cornell University) آمریکا در بررسی جدید خود، از ساختار یک مکانیسم رونمایی کرد که منحصر به باکتری‌ها است و می‌تواند امکان ارائه آنتی‌بیوتیک‌های جدیدی را برای مقابله با پاتوژن‌ها فراهم کند.</p>
      <p>این کشف جدید می‌تواند در یافتن یک روش جایگزین برای هدف قرار دادن باکتری‌های بیماری‌زا و مقابله با رشد میکروب‌های مقاوم در برابر باکتری امیدوارکننده باشد.</p>
      <p>پژوهشگران دانشگاه "کرنل" در این بررسی، از روش بلورنگاری با اشعه ایکس استفاده کردند تا ساختار عناصری موسوم به "تی- باکس"(T-box) را در گونه‌ای پاتوژن موسوم به "مایکوباکتریوم توبرکلوزیس"(Mycobacterium tuberculosis) نشان دهند.</p>
      <p>تی- باکس‌ها، ساختارهایی هستند که کمبود یک آمینواسید خاص را در سلول تشخیص می‌دهند و به باکتری‌ها کمک می‌کنند تا با آغاز روند تولید آمینواسید بیشتر، به این کمبود واکنش نشان دهند.</p>
      <p>"رابرت باتاگلیا"(Robert Battaglia)، نویسنده ارشد این پژوهش گفت: تی- باکس‌ها، فقط در باکتری‌ها وجود دارند و ژن‌های ضروری را کنترل می‌کنند. این ویژگی‌، آنها را به هدف جالب‌تری تبدیل می‌کند زیرا تی- باکس‌ها، به این باکتری‌ها کمک می‌کنند تا نسبت به شرایط دشواری مانند نبودن غذا واکنش نشان دهند.</p>
      <p>تی- باکس‌ها، به درشت‌مولکول‌هایی موسوم به "آران‌ای حامل"(tRNA) متصل می‌شوند که حمل آمینواسیدها را بر عهده دارند. هر یک از گونه‌های متفاوت آر.ان‌.ای حامل، به نوع خاصی از آمینواسید متصل می‌شوند.</p>
      <p>پژوهشگران در این پروژه توانستند ساختار پیچیده تی- باکس و آر.ان‌.ای حامل را به طور کامل توضیح دهند. هنگامی که میزان آمینواسید در باکتری پایین باشد، آر.ان‌.ای حامل مرتبط با آن، بدون بار می‌ماند و به یک تی-باکس‌ متصل می‌شود. هنگامی که میزان آمینواسید بالا برود، آر.ان‌.ای حامل با آن جفت می‌شود و به بارگیری می‌پردازد. آمینواسیدها، در همه عملکردهای سلولی بنیادین باکتری‌ها نقش دارند.</p>
      <p>باتاگلیا افزود: با دستیابی به این ساختارها می‌توانیم تفاوت بخش‌های گوناگون تی‌- باکس و تاثیر آنها در تعامل خاص تی‌- باکس با آر.ان‌.ای حامل را بررسی کنیم. اگر ما بتوانیم دارویی برای هدف قرار دادن عناصر تی- باکس ارائه دهیم تا از اتصال آن به آر.ان‌.ای حامل پیشگیری کنیم، امکان ارائه آنتی‌بیوتیک جدیدی فراهم می‌شود که نیازی نیست نگران عوارض جانبی آن باشیم.</p>
      <p>این پژوهش، در مجله "Nature Structural and Molecular Biology" به چاپ رسید.</p>
      <p>انتهای پیام</p>
    </article>
  </body>
</html>