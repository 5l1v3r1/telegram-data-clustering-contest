<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125575/poios-einai-o-anonymos-eyergetis-poy-xehreonei-toys-ftohoys-stin"/>
    <meta property="og:site_name" content="Insider"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="Ο «Ρομπέν των Δασών» που ξεχρεώνει τα χρέη των φτωχών στην Κωνσταντινούπολη"/>
    <meta property="og:description" content="Ένας ανώνυμος ευεργέτης αποπληρώνει τα χρέη των φτωχών κατοίκων σε συνοικίες της Κωνσταντινούπολης, για να πάρει την «ευχή» του Θεού."/>
  </head>
  <body>
    <article>
      <h1>Ο «Ρομπέν των Δασών» που ξεχρεώνει τα χρέη των φτωχών στην Κωνσταντινούπολη</h1>
      <h2>Ένας ανώνυμος ευεργέτης αποπληρώνει τα χρέη των φτωχών κατοίκων σε συνοικίες της Κωνσταντινούπολης, για να πάρει την «ευχή» του Θεού.</h2>
      <address>
        <time datetime="2019-11-19T12:00:00+00:00">19 Nov 2019, 12:00</time>
      </address>
      <p>Το γύρο του διαδικτύου κάνει η είδηση πως ένας ανώνυμος ευεργέτης επισκέπτεται φτωχές συνοικίες της <b>Κωνσταντινούπολης</b> και αποπληρώνει τα <b>χρέη οφειλετών</b> σε μικρά καταστήματα, όπως μανάβικα.</p>
      <p>Ενώ, σύμφωνα με το σχετικό<a href="https://www.theguardian.com/world/2019/nov/18/call-me-robin-hood-mystery-patron-pays-debts-of-istanbul-poorest"> δημοσίευμα του Guardian</a>, αφήνει και <b>φακέλους με χρήματα στο κατώφλι των σπιτιών τους.</b> Συγκεκριμένα, ο <b>Guardian</b> αναφέρει πως κάτοικοι της Τούζλα, μιας συνοικίας στον ασιατικό τομέα της πόλης οι κάτοικοι της οποίας προέρχονται κυρίως από την εργατική τάξη, διαπίστωσαν ότι οι οφειλές τους σε πολλά καταστήματα μαναβικής είχαν πληρωθεί από έναν ανώνυμο ευεργέτη.</p>
      <p><b>«Κάποιος ήρθε και μου ζήτησε να του δείξω το σημειωματάριό μου όπου γράφω τα χρέη των πελατών»</b>, είπε ο Τσοσκούν Γιλμάζ, ο ιδιοκτήτης ενός από τα καταστήματα, στο πρακτορείο ειδήσεων Demirören.</p>
      <p>«Υπήρχαν τέσσερις (πελάτες) με μεγάλα ποσά σε εκκρεμότητα και του είπα πού μένουν. Στη συνέχεια επέστρεψε, αφού τους μίλησε, και πλήρωσε όλα τους τα χρέη. Έμαθα επίσης ότι έδωσε επιπλέον χρήματα σε αυτές τις οικογένειες. Τον ρώτησα το όνομά του και μου απάντησε: 'Λέγε με απλά Ρομπέν των Δασών' », είπε ο Γιλμάζ.</p>
      <h3>Η φτώχεια αυξάνει τα κρούσματα αυτοκτονιών</h3>
      <p>Όπως αναφέρεται, οι τιμές των τροφίμων και των ενοικίων έχουν φθάσει στα ύψη μετά τις τεράστιες απώλειες που κατέγραψε η τουρκική λίρα το 2018 και ενώ έχει μειωθεί ο πληθωρισμός στο 8,6% από το 25%, <b>το ποσοστό της ανεργίας εξακολουθεί να αυξάνεται</b> και οι λογαριασμοί ρεύματος είναι δέκα φορές υψηλότεροι σε σχέση με πέρυσι.</p>
      <p>Το τελευταίο διάστημα η Τουρκία μαστίζεται από ένα κύμα αυτοκτονιών ολόκληρων οικογενειών, το οποίο αποδίδεται στην αυξανόμενη φτώχεια.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125550/tsaboysogloy-tha-xekinisoyme-xana-tin-epiheirisi-sti-syria-den-apohorisoyn"/>
        <a href="https://www.insider.gr/eidiseis/kosmos/125436/merkel-den-tha-yparxei-kindynos-apo-toys-islamistes-poy-apelaynei-i-toyrkia"/>
        <a href="https://www.insider.gr/eidiseis/kosmos/125426/akar-gia-kypro-hreiastei-tha-kanoyme-oti-kai-prin-apo-45-hronia"/>
      </related>
    </article>
  </body>
</html>