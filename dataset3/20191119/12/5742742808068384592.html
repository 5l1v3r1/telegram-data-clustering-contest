<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/reuters-huawei-dostane-dodatecny-odklad-obchodnich-sankci-na-dalsi-dva-tydny-39455"/>
    <meta property="og:site_name" content="mobilenet.cz"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="Huawei dostal dodatečný odklad obchodních sankcí na další tři měsíce"/>
    <meta property="og:description" content="V pondělí 18. listopadu dojde k doběhnutí předchozího 90denního odkladu Čínská firma dostala další odklad na další tři měsíce"/>
  </head>
  <body>
    <article>
      <h1>Huawei dostal dodatečný odklad obchodních sankcí na další tři měsíce</h1>
      <address><time datetime="2019-11-19T12:00:00+00:00">19 Nov 2019, 12:00</time> by <a rel="author">Ioannis Papadopoulos, Ondřej Pohl, Marek Vacovský</a></address>
      <p>
        <b>   •  V pondělí 18. listopadu dojde k doběhnutí předchozího 90denního odkladu <br/>   •  Čínská firma dostala další odklad na další tři měsíce</b>
      </p>
      <h3>Aktualizováno 19. 11. 2019 v 13:00</h3>
      <p>Na prodloužení dodatečného odkladu obchodních sankcí reaguje i české zastoupení prostřednictvím tiskového mluvčího společnosti Huawei, Pavla Koška: „<i>Prodloužení dočasné licence nebude mít na činnost společnosti Huawei významnější dopad. Toto rozhodnutí nic nemění na skutečnosti, že dle našeho názoru je ke společnosti Huawei přistupováno nespravedlivě. Již dlouho zastáváme názor, že rozhodnutí Ministerstva obchodu Spojených států amerických zařadit společnost Huawei na tak zvaný Seznam subjektů (Entity List) způsobil více škod Spojeným státům než společnosti Huawei. Rozhodnutí ekonomicky poškodilo americké společnosti, se kterými Huawei obchoduje, narušilo spolupráci a zejména vzájemnou důvěru, na které globální dodavatelský řetězec závisí. Vyzýváme vládu Spojených států, aby ukončila toto nespravedlivé zacházení a společnost Huawei ze Seznamu subjektů odstranila.</i>”</p>
      <h3>Aktualizováno 19. 11. 2019 v 11:45</h3>
      <p>Série odkladů skutečného začátku amerických sankcí proti firmě Huawei začíná připomínat anabázi kolem Brexitu. Čínská firma dostala podle <a href="https://www.commerce.gov/news/press-releases/2019/11/us-department-commerce-extends-huawei-temporary-general-license">commerce.gov</a> další odklad. Nejedná se o pouhé dva týdny, jak se spekulovalo, ale o další tři měsíce. Nový termín začátku platnosti sankcí je tak 16. února 2020.</p>
      <p>Americké firmy tak nadále mohou s Huawei obchodovat, pokud to nebude představovat hrozbu pro národní bezpečnost. Opatření má pomoci zejména malým operátorům v odlehlých oblastech USA, pro které by bylo obtížné tak rychle vyměnit dodavatele technologií. Je to už třetí odklad, který firma dostala a dokonce se spekulovalo, že tentokrát by se mohlo jednat o půl roku, aby vyjednavače smírného řešení netlačil čas.</p>
      <h3>Původní informace z 16. 11. 2019</h3>
      <p>Zpravodajská <a href="https://www.reuters.com/article/us-usa-china-huawei-tech/u-s-to-extend-license-for-its-companies-to-continue-business-with-huawei-sources-idUSKBN1XQ024">agentura Reuters</a> nás informovala o dalším prodloužení odkladu sankcí, které administrativa amerického prezidenta <a href="https://mobilenet.cz/clanky/donald-trump-chce-zpatky-domovske-tlacitko-na-iphonech-39276">Donalda Trumpa</a> uvalila na čínskou společnost Huawei. Reuters byla tato informace potvrzena dvěma na sobě nezávislými zdroji, jeví se tedy jako důvěryhodná.</p>
      <figure>
        <iframe data-src="https://twitter.com/Reuters/status/1195578796570755072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dvoutýdenní prodloužení je tentokrát značně kratší než předchozí opakovaný odklad po dobu 90 dnů. Na dlouhodobém odložení sankcí či jejich úplném zrušení se v současnosti údajně pracuje. Zatím však údajně nebyly vyjednány kompletní podmínky, pročež dojde pouze ke krátkodobému odložení sankcí. Udělení dalšího odkladu sankcí má být oficiálně oznámeno v pondělí 18. listopadu, kdy vyprší předchozí 90denní lhůta.</p>
      <related>
        <h4>Přečtěte si také</h4>
        <a href="https://mobilenet.cz/clanky/evropsti-uzivatele-huawei-p30-pro-ziskavaji-emui-10-s-androidem-10-39438"/>
      </related>
      <p>Mluvčí společnosti Huawei uvedl, že celou situaci zatím nemůže nijak komentovat. Stejně tak se Reuters nepodařilo získat vyjádření od zástupců Ministerstva obchodu USA.</p>
      <related>
        <h4>Související články</h4>
        <a href="https://mobilenet.cz/clanky/blyska-se-na-lepsi-casy-usa-udeli-par-vyjimek-na-obchod-s-huawei-39137"/>
        <a href="https://mobilenet.cz/clanky/huawei-nema-povinnost-informovat-cinskou-vladu-tvrdi-norska-pravni-spolecnost-38054"/>
        <a href="https://mobilenet.cz/clanky/sankce-vyjdou-trumpa-draho-cina-chysta-bolestivou-odvetu-v-obchodni-valce-38007"/>
        <a href="https://mobilenet.cz/clanky/kauza-huawei-v-cine-vyvolala-vlnu-narodniho-citeni-pouzivat-iphone-je-faux-pas-37943"/>
        <a href="https://mobilenet.cz/clanky/kauza-huawei-co-se-stalo-deje-a-muze-v-nejblizsi-dobe-stat-37941"/>
        <a href="https://mobilenet.cz/clanky/huawei-neleni-a-resi-nahradu-obchodu-play-od-googlu-ve-hre-je-aptoide-37936"/>
      </related>
    </article>
  </body>
</html>