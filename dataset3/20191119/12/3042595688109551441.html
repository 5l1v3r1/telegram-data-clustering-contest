<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/wilma-17-er-sporlost-forsvunnet---mistenker-drap/71836639"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T12:29:35+00:00"/>
    <meta property="og:title" content="Wilma (17) er sporløst forsvunnet - mistenker drap"/>
    <meta property="og:description" content="17 år gamle Wilma har snart vært savnet i en uke. Nå mistenker politiet at hun har blitt drept."/>
  </head>
  <body>
    <article>
      <h1>Wilma (17) er sporløst forsvunnet - mistenker drap</h1>
      <h2>17 år gamle Wilma har snart vært savnet i en uke. Nå mistenker politiet at hun har blitt drept.</h2>
      <address><time datetime="2019-11-19T12:29:35+00:00">19 Nov 2019, 12:29</time> by <a rel="author">Amanda Nordhagen Walnum</a></address>
      <p>
        <b>SISTE: Ifølge <a href="https://www.expressen.se/gt/17-arig-flicka-forsvunnen-polisen-vill-ha-tips-2/">Expressen </a>er den pågrepne mannen, som er mistenkt for drap, Wilmas kjæreste.</b>
      </p>
      <p>17 år gamle Wilma Andersson er sporløst forsvunnet. Den siste kjente kontakten med den svenske jenta var 14. november.</p>
      <p>
        <b>Svensk politi har nå kommet fram til at det er mye som taler for at Wilma Andersson har blitt utsatt for noe kriminelt.</b>
      </p>
      <p>En mann har blitt pågrepet og er mistenkt for drap. Han har ikke blitt avhørt ennå, skriver politiet i en pressemelding klokka 13.15.</p>
      <p>Wilma er fortsatt ikke funnet, og søket etter jenta fortsetter.</p>
      <h3>Fant sko</h3>
      <p>Søndag forrige uke ble Wilma meldt savnet. Hun ble sist sett i området rundt Walkesbord i Uddevalla, en kommune i fylket Västra Götaland i.</p>
      <p>
        <b>- Vi er veldig bekymret og tar takknemlig imot alle tips. For alle observasjoner, henvend dere til politiet, sier mor Linda Andersson til <a href="https://www.aftonbladet.se/nyheter/a/WbXwwa/17-ariga-wilma-forsvunnen-kan-inte-utesluta-brott">Aftonbladet</a>.</b>
      </p>
      <p>Tirsdag formiddag bestemte politiet seg for å behandle forsvinningssaken som en såkalt særskilt hendelse, slik at de kan få mer ressurser til søket, skriver <a href="https://www.expressen.se/gt/17-arig-flicka-forsvunnen-polisen-vill-ha-tips-/">Expressen</a>. Natt til i dag sperret politiet av et skogsområde utenfor Uddevalla.</p>
      <p>Området undersøkes etter funn av et par sko i natt.</p>
      <figure>
        <img src="https://www.dagbladet.no/images/71837078.jpg?imageId=71837078&amp;width=1024&amp;height=615"/>
        <figcaption><b>SPERRET:</b> Politiet har sperret av et skogsområde utenfor Uddevalla i forbindelse med saken. Foto: Adam Ihse / TT / NTB Scanpix Vis mer</figcaption>
      </figure>
      <figure>
        <img src="https://www.dagbladet.no/images/71836971.jpg?imageId=71836971&amp;x=0&amp;y=32.161925601751&amp;cropw=100&amp;croph=55.798687089716&amp;width=613&amp;height=511"/>
        <figcaption><b>SAVNET:</b> Wilma (17) blir beskrevet som 168 centimeter høy og veier cirka 50 kilo. Hun har mørkt, langt hår med blonde striper. 17-åringen var trolig kledd i en svart pelskåpe da hun forsvant. Foto: Privat / Missing people Vis mer</figcaption>
      </figure>
      <p>- Vi har funnet tilbehør, blant annet sko på stedet. Vi avfeier ikke noe, men vi kan for øyeblikket ikke si at det har noe med henne å gjøre, sier Stefan Gustafsson, talsperson ved politiet, til <a href="https://www.aftonbladet.se/nyheter/a/EWX345/polisen-inleder-sarskild-handelse-i-sokandet-efter-wilma-17">Aftonbladet</a>.</p>
      <p>Det jobber en tekniker fra politiet på det avsperrede området tirsdag formiddag.</p>
      <p>- Innen de er ferdige med sitt arbeid kan jeg ikke gi ytterligere detaljer, sier Sten Rune Timmersjö, sjef for politiets avdeling for grov kriminalitet i Fyrbodal, til <a href="https://www.gp.se/nyheter/v%C3%A4stsverige/polisen-har-sp%C3%A4rrat-av-omr%C3%A5de-i-s%C3%B6kandet-efter-wilma-1.20518531">Göteborgs-Posten.</a></p>
      <h3>Søk med droner</h3>
      <p>Mandag valgte politiet å be om tips fra publikum, samtidig som de startet søk. Over 70 frivillige deltok i søket i går.</p>
      <p>Søkene vil fortsette på et antall plasser i Uddevalla, blant annet i området hvor Wilma ble sett sist. Ved lunsjtider i dag satte frivillige i gang med nye søk, med hunder og drone - både med varmekamera og vanlig kamera, skriver lokalavisa <a href="https://www.bohuslaningen.se/nyheter/uddevalla/inga-sp%C3%A5r-efter-f%C3%B6rsvunna-wilma-1.20522416">Bohusläningen</a>.</p>
      <p>Avisa skriver at rundt 20 personer har blitt avhørt av politiet.</p>
      <p>- Vi har etterlyst henne og vi har avhørt venner og familie og sånt, og ser om vi kan finne ut av hva som har skjedd, sier Timmersjö.</p>
      <p>Wilma blir beskrevet som 168 centimeter høy, med langt mørkt hår med blonde striper. Hun var trolig kledd i en svart pelsjakke da hun forsvant.</p>
    </article>
  </body>
</html>