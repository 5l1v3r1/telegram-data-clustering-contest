<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520529-jake-politicke-vyzvy-cekaji-nove-zvoleneho-argentinskeho-prezidenta-alberta-fernandeze/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T12:43:03+00:00"/>
    <meta property="og:title" content="Jaké politické výzvy čekají nově zvoleného argentinského prezidenta Alberta Fernándeze?"/>
    <meta property="og:description" content="Pokud chce mít Argentina přístup na mezinárodní kapitálové trhy, bude se muset dohodnout s věřiteli na restrukturalizaci svého dluhu. Argentinské akcie i měna reagovaly na první kolo voleb prudkým poklesem."/>
  </head>
  <body>
    <article>
      <h1>Jaké politické výzvy čekají nově zvoleného argentinského prezidenta Alberta Fernándeze?</h1>
      <address><time datetime="2019-11-19T12:43:03+00:00">19 Nov 2019, 12:43</time> by <a rel="author">NN Investment Partners</a></address>
      <ul>
        <li>
          <b>Pokud chce mít Argentina přístup na mezinárodní kapitálové trhy, bude se muset dohodnout s věřiteli na restrukturalizaci svého dluhu.</b>
        </li>
        <li>
          <b>Argentinské <a href="https://akcie-cz.kurzy.cz/">akcie</a> i měna reagovaly na první kolo <a href="https://volby.kurzy.cz/">voleb</a> prudkým poklesem.</b>
        </li>
        <li>
          <b>Pro další vývoj budou klíčové zejména schopnosti nového prezidenta vládnout zemi a udržovat harmonii mezi různými politickými frakcemi.</b>
        </li>
      </ul>
      <p>Argentina si 27. října 2019 zvolila svého dalšího prezidenta. Stal se jím se 48 % hlasů Alberto Fernández, který je členem Justicialistické <a href="https://volby.kurzy.cz/strany">strany</a>, tedy největší <a href="https://volby.kurzy.cz/strany">strany</a> v rámci perónistického hnutí. Jedním z jeho prvních kroků v oblasti hospodářské politiky bude restrukturalizace veřejného dluhu.</p>
      <p>Klíčovým předpokladem úspěchu je vzájemná spolupráce s jeho viceprezidentkou, bývalou prezidentkou země z let 2007-2015, Cristinou Fernándezovou Kirchnerovou, stejně jako jeho schopnost udržet sjednocené různé perónistické frakce.</p>
      <h3>Argentinská aktiva reagovala propadem, mohou být přeprodaná</h3>
      <p>Ceny aktiv klesají již od srpnových primárek, které trhy překvapily právě vítězstvím Fernándeze. Předpokládá se, že obrat politiky více doleva povede k vyšší makroekonomické nestabilitě země. Prudkým oslabením reagovala také měna a zdá se, že Argentina bude čelit svému již devátému státnímu bankrotu.</p>
      <p>Myslíme si, že trhy mohou být poněkud přeprodané. Vláda prezidenta Fernándeze si uvědomuje, že zachování přístupu k mezinárodním kapitálovým trhům je v jejich nejlepším zájmu. Přesto je potřeba podotknout, že dohoda s Mezinárodním měnovým fondem (MMF), který je největším argentinským věřitelem, nebude vzhledem ke stavu místní <a href="https://www.kurzy.cz/makroekonomika/">ekonomiky</a> jednoduchá.</p>
      <p>V roce 2018 se Argentina potýkala s měnovou krizí a mírou <a href="https://www.kurzy.cz/makroekonomika/inflace/">inflace</a> dosahující dvouciferných hodnot. MMF přislíbil nejprve <a href="https://www.kurzy.cz/hypoteky/">úvěr</a> ve výši 44 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>, který byl ještě téhož roku navýšen až na rekordních 57 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. To oživilo vzpomínky na rok 2001, kdy <a href="https://www.kurzy.cz/pujcky/">půjčka</a> od MMF vedla k výrazným úsporným opatřením, kvůli kterým došlo k omezení domácí poptávky a zhoršení postavení obyčejných Argentinců. Země navíc zůstala bez přístupu ke kapitálovým trhům po více než deset let.</p>
      <h3>Pragmatický přístup by měl zvítězit</h3>
      <p>Ačkoliv je Fernández ideologicky perónista, věříme, že spolu s viceprezidentkou Kirchnerovou zvolí pragmatický přístup. V následujících letech pravděpodobně dojde k restrukturalizaci dluhu, přičemž podmínky nebudou tak špatné jako v roce 2001. Předpokládáme, že nová vláda nebude chtít první roky svého mandátu strávit hašteřením s věřiteli a bude se raději soustředit na makroekonomickou stabilitu a realizaci svých slibů. </p>
      <h3>Na základě historické zkušenosti s argentinskými bankroty můžeme říct, že:</h3>
      <ul>
        <li>restrukturalizace dluhu proběhne pravděpodobně na lepších cenách, než jsme viděli v srpnu tohoto roku. Tehdy se argentinské <a href="https://www.kurzy.cz/dluhopisy/">dluhopisy</a> prodávaly za cenu 40 centů za <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a>, což bylo způsobeno nucenými prodeji <a href="https://www.kurzy.cz/dluhopisy/">dluhopisů</a> poté, co došlo ke snížení ratingu země na CCC.</li>
        <li>pokud chce Fernández získat opětovný přístup na kapitálové trhy, musí s věřiteli jednat rychle. Neočekáváme, že to bude jednoduché. Nejtěžší bude jednání s MMF.</li>
        <li><a href="https://www.kurzy.cz/dluhopisy/">dluhopisy</a> rozvíjejících se zemí jsou třídou aktiv, kterou trhy nesprávně oceňují a která má pro investory dlouhodobý investiční potenciál. Pravděpodobnost bankrotů rozvíjejících se zemí není <a href="https://www.kurzy.cz/obec/vysoka-okres-melnik/">vysoká</a> a výše dluhu, která je nakonec splacena, činí dle Moody`s průměrně 54 centů na <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a>.</li>
      </ul>
      <related>
        <h4>Příbuzné stránky</h4>
        <a href="https://www.kurzy.cz/tema/5507293.html"/>
        <a href="https://www.kurzy.cz/zpravy/126173-nove-zvoleni-senatori-30-10-2006/"/>
        <a href="https://www.kurzy.cz/zpravy/396832-edf-cekaji-pekelne-drahe-vyzvy-v-jaderne-energetice/"/>
        <a href="https://zpravy.kurzy.cz/197780-historicky-rekord-ve-sportce-ceka-dalsi-vyzva-ve-hre-je-uz-128-9-milionu-korun/"/>
        <a href="https://www.kurzy.cz/tema/5404923.html"/>
        <a href="https://www.kurzy.cz/zpravy/nazory/A-V-T-25635/"/>
        <a href="https://zpravy.kurzy.cz/197012-historicky-rekord-ve-sportce-ceka-dalsi-vyzva-ve-hre-je-uz-122-6-milionu-korun/"/>
        <a href="https://www.kurzy.cz/tema/5620590.html"/>
        <a href="https://prace.kurzy.cz/urad-prace/nabidka-prace/mistri-pribuzni-pracovnici-ve-strojirenstvi-hledas-lostice-363b298b4.html"/>
        <a href="https://www.kurzy.cz/tema/4730739.html"/>
        <a href="https://zpravy.kurzy.cz/94379-koruna-ceka-na-vyreseni-politicke-situace/"/>
        <a href="https://www.kurzy.cz/zpravy/137578-ceka-nas-jaderna-politicka-budoucnost/"/>
      </related>
    </article>
  </body>
</html>