<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578041/zelenskij-i-timosenko-trolat-odne-odno-v-socmerezah-na-mezi-folu"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-19T12:47:00+00:00"/>
    <meta property="og:title" content="Зеленський і Тимошенко тролять одне одно в соцмережах на межі фолу"/>
    <meta property="og:description" content="Зеленський заявив, що лідерка «Батьківщини» «шантажувала» його і намагалася вийти на «договорняк»."/>
  </head>
  <body>
    <article>
      <h1>Зеленський і Тимошенко тролять одне одно в соцмережах на межі фолу</h1>
      <address><time datetime="2019-11-19T12:47:00+00:00">19 Nov 2019, 12:47</time> by <a rel="author">Андрій Вацик</a></address>
      <p>
        <i>Тернополяни по-різному реагують на сьогоднішні пости у Фейсбуці президента України Володимира Зеленського та лідерки «Батьківщини» Юлії Тимошенко. Одні ставлять смайл-посмішку, інші – звичайні вподобайки.</i>
      </p>
      <p>Пост Зеленського за декілька годин вже вподобали понад 14 тис. осіб, під його меседжем, в якому згадується навіть фігура лідерки «сердечкових», вже майже 5 тис. коментарів.</p>
      <p>Пост президента, як він пояснив, зумовила вчорашня критика Юлії Тимошенко у телеефірі. При цьому Зеленський заявив, що лідерка «Батьківщини» «шантажувала» його і намагалася вийти на «договорняк».</p>
      <p>«Є дуже давня українська традиція. Раз на 5 років Юлія Володимирівна Тимошенко йде в опозицію до чинного Президента, імітуючи турботу про народ. Вчора подивився «Свободу слова» на ICTV. Там Юлія Володимирівна розповідала, що пропонувала нам нових людей на різні посади. Людей, які «принесуть інвестиції».</p>
      <p>Хотів би, щоб усі ми були чесними до кінця.Так, Юлія Володимирівна справді пропонувала. Вона принесла список своїх людей для призначення на «солодкі» місця. А натомість обіцяла протягом року голосувати за всі закони разом зі «Слугою Народу» у Верховній Раді. Звісно, ми відмовили. Адже епоха договірняків скінчилася назавжди.</p>
      <p>Але подивіться, який гарний вигляд має зараз «опозиція». Така фігура! А знаєте, чому? Тому що зараз їй просто не дають «солоденького», – вважає президент.</p>
      <p>На останню репліку в коментарях під постом  відреагувала прес-секретар  обласної організації партії "Батьківщина" Олена Криницька. </p>
      <p>"Думаю, "Зе" пора хвилюватися за попу власну, бо від такої кількості "солоденького" може ого як "злипнутися"!, – написала вона.</p>
      <p>Сама Тимошенко на президентський наїзд відреагувала в соцмережі із двогодинним запізненням. У неї наразі 4,9 тис. смайлів та тисяча коментарів.</p>
      <p>«Хотілось би говорити з Вами, Володимире Олександровичу, про долю країни, але Ви обрали інший тон. Шкода... Тоді нагадаю Вам, що є ще одна давня українська традиція. Раз на п’ять років деяким українським Президентам здається, що вони взяли джек-пот! А далі все за сценарієм... Ну ви в курсі...</p>
      <p>Словом, чекаємо Вас на корпоративах... Можна зі своїм піаніно:)», – йдеться в дописі на сторінці Тимошенко.</p>
      <slideshow>
        <figure>
          <img src="https://s.0352.ua/s/32/section/newsInText/upload/images/news/intext/000/051/459/7664894214952392172981032600364619100848128n_5dd3e2e176920.jpg"/>
        </figure>
        <figure>
          <img src="https://s.0352.ua/s/32/section/newsInText/upload/images/news/intext/000/051/459/773794665599028115094507723644245357101056n_5dd3e2e1e5b4d.jpg"/>
        </figure>
      </slideshow>
      <p>
        <i>Колаж Censor.net</i>
      </p>
    </article>
  </body>
</html>