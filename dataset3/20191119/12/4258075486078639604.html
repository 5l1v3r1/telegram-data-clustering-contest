<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/viral-video-pakistani-woman-wears-tomato-jewelry-as-price-soars-high-dgtl-1.1072660"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T12:30:55+00:00"/>
    <meta property="og:title" content="টোম্যাটোর গয়না পরে বিয়ের সাজে পাকিস্তানি যুবতী!"/>
    <meta property="og:description" content="পাকিস্তানের টোম্যাটোর এই আকাশছোঁয়া দাম নিয়ে সংবাদমাধ্যম, সোশ্যাল মিডিয়ায় ব্যঙ্গ বিদ্রুপ শুরু হয়েছে। পাক সাংবাদিক নায়লা ইনায়তের শেয়ার করা ভিডিয়োয় দেখা যাচ্ছে, এক সাংবাদিক বুম নিয়ে পৌঁছে গিয়েছেন বিয়ে বাড়িতে। সেখানে বিয়ের কনে সোনা-হিরের বদলে পরেছেন টোম্যাটোর গয়না।"/>
  </head>
  <body>
    <article>
      <h1>টোম্যাটোর গয়না পরে বিয়ের সাজে পাকিস্তানি যুবতী!</h1>
      <address><time datetime="2019-11-19T12:30:55+00:00">19 Nov 2019, 12:30</time> by <a rel="author">সংবাদ সংস্থা</a></address>
      <p><a href="https://www.anandabazar.com/topic/tomato">টোম্যাটো</a>র দামফের আকাশ ছোঁয়া <a href="https://www.anandabazar.com/topic/pakistan">পাকিস্তানে</a>। ফলে এতদিন যা ছিল সোশ্যাল মিডিয়ায় প্রতিবাদ, হাসাহাসির বিষয়, সেটাই কার্যত ঘটল বাস্তবে। পাকিস্তানের এক মহিলা এই আকাশছোঁয়া দামের প্রতিবাদে টোম্যাটোর গয়না পরেই বসলেন বিয়ের পিঁড়িতে। পাকিস্তানের এক মহিলা সাংবাদিক এমনই একটি ভিডিয়ো পোস্ট করেছেন, যা ঘিরে সোশ্যাল মিডিয়ায় আরও বেড়ে গিয়েছে ‘টোম্যাটো’ চর্চা।</p>
      <p>গত কয়েক দিন ধরেই পাকিস্তানের বিভিন্ন বাজারে টোম্যাটোর দাম লাফিয়ে লাফিয়ে বাড়ছে। পাকিস্তানি সংবাদপত্র দ্য ডনের সূত্রে জানা গিয়েছে, করাচির বিভিন্ন মার্কেটে গত সপ্তাহেই টোম্যাটোর দাম কেজি প্রতি ৩০০ টাকা ছাড়িয়েছে। ইরান থেকে টোম্যাটো আসার আগেই এই দাম হঠাত্ করে বেড়ে যায় বলে জানা গিয়েছে। তবে পাইকারি বাজারে তুলনায় দাম কিছুটা কম। পাইকারি ব্যবসায়ীরাও এই দামবৃদ্ধি নিয়ে কিছুটা অবাক। কারণ তাঁদের দাবি, পাইকারি বাজারে টোম্যাটো ২০০ থেকে ২৪০ টাকা প্রতি কেজিতে বিক্রি হচ্ছে। সেখানে খুচরো বাজারে এতটা দাম বাড়া অস্বাভাবিক।</p>
      <p>কারণ যাই হোক, পাকিস্তানের সাধারণ মানুষ বেজায় সমস্যায় পড়েছেন টোম্যাটোর দাম বাড়ায়। পাক সংবাদ মাধ্যমের একাধিক প্রতিবেদনে দাবি করা হয়েছে, আম জনতা এখন আর কেজিতে টোম্যাটো কিনছেন না। পকেট বাঁচাতে এখন একটি-দু’টি বা একশো-দু’শো গ্রাম টম্যাটো দিয়েই হেঁসেল চালাচ্ছেন। খুচরো বাজারে ২৫০ গ্রাম টোম্যাটো কিনতে গুনতে হচ্ছে ৮০ টাকা।</p>
      <p>
        <b>আরও পড়ুন: <a href="https://www.anandabazar.com/national/viral-man-in-chennai-lodges-complaint-for-missing-footwear-worth-rs-60-thousands-dgtl-1.1072640">এক ঘণ্টায় ‘হাওয়া’ ৬০ হাজার টাকার জুতো! চুরির তদন্ত চেয়ে পুলিশে নালিশ</a></b>
      </p>
      <p>পাকিস্তানের টোম্যাটোর এই আকাশছোঁয়া দাম নিয়ে সংবাদমাধ্যম, সোশ্যাল মিডিয়ায় ব্যঙ্গ বিদ্রুপ শুরু হয়েছে। পাক সাংবাদিক নায়লা ইনায়তের শেয়ার করা ভিডিয়োয় দেখা যাচ্ছে, এক সাংবাদিক বুম নিয়ে পৌঁছে গিয়েছেন বিয়ে বাড়িতে। সেখানে বিয়ের কনে সোনা-হিরের বদলে পরেছেন টোম্যাটোর গয়না। গলায়, হাতে, কানে, মাথায় পরা সব গয়ানাই টম্যাটোর তৈরি। তিনি জানিয়েছেন, টোম্যাটো এখন দুর্মূল্য, তাই তিনি সোনার বদলে টোম্যাটোর গয়নাই পরেছেন।</p>
      <p>
        <b>আরও পড়ুন:<a href="https://www.anandabazar.com/international/viral-video-a-woman-held-up-underwear-in-public-to-dry-it-under-vent-of-flight-dgtl-1.1072317"> বিমানে সবার সামনে এ ভাবে অন্তর্বাস শুকালেন মহিলা! ভাইরাল হল ভিডিয়ো</a></b>
      </p>
      <p>নায়লার পোস্ট করা এই ভিডিয়োটি ইতিমধ্যেই ভাইরাল হয়েছে। দশ ঘণ্টার মধ্যেই ভিডিয়োটি প্রায় ১৪ হাজার বার দেখা হয়েছে। সেই সঙ্গে সমানে চলছে লাইক, শেয়ার কমেন্ট।</p>
      <p>
        <b>দেখুন সেই ভিডিয়ো:</b>
      </p>
      <figure>
        <iframe data-src="https://twitter.com/nailainayat/status/1196512658440278018?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>