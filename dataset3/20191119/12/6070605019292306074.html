<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/resolucio-autodeterminacio-JxCat-ERC-CUP_0_2346965398.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T12:04:51+00:00"/>
    <meta property="og:title" content="La resolució per l'autodeterminació de JxCat, ERC i la CUP es votarà en el pròxim ple"/>
    <meta property="og:description" content="Fonts de JxCat adverteixen que podrien introduir mitjançant esmenes la part del redactat suspesa pel Tribunal Constitucional"/>
  </head>
  <body>
    <article>
      <h1>La resolució per l'autodeterminació de JxCat, ERC i la CUP es votarà en el pròxim ple</h1>
      <h2>Fonts de JxCat adverteixen que podrien introduir mitjançant esmenes la part del redactat suspesa pel Tribunal Constitucional</h2>
      <address>
        <time datetime="2019-11-19T12:04:51+00:00">19 Nov 2019, 12:04</time>
      </address>
      <p>La resolució conjunta de l'independentisme com a resposta a la sentència de l'1-O es votarà en el ple de la setmana que ve (els dies 26 i 27), després que la mesa hagi admès a tràmit la iniciativa aquest dimarts. La iniciativa no està exempta de polèmica després que el 5 de novembre el Tribunal Constitucional (TC) en suspengués el punt 11, que fa referència a la defensa del dret d'autodeterminació i la reprovació de la monarquia. Així, aquest fragment del text parlamentari queda suspès per ordre de l'alt tribunal als tràmits, i fonts del PSC entenen que el que es debatrà serà la resta de la resolució. Amb tot, caldrà veure si des de l'independentisme s'intentarà poder tractar aquests dos temes evitant d'alguna manera el veto judicial: fonts de JxCat mantenen que el text pot ser esmenat o transaccionat fins a l'últim moment, la qual cosa obre la porta a modificar el redactat de la iniciativa i recuperar així l'essència dels punts suspesos.</p>
      <p>Tant el president del Parlament, Roger Torrent, com la cambra catalana ja han sigut advertits pel TC de la suspensió mitjançant un incident d'execució. La setmana passada el <i>Butlletí Oficial del Parlament</i> (BOPC) <a href="https://www.parlament.cat/document/bopc/26401346.pdf">ho va publicar</a>. Concretament, l'apartat suspès és el que resa que el Parlament "reitera i reiterarà tants cops com ho vulguin els diputats i les diputades la reprovació de la monarquia, la defensa del dret a l'autodeterminació i la reivindicació de la sobirania del poble de Catalunya per decidir el seu futur polític". Torrent va insistir a finals d'octubre que assumiria totes les "conseqüències" derivades de la votació de la iniciativa.</p>
      <p>En roda de premsa, el portaveu adjunt de JxCat, Eduard Pujol, ha explicat que estan estudiant les opcions que tenen de cara a debatre la iniciativa al ple. Al seu torn, la CUP ja ha registrat avui una esmena a la resolució que "rebutja la suspensió parcial acordada pel TC", tal com ha explicat el diputat Carles Riera. "Davant les coaccions dels poders de l’Estat per intentar limitar els temes de debat al Parlament de Catalunya, no hi ha cap més opció que defensar el dret a la representació política i a la llibertat d’expressió de tots els diputats i diputades. Sense fissures", assevera l'escrit dels anticapitalistes: "Si la censura entra al Parlament de Catalunya, es desvirtua el sentit de la institució", afegeixen els cupaires, que reiteren que els diputats "tants com ho vulguin" puguin reprovar la monarquia, defensar el dret a l’autodeterminació i la reivindicació de la sobirania del poble de Catalunya per decidir el seu futur polític”. Així, la CUP considera que la referida actuació del Tribunal Constitucional és "contrària als Drets Fonamentals de Llibertat d’Expressió, Llibertat ideològica i Participació política". </p>
      <p>En declaracions després de la reunió de la junta de portaveus, el diputat del PP Santi Rodríguez ha deixat clar que la part suspesa de la proposta de resolució conjunta està suspesa i "no es podrà votar al ple". En aquest sentit, ha assegurat clar que els populars estaran "alerta" davant les possibles "esmenes i transaccions" que "intentessin esquivar" el "manament" del TC. Rodríguez, de fet, ha explicat que s'ha demanat que les possibles modificacions del text passin necessàriament per la mesa per valorar-ne el contingut. "Sempre intenten continuar desobeint, amb tripijocs", ha reblat al seu torn el diputat de Ciutadans Nacho Martín Blanco: "És probable que els partits separatistes intentin saltar-se la llei". "Estarem amatents, observants al que puguin donar de si els propers dies i òbviament a si cal recórrer al TC o a qualsevol instància jurisdiccional", ha recalcat. </p>
      <p>Paral·lelament, Martín Blanco ha explicat que Cs ha registrat una resolució per crear una comissió d'investigació sobre les "presumptes relacions" del president de la Generalitat, Quim Torra, amb els CDR. "Hauria de donar explicacions i en lloc d'això s'amaga", ha lamentat. Amb tot, la iniciativa no es debatrà en el pròxim ple del Parlament sinó més endavant.</p>
    </article>
  </body>
</html>