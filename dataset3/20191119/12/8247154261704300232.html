<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/boyoviy-kater-kremenchuk-zavazhaie-rosiyanam-blokuvati-ukrayinski-porti"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="Бойовий катер «Кременчук» заважає росіянам блокувати українські порти"/>
    <meta property="og:description" content="Подивились, як він готується до виходу в рейд і поговорили з капітаном. Бойовий катер «Кременчук» заважає росіянам блокувати українські порти. Як він готується до виходу в рейд - описує видання theБабель."/>
  </head>
  <body>
    <article>
      <h1>Бойовий катер «Кременчук» заважає росіянам блокувати українські порти</h1>
      <address>
        <time datetime="2019-11-19T12:00:00+00:00">19 Nov 2019, 12:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/1_7.png?itok=HbXJ4ouq"/>
      </figure>
      <p>
        <b>Подивились, як він готується до виходу в рейд і поговорили з капітаном.</b>
      </p>
      <p>Бойовий катер «Кременчук» заважає росіянам блокувати українські порти. Як він готується до виходу в рейд - описує видання <a href="https://thebabel.com.ua/news">theБабель</a>.</p>
      <p>Росія передала захоплені в Керченській протоці малі артилерійські катери ВМС України «Бердянськ» і «Нікополь», а також буксир «Яни Капу», але з них зняли всю електроніку. Тим часом в Одесу зі США прибули два катери типу Island: Р190 «Словʼянськ» і Р191 «Старобільськ». Наразі в Україні є два бойових катери типу «Гюрза»: «Лубни» і «Кременчук». Їхнє головне завдання - охороняти прохід суден в Азовське море, запобігати нападам російських військових катерів. Лейтенант Олександр Регула ще шість років тому був курсантом у Севастополі, він один з тих, хто заспівав гімн у Нахімовському училищі, коли окупаційна влада підняла російський прапор замість українського. Зараз він - капітан катера «Кременчук». У 2018 році Регула разом із командою з чотирьох людей допоміг суднам «Донбас» та «Корець» пройти з Одеси до Азовського моря. Поки Україна нарощує флот, катери «Кременчук» і «Лубни» продовжують патрулювати Азовське море та стримувати росіян. Кореспондент theБабеля Євген Спірін і фотограф Сергій Моргунов побували на катері «Кременчук» і поговорили з його капітаном Олександром Регулою про військову допомогу США, морські сутички та про те, як живуть моряки на бойовому катері.</p>
      <p>На території Маріупольского порту купа людей, працюють крани, бетонозмішувальні машини. На пристані пришвартовані два катери: «Кременчук» і «Лубни». Екіпаж отримує продукти на черговий рейс. У мішках картопля, йогурти, овочі, фрукти, солона та свіжа риба, вода. По катеру ходить капітан Регула.</p>
      <p>«Кажуть, ви хотіли проникнути до нас на катер. Бачу, вам вдалося. У нас, узагалі-то, правила такі. Нічого не можна фотографувати, нічого не можна питати, все, що ми робимо, - секрет. Якщо хочете, можна сфотографувати прапор. Усе інше - таємниця», - розповідає Олександр Регула.</p>
      <figure>
        <img src="https://kg.ua/sites/default/files/inline/images/2_2.png"/>
      </figure>
      <p>За першим запитом в Google на призвіще Регула видає 10 посилань, у кожному з яких по кілька фото командира. Поки моряки носять пакунки з продуктами, Регула пропонує кави та поговорити. Він зачиняє двері й каже:</p>
      <blockquote>
        <i>«Ну, питайте, але тільки те, що несекретно, а в нас тут майже все секретно».</i>
      </blockquote>
      <p>На столі починає дзвонити телефон, волає «Самий лучший день заходил вчера». Ми починаємо розмову. Олександр каже, що на катері постійно перебувають пʼятеро людей.</p>
      <blockquote>
        <i>«Працюємо за штатним розпорядком дня, стежимо за станом катера та його підготовкою до виконання завдань. У мене всі контрактники, я наймолодший - 24 роки, а найстаршому 37. Переважно ми виходимо в море, щоб забезпечити прохід суден і щоб не було порушень з боку росіян на морі. Коли ми тут зʼявилися у вересні, ситуація стала кращою. Тому що до цього росіяни затримували кораблі. А пару годин затримки для корабля - це економічна катастрофа, це вже компанія переплачує».</i>
      </blockquote>
      <figure>
        <img src="https://kg.ua/sites/default/files/inline/images/3_4.png"/>
      </figure>
      <p>Російські моряки застосовують економічні важелі: затримують корабель біля Керченської протоки та оглядають його, на що вони не мають права.</p>
      <blockquote>
        <i>«У міжнародному морському праві є пʼять причин, коли можна зупинити судно. Ні під одну з цих причин їхній огляд не підпадає, вони просто зупиняли судна й погрожували. А потім ми почали виходити на патрулювання. Вони стали нас боятися. Ми перехоплювали їхні балачки, а там було таке: «Контролюйте гаденят, знов ці гаденята зараз вийдуть, знов їх потрібно буде шукати». Ми почали присікати їхні дії, до стрілянини не доходило, але нахабства поменшало. У жовтні ці випадки зупинки суден росіянами скоротилися на 50 відсотків, у листопаді їх не було взагалі. Так, вони діють дуже нахабно. Як гопники — нападають купою. Але на їхні дії треба відповідати. Вони не стріляють по суднах, але зупиняють і кажуть: «Ви ж будете йти назад, матимете проблеми». Зупиняють переважно тих, хто йде в Бердянськ або Маріуполь. Тих, хто йде в напрямку Таганрога чи Ростова, вони не чіпають. А якщо є члени екіпажу з України, то тут у будь-якому разі оглядають».</i>
      </blockquote>
      <figure>
        <img src="https://kg.ua/sites/default/files/inline/images/4_1.png"/>
      </figure>
      <p>За словами Олександра, росіяни використовують авіацію: літаки, гвинтокрили. «Але дуже рідко».</p>
      <blockquote>
        <i>«Коли ми зубки показуємо, кажемо їм: «Наші ж теж можуть прилетіти», - додає він.</i>
      </blockquote>
      <p>На катері штатної посади кока нема. Регула каже, що іноді готує й сам.</p>
      <blockquote>
        <i>«Раціон у нас - що захотіли, те й зробили. Сіли й такі: «Шо на обід?» Стали всі, приготували солянку чи борщ. Черговий часом питає, що на сніданок. Зараз нова система харчування за меню. Наприклад, півтора літра води на добу обовʼязково. А так певна сума на кожну людину. Ми зробили собі акцент на овочі, фрукти, рибу».</i>
      </blockquote>
      <figure>
        <img src="https://kg.ua/sites/default/files/inline/images/5_2.png"/>
      </figure>
      <p>Регула продовжує розповідь і розказує про допомогу флоту від США.</p>
      <blockquote>
        <i>«Зараз у нас стоять американські двигуни Caterpillar, але є й дуже багато українських розробок. США нам дуже допомагають, наприклад, передали катери. У нас була проблема: у Криму віджали наші кораблі. Підфартило, що «Сагайдачний» не був там, тому й урятувався. Але зараз ми нарощуємо міць. Росія рекламує свою армію та флот — мовляв, у них все добре. А насправді вони звикли, що беруть кількістю. Але коли в нас уже є техніка та зброя, вони піднімають лапки і кажуть: «Ой, вибачте».</i>
      </blockquote>
      <figure>
        <img src="https://kg.ua/sites/default/files/inline/images/6_0.png"/>
      </figure>
      <p>Командир каже, що найважливіша допомога - це тренування моряків. Три екіпажі кораблів зараз повернулися з Балтимора, де їх навчали інструктори армії США. Катер виходить за викликом, стаціонарно чергує біля порту, за потреби екіпаж готовий для оперативного виходу в море. Регула вважає, що це здобутки нової, американської системи.</p>
      <blockquote><i>«Радянська система була «бережіть техніку, а людей ми підвеземо». Зараз усе навпаки, найважливіше — це люди. До 2014 року ми мали бинт, щоб голову замотати. А зараз нас готують так, що люди повинні вижити будь-якою ціною. Досвід — це зброя, яка дуже багато чого визначає, особливо на морі. Раніше було так: місяць готуєшся, а потім на кораблі відпрацьовуєш. Зараз усе не так. Є старшинська підготовка у США, тобто якщо курсант хоче, він може закінчити американські курси. Окрім цього, допомагають зброєю, передали шість катерів. Це вже неабияка сила. Будуються кораблі, оснащуються зброєю. Ми створюємо флот»</i>.<br/><pic src="https://kg.ua/sites/default/files/inline/images/7_0.png" width="560" height="219"/></blockquote>
      <p>Розмову перериває моряк, який вилазить з трюму:</p>
      <blockquote>
        <i>«Усе завантажили, там на пʼять діб, на нормальний такий рейд вистачить».</i>
      </blockquote>
      <p>Щоб ухвалити рішення, Регулі не потрібно дзвонити до Києва чи узгоджувати все з Генеральним штабом і командуванням. Як командир він сам може вирішувати, застосовувати зброю чи ні. Останній такий випадок, коли майже дійшло до стрілянини, стався минулого року.</p>
      <blockquote>
        <i>«Ми не дозволили зупинити чотири судна, одне з них лівійське. Була ситуація, коли росіяни намагалися їх зупинити. Я втрутився і сказав, що судно під моєю охороною. Вони намагалися підійти ближче, я сказав, що буду застосовувати зброю, - вони злякалися. Коротше, вони казали капітану: «Зупиняйся», а я казав: «Дійте за своїм планом». Капітан нічого не міг зрозуміти й запитав: «Так хто тут влада?» Я чесно сказав: «Влада тут ми, виконуй своє завдання». Ми їх довели до протоки».</i>
      </blockquote>
      <figure>
        <img src="https://kg.ua/sites/default/files/inline/images/8.png"/>
      </figure>
      <p>Катер «Кременчук» у парі з «Лубнами» зменшив тиск на торгові суда з боку Росії, проте збитки для економіки України все одно великі. За словами командувача флоту Ігоря Воронченка, азовські порти України втратили майже половину прибутків, тому що РФ перешкоджає судноплавству.</p>
      <blockquote><i>«Раніше тут весь порт був забитий кораблями, йшли сюди, у Бердянськ, а зараз усі прямують до Таганрога. Повз Маріуполь за добу проходять понад 40 кораблів. Але Росія, наприклад, не зупиняє американські кораблі - це ж небезпечно, бо Америка б перекинула сюди якесь своє бойове судно», - </i>пояснює він.</blockquote>
      <p>Регула вважає, що флот Російської Федерації в поганому стані:</p>
      <blockquote><i>«Росія дуже сильно себе рекламує, але в них не так усе добре. Є, звісно, борзі нахаби, але коли починаєш відповідати по-їхньому, вони лякаються. Вони беруть кількістю та можуть погрожувати тільки ядерною зброєю. Беруть добре зроблене старе й кажуть, що це їхні нові розробки. Так, вони наявною силою можуть заблокувати порти повністю, бо Росія — це країна-гопник, бити гуртом, а якщо вичепити корабель один на один, вони швидко втікають»</i>.</blockquote>
      <p>Після розмови ми сходимо на берег, поруч стоїть «Донбас». Питаю, чи виходить він у рейд.</p>
      <blockquote>
        <i>«Та він уже… Йому... З 1960-х років. Хоча може й вийде, якщо буде треба».</i>
      </blockquote>
      <p>Регула закурює, дивиться на маленький катер:</p>
      <blockquote>
        <i>«Усе через дупу. Там, на землі - розведення, а тут просто зведення. Щоправда, у морі треба воювати за конвенціями. Просто так нікого не закопаєш у лісозмузі, доведеться пояснювати. Прикро так».</i>
      </blockquote>
      <figure>
        <img src="https://kg.ua/sites/default/files/inline/images/9_1.png"/>
      </figure>
      <p>Нагадаємо, <b><a href="https://kg.ua/news/minuloyi-nochi-u-kremenchci-zustrili-bogdana-golovasha-yakiy-ponad-9-misyaciv-buv-u-rosiyskomu">Минулої ночі у Кременчуці зустріли Богдана Головаша, який понад 9 місяців був у російському полоні</a>.</b></p>
      <p>
        <b><a href="https://kg.ua/news/mami-kremenchuckogo-viyskovopolonenogo-moryaka-golovasha-nagorodu-sinovi-peredav-prezident">Президент вручив нагороду військовополоненому Богдану Головашу через його маму</a>.</b>
      </p>
      <p> </p>
      <p> </p>
      <p>За матеріалами джерела</p>
    </article>
  </body>
</html>