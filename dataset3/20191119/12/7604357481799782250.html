<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/eric-van-rompuy-verantwoordelijkheid-ligt-bij-ps-en-n-va/"/>
    <meta property="og:site_name" content="SCEPTR"/>
    <meta property="article:published_time" content="2019-11-19T12:37:58+00:00"/>
    <meta property="og:title" content="Eric Van Rompuy: “Verantwoordelijkheid ligt bij PS en N-VA”"/>
    <meta property="og:description" content="Gisteren werd het informateurschap van PS-voorzitter Paul Magnette verlengd door de vorst. Voor CD&amp;V-coryfee Eric Van Rompuy is het duidelijk: “de verantwoordelijkheid ligt bij PS en N-VA”. Volgens de christendemocraat moeten de Vlaams-nationalisten duidelijk maken of ze al dan niet in een federale regering willen stappen. Tevens waarschuwde hij tegenover Radio 1-programma ‘De Ochtend’ voor een ontsporing […]"/>
  </head>
  <body>
    <article>
      <h1>Eric Van Rompuy: “Verantwoordelijkheid ligt bij PS en N-VA”</h1>
      <address><time datetime="2019-11-19T12:37:58+00:00">19 Nov 2019, 12:37</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Gisteren werd het informateurschap van <b>PS-voorzitter <a href="https://sceptr.net/?s=Paul+Magnette">Paul Magnette</a></b> verlengd door de vorst. Voor </b>
        <b>CD&amp;V-coryfee </b>
        <b>
          <a href="https://sceptr.net/tag/eric-van-rompuy/">Eric Van Rompuy</a>
        </b>
        <b> is het duidelijk: <i>“de verantwoordelijkheid ligt bij PS en N-VA”</i>. Volgens de christendemocraat moeten de Vlaams-nationalisten duidelijk maken of ze al dan niet in een federale regering willen stappen. Tevens waarschuwde hij tegenover <a href="https://www.knack.be/nieuws/belgie/eric-van-rompuy-cd-v-moet-niet-in-federale-scheidsrechtersrol-gedwongen-worden/article-news-1533835.html">Radio 1-programma ‘De Ochtend’</a> voor een ontsporing van de begroting.</b>
      </p>
      <p>Magnette blijft relatief optimistisch klinken. <i>“Er is ruime consensus vastgesteld over de werkmethode en de dialoog is op gang gekomen”</i>, verklaarde hij gisteren op een persconferentie. <i>“De verbetering van de werkzaamheidsgraad, sociale cohesie, de strijd tegen armoede, klimaattransitie, justitie en modernisering van de staat zijn de prioriteiten die we samen hebben besproken. Nu moeten we steen per steen opbouwen. Ik denk dat het nuttig is om verder te</i> gaan”, stelde de informateur.</p>
      <figure>
        <iframe data-src="https://twitter.com/Knack/status/1196743689466454016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Het ‘probleem’? Voor zowel PS als N-VA is een paars-gele constructie geen evidentie. De Vlaams-nationalisten moeten van Van Rompuy maar eens duidelijk maken of ze überhaupt heil zien in een dergelijk verhaal. <i>“Het is duidelijk dat de N-VA grote moeite heeft met een paars-gele constructie. Willen ze in een regering stappen om aan te tonen dat men niet kan besturen? Moet de onmacht op het federale niveau bewezen worden? Willen ze wel in een regering?”,</i> citeert <a href="https://www.knack.be/nieuws/belgie/eric-van-rompuy-cd-v-moet-niet-in-federale-scheidsrechtersrol-gedwongen-worden/article-news-1533835.html">Knack de CD&amp;V-coryfee</a>.</p>
      <h3>“Verantwoordelijkheid ligt bij PS en N-VA”</h3>
      <p>Tevens stoort Van Rompuy zich aan de druk op de christendemocraten. <i>“De discussie tussen PS en N-VA in de media lijkt nu te suggereren dat CD&amp;V als een scheidsrechter moet beslissen”</i>, stelt hij tegenover Radio 1-programma ‘De Ochtend’. De verantwoordelijkheid evenwel, ligt volgens de christendemocraat bij PS en N-VA. Bovendien waarschuwt Van Rompuy voor de budgettaire impact van verschillende PS-voorstellen zoals bijvoorbeeld het verlagen van de pensioenleeftijd.<i> “We gaan niet in een financieel avontuur stappen”</i>, aldus de CD&amp;V’er volgens <a href="https://www.knack.be/nieuws/belgie/eric-van-rompuy-cd-v-moet-niet-in-federale-scheidsrechtersrol-gedwongen-worden/article-news-1533835.html">Knack</a>.</p>
      <figure>
        <iframe data-src="https://twitter.com/radio1be/status/1196694700868157440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vandaag zit Magnette normaliter samen met de vertegenwoordigers van het middenveld. Later spreekt hij opnieuw met de tien partijen. Hoewel het gissen blijft naar de uiteindelijke richting van de formatie, klonk Magnette in het verleden positief over paars-groen. Tevens stelde <a href="https://sceptr.net/tag/d%C3%A9fi">DéFI</a>-voorzitter <a href="https://sceptr.net/tag/Olivier-Maingain">Olivier Maingain</a> dat de opdracht van Magnette kan resulteren in een <a href="https://sceptr.net/2019/11/maingain-opdracht-magnette-kan-leiden-tot-merkwaardige-coalitie/"><i>“formule die merkwaardiger is dan je zou durven denken”</i></a>. Allicht hinkte de communautaire scherpslijper op een zogenaamde ‘regenboogcoalitie’, bestaande uit PS, sp.a, MR, Ecolo, Groen, cdH en DéFI. Magnette alvast gaf vandaag aan dat het land <i>“geen drie tot zes maanden meer kan wachten”</i>.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/kris-peeters-krijgt-politiebewaking/"/>
        <a href="https://sceptr.net/2019/11/brussel-begroting-lokt-controverse-uit-europa-zal-zich-moeten-aanpassen/"/>
        <a href="https://sceptr.net/2019/11/magnette-blijft-voor-nog-een-week-aan-zet/"/>
      </related>
    </article>
  </body>
</html>