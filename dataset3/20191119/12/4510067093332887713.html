<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/tanar-de-27-de-ani-din-bihor-retinut-in-blaj-pascarus-era-urmarit-national-pentru-furt-si-a-evadat-de-mai-multe-ori-din-arest-la-domiciliu-152891.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T12:44:00+00:00"/>
    <meta property="og:title" content="Tânăr de 27 de ani din Bihor, reţinut în Blaj. Păscăruş era urmărit naţional pentru furt şi a evadat de mai multe ori din arest la domiciliu"/>
    <meta property="og:description" content="Urmărit naţional, un bihorean de 27 de ani a fost „săltat” de poliţiştii din Alba după ce Judecătoria Salonta a emis pe numele său un mandat de arestare preventivă, dar el s-a făcut nevăzut. Hoţul, Ioan Păscăruş, este acelaşi care, lăsat în repetate rânduri în arest la domiciliu, a încălcat condiţiile, fugind... la furat."/>
  </head>
  <body>
    <article>
      <h1>Tânăr de 27 de ani din Bihor, reţinut în Blaj. Păscăruş era urmărit naţional pentru furt şi a evadat de mai multe ori din arest la domiciliu</h1>
      <address><time datetime="2019-11-19T12:44:00+00:00">19 Nov 2019, 12:44</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/catuse-generic-1911181.JPG"/>
      </figure>
      <p>Urmărit naţional, un bihorean de 27 de ani a fost „săltat” de poliţiştii din Alba după ce Judecătoria Salonta a emis pe numele său un mandat de arestare preventivă, dar el s-a făcut nevăzut. Hoţul, Ioan Păscăruş, este acelaşi care, lăsat în repetate rânduri, în arest la domiciliu, a încălcat condiţiile, fugind... la furat.</p>
      <p>Potrivit unui comunicat al Poliţiei Alba, tânărul în vârstă de 17 de ani, din comuna Batăr, a fost identificat de poliţiştii de investigaţii criminale din Blaj pe o stradă din oraş. "Acesta este posesorul unui mandat de arestare preventivă emis la data de 16 noiembrie 2019, de Judecătoria Salonta, pentru fapte de furt calificat. Tânărul a fost predat unei escorte din cadrul Inspectoratului de Poliţie Judeţean Bihor", arată comunicatul IPJ Alba.</p>
      <p>Aşa cum <b>BIHOREANUL </b>a mai <a href="https://www.ebihoreanul.ro/stiri/ultima-or-31-1/pascarus-in-zbor-plasat-de-judecatori-de-doua-ori-in-arest-la-domiciliu-un-bihorean-a-plecat-de-fiecare-data-din-nou-la-furat-152822.html">scris</a>, tânărul, Ioan Păscăruş, este protagonistul mai multor dosare penale pentru furt. Într-unul dintre acestea, în luna <a href="https://www.ebihoreanul.ro/stiri/ultima-or-31-1/un-hot-din-bihor-a-facut-pasiune-pentru-cafea-a-reusit-sa-fure-116-pachete-dintr-un-magazin-iar-apoi-a-revenit-sa-ia-inca-73-de-cutii-151601.html">septembrie</a>, el a fost prins că a intrat în trei rânduri în acelaşi magazin Penny Market din Salonta, de unde a furat peste 100 de pachete de cafea, detergent şi băuturi alcoolice. Plasat de mai multe ori în arest la domiciliu, individul a fugit de fiecare dată, pentru a comite noi infracţiuni.</p>
      <p>De altfel, numai săptămâna trecută, pe numele său au fost făcute 3 cereri de arestare, la Judecătoria Salonta, iar în procesul în care este judecat pentru că a furat din Penny, instanţa a şi dispus înlocuirea măsurii arestului la domiciliu cu arestul preventiv, pe 14 noiembrie.</p>
      <p>Mandatul de arestare a fost, însă, în lipsă, tânărul fugind de acasă.</p>
    </article>
  </body>
</html>