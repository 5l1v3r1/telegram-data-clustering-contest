<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/samsunsporda-saglam-coskusu-215561h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T12:35:40+00:00"/>
    <meta property="og:title" content="Samsunspor'da Sağlam coşkusu"/>
    <meta property="og:description" content="Doğum gününde imza atan Ertuğrul Sağlam, &quot;Samsunspor'u Süper Lig'in 6. şampiyonu yapmak için geldim&quot; dedi."/>
  </head>
  <body>
    <article>
      <h1>Samsunspor'da Sağlam coşkusu</h1>
      <h2>Doğum gününde imza atan Ertuğrul Sağlam, "Samsunspor'u Süper Lig'in 6. şampiyonu yapmak için geldim" dedi.</h2>
      <address>
        <time datetime="2019-11-19T12:35:40+00:00">19 Nov 2019, 12:35</time>
      </address>
      <p>TFF 2. Lig takımlarından Samsunspor, Teknik Direktör Ertuğrul Sağlam ile 5 yıllık sözleşme imzaladı. Nuri Asan Tesislerinde yoğun bir taraftar katılımıyla gerçekleştirilen imza töreninde Samsunspor Teknik Menajeri Yücel Uyar ve Samsunspor Genel Menajeri Mustafa Aztopal da hazır bulundu. İmza töreninde konuşan Sağlam, Samsunspor için 3 Süper Lig, 6 tane de TFF 1. Lig takımının teklifini reddettiğini söyledi.</p>
      <p>Sağlam, "Bugün benim için birkaç açıdan özel bir gün. Bugün atacağım imzayla hayatımın bundan sonraki kısmı daha güzel geçecektir. Dünler ve yaşanmışlıklar çok değerlidir. Samsunspor’da dün yaşadıklarım hakikaten çok değerliydi ve çok önemsiyorum. Yarınlar için buradayım. Samsunspor arması altında tarih yazmak, kupa kazanmak için buradayım. Bugün burada güzel geçecek bir tarihin ilk sayfasını yazıyoruz. Samsunspor’un Süper Lig’in 6. şampiyonu olması hedefi için buradayım. Bu bir meydan okumadır. Büyük Samsunspor’un ve taraftarın desteği ile birbirimize güveneceğiz, sabredeceğiz ve çok çalışıp birlikte başaracağız. Bu imzanın Samsun şehrine ve ülke futboluna hayırlı olmasını diliyorum" dedi.</p>
      <figure>
        <img src="https://www.olay.com.tr/d/other/saglam-001.jpg"/>
      </figure>
    </article>
  </body>
</html>