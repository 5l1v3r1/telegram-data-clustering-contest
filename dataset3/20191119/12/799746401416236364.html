<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103215/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T12:30:46+00:00"/>
    <meta property="og:title" content="Франція оприлюднила нову модель розширення ЄС"/>
    <meta property="og:description" content="Ідея “поступової асоціації” стала ключовою у “реформованому підході до процесу приєднання до ЄС”, викладеному в неофіційному шестисторінковому документі, розісланому Францією дипломатам ЄС."/>
  </head>
  <body>
    <article>
      <h1>Франція оприлюднила нову модель розширення ЄС</h1>
      <address>
        <time datetime="2019-11-19T12:30:46+00:00">19 Nov 2019, 12:30</time>
      </address>
      <p>Ідея "поступової асоціації" стала ключовою у "реформованому підході до процесу приєднання до ЄС", викладеному в неофіційному шестисторінковому документі, розісланому Францією дипломатам ЄС.</p>
      <p>Про це повідомляє "Європейська правда" з посиланням на <a href="https://euobserver.com/">EUobserver</a>.</p>
      <p>Зараз розширення ЄС працює шляхом відкриття переговорів про приєднання із країнами-кандидатами, які охоплюють 35 окремих областей європейського права.</p>
      <p>Після того як кандидати погоджуються здійснити необхідні реформи, їх приймають як повноправних членів.</p>
      <p>Але в новій французькій моделі здійснення реформ буде семикроковим процесом, впродовж якого кандидати отримуватимуть доступ до обраних програм та фондів ЄС, перш ніж прийти до "повного" членства.</p>
      <p>Сім кроків - це: (І) верховенство права та основні права; (ІІ) освіта та наука; (ІІІ) зайнятість та соціальні справи; (ІV) фінансові справи; V) єдиний ринок, сільське господарство та рибальство; (VI) закордонні справи; та (VII) - інші.</p>
      <p>Якщо кандидати завершили перший крок, вони могли б, наприклад, вступати до Євроюсту, пропонує Франція.</p>
      <p>На другому кроці вони зможуть отримати доступ до наукової програми "Горизонт 2020", а балканські університети зможуть брати участь у програмі обміну студентами Erasmus+, передбачає французька пропозиція.</p>
      <p>Крок четвертий міг би забезпечити приєднання до банківського союзу ЄС, тоді як крок п'ятий "наділить країни-кандидати правами на структурні фонди" - багатомільярдні субсидії.</p>
      <p>"Завершення переговорів, відповідне кожному кроку, здійсненому країною, відкриє можливість участі у відповідних програмах ЄС, бути пов'язаним з певною відповідною галузевою політикою та, де це доцільно, отримати певне цільове фінансування", - йдеться у французькому документі.</p>
      <p>"Кінцевою метою залишається повне та цілковите приєднання", додає він.</p>
      <p>19 листопада міністри ЄС проводять перші переговори про французькі ідеї. Для будь-якої зміни необхідна одноголосна згода.</p>
      <p>Данія та Нідерланди є "дуже близькими" до французьких ідей щодо нового методу розширення, і погляди Австрії, Чехії, Італії, Польщі, Словаччини та Словенії є "наближеними", заявила міністр Франції з питань ЄС із Амелі де Моншален.</p>
      <p>Якщо згоди вдасться досягнути, тоді Єврокомісія повинна сформулювати ідеї в юридичних документах до січня 2020 року, зазначила Франція.</p>
      <p>І це може означати, що реформа може бути проведена або, принаймні, узгоджена вчасно до саміту з лідерами Західних Балкан у Загребі в травні.</p>
      <p>Нагадаємо, під час нещодавнього саміту Ради ЄС Данія та Нідерланди <b><a href="https://www.eurointegration.com.ua/news/2019/10/18/7102007/">приєдналися</a></b> до Франції у протидії відкриттю переговорів з Албанією та Північною Македонією про вступ до ЄС.</p>
      <related>
        <a href="https://www.eurointegration.com.ua/news/2019/11/16/7103124/"/>
        <a href="https://www.eurointegration.com.ua/news/2019/11/8/7102791/"/>
      </related>
    </article>
  </body>
</html>