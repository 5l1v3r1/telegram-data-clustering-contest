<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/marca-luis-enrique-l-a-dat-afara-pe-robert-moreno-cerand-ca-fostul-sau-secund-sa-nu-faca-parte-din-staff-ul-tehnic-al-nationalei-spaniei-1922400119002019111219174647"/>
    <meta property="og:site_name" content="News.ro"/>
    <meta property="article:published_time" content="2019-11-19T12:01:00+00:00"/>
    <meta property="og:title" content="Marca: Luis Enrique l-a dat afară pe Robert Moreno, cerând ca fostul său secund să nu facă parte din staff-ul tehnic al naţionalei Spaniei"/>
    <meta property="og:description" content="Selecţionerul Robert Moreno s-a despărţit în lacrimi de jucătorii naţionalei Spaniei, luni seară, după victoria obţinută cu 5-0 în faţa României, în preliminariile Euro-2020."/>
  </head>
  <body>
    <article>
      <h1>Marca: Luis Enrique l-a dat afară pe Robert Moreno, cerând ca fostul său secund să nu facă parte din staff-ul tehnic al naţionalei Spaniei</h1>
      <address><time datetime="2019-11-19T12:01:00+00:00">19 Nov 2019, 12:01</time> by <a rel="author">Adrian Petculescu</a></address>
      <p>
        <b>Selecţionerul Robert Moreno s-a despărţit în lacrimi de jucătorii naţionalei Spaniei, luni seară, după victoria obţinută cu 5-0 în faţa României, în preliminariile Euro-2020.</b>
      </p>
      <p>Chiar înaintea meciului de pe Wanda Metroplitano, presa spaniolă anunţase că partida cu România va fi ultima pentru Moreno ca selecţioner, la naţională urmând a reveni Luis Enrique.</p>
      <p>Revenirea fostului său şef nu ar fi trebuit să-l întristeze pe Moreno, cei doi având o lungă colaborare la AS Roma, Celta Vigo şi FC Barcelona. Mai mult, Robert Moreno se arătase de acord să-i cedeze postul lui Enrique şi să continue să lucreze împreună.</p>
      <p>Potrivit marca.com, ceea ce l-a întristat însă până la lacrimi pe Moreno a fost faptul că Luis Enrique a cerut ca selecţionerul care a calificat Spania la Euro-2020 să nu facă parte din staff-ul său.</p>
      <p>Preşedintele RFEF, Luis Rubiales, a hotărât să-l readucă pe Luis Enrique la echipa naţională, dar acesta din urmă nu l-a mai dorit pe fostul său secund în staff.</p>
      <p>"Ce m-a suprins cel mai mult a fost că Luis Enrique a decis să revină fără Robert Moreno. Nu există niciun motiv care să justifice această decizie a lui Luis Enrique. Au început să lucreze împreună în 2008 şi Moreno a fost un sprijin pentru Luis Enrique. Au câştigat totul la Barca şi Moreno a avut o contribuţie fundamentală. Realitatea pură şi dură este că Robert nu va fi secundul lui Enrique pentru că Luis însuşi i-a cerut lui Rubiales să nu-l aibă pe bancă", a declarat Lluis Lainz, jurnalist, antrenor şi oficial, un apropiat al celor doi tehnicieni.</p>
      <p>Lainz a precizat că demiterea lui Moreno ar putea fi costisitoare pentru RFEF, Moreno fiind sub contract cu federaţia de la Madrid.</p>
      <p>Selecţionerul Spaniei, Robert Moreno, nu a participat la conferinţa de presă după meciul cu România, scor 5-0, de la Madrid, ultimul din Grupa F a preliminariilor Euro-2020.</p>
      <p>Presa spaniolă a scris că Moreno nu va merge la turneul final, chiar dacă a reuşit să câştige Grupa F şi să ducă Spania în urna capilor de serie la tragerea la sorţi a grupelor turneului final.</p>
      <p>Federaţia spaniolă va oficializa, marţi, revenirea lui Luis Enrique la conducerea tehnică a naţionalei, într-o conferinţă la care Robert Moreno nu va participa.</p>
      <p>La 19 iunie, preşedintele Federaţiei Spaniole de Fotbal, Luis Rubiales, a anunţat că Luis Enrique a demisionat din postul de selecţioner, din motive personale.</p>
      <p>Enrique a fost înlocuit de secundul lui, Robert Moreno, în vârstă de 41 de ani.<br/>Din 26 martie, când a fost nevoit să părăsească de urgenţă echipa naţională pentru a reveni la Barcelona, din cauza unor probleme familiale, Luis Enrique nu a mai păşit pe niciun stadion, însă şi-a urmărit jucătorii prin intermediul înregistrărilor video. La meciul cu Malta, din aceeaşi zi, echipa a fost condusă de pe bancă de Moreno şi aşa a fost şi la partidele cu Insulele Feroe şi cu Suedia.<br/>La 29 august, Luis Enrique a anunţat decesul fetiţei sale, Xana, în vârstă de 9 ani.<br/>Acum, el va reveni în postul de la prima reprezentativă, pe care o va antrena la turneul final de anul viitor.<br/>Robert Moreno s-a despărţit, luni, în lacrimi de jucători după victoria în faţa României, scor 5-0, în preliminariile CE-2020 şi nu a mai participat la conferinţa de presă.<br/>La începutul lunii septembrie, înaintea meciului de la Bucureşti, cu România, după decesul fiicei lui Enrique, Robert Moreno spunea că este gata în orice moment să-i cedeze locul fostului său şef.<br/>"Îl consider pe Luis un prieten şi prietenia este înainte de orice. Dacă într-o zi va dori să revină, aş fi încântat să fac un pas într-o parte şi să lucrez cu el. A fost o săptămână dificilă. Vom încerca să aducem puţină bucurie în mijlocul unui trist moment. Este singur lucru pe care îl dorim", a declarat atunci Moreno.<br/>El şi Luis Enrique au lucrat împreună la AS Roma (2011-2012), Celta Vigo (2013-2014), apoi la FC Barcelona (2014-2017).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>