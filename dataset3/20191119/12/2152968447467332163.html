<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/19/hvanaha-oshte-edin-trafikant-vyv-vietnam-prekarval-hora-kym-germaniia.430096"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T12:40:00+00:00"/>
    <meta property="og:title" content="Хванаха още един трафикант във Виетнам, прекарвал хора към Германия"/>
    <meta property="og:description" content="Цената била по 1000 долара на човек | Dnes.bg"/>
  </head>
  <body>
    <article>
      <h1>Хванаха още един трафикант във Виетнам, прекарвал хора към Германия</h1>
      <h2>Цената била по 1000 долара на човек</h2>
      <address><time datetime="2019-11-19T12:40:00+00:00">19 Nov 2019, 12:40</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Виетнамската полиция задържа мъж за опит за трафик на хора към Германия, съобщиха вчера виетнамските държавни медии, цитирани от ДПА.</p>
      <p>Задържането става на фона на продължаващата кампания срещу трафика на хора в азиатската държава вследствие на смъртта на 39 виетнамски мигранти в хладилен камион във Великобритания.</p>
      <p>Задържаният 55-годишен Нгуен Мин Кам произхожда от същата провинция Ха Тин в централен Виетнам, от която са повечето жертви от трагедията миналия месец в Есекс, пише БТА.</p>
      <p>Кам е разследван за организиране и посредничество на незаконна имиграция на виетнамци към Германия, според местния вестник "ВнЕкспрес".</p>
      <p>За арестуваният мъж, който по-рано е работил в Германия, се твърди, че е искал по 1000 долара на човек за прехвърляне на виетнамци към Европа чрез използване на туристически визи.</p>
      <p>Те първо трябвало да пътуват до Азербайджан преди да бъдат прехвърлени в Европа. Никой от тях обаче на стигнал до Германия. Те издали Кам на полицията, след като били депортирани от Азербайджан, според информация на вестника.</p>
      <p>Междувременно опечалените семейства на 39-те жертви, намерени в хладилен камион в британското графство Есекс на 23 октомври, бяха уведомени, че сами ще трябва да покрият разходите по връщането на телата на близките им във Виетнам.</p>
      <p>Заместник-председателят на народния комитет на окръг Кан Лок в провинция Ха Тин, откъдето са повечето от жертвите, съобщи, че нито Великобритания, нито Виетнам могат да поемат разходите по репатрирането.</p>
      <p>Стотици виетнамци стават жертва на трафик към Великобритания всяка година, според неправителствени организации, посочва ДПА.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/08/obiaviha-koi-sa-vietnamcite-ot-kamiona-kovcheg-10-sa-tiineidjyri.429047"/>
        <a href="https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284"/>
      </related>
    </article>
  </body>
</html>