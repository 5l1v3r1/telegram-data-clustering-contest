<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/19/chestit-den-na-toaletnata-60-ot-zemlianite-niamat-takava.430090"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T12:32:00+00:00"/>
    <meta property="og:title" content="Честит ден на тоалетната, 60 % от земляните нямат такава!"/>
    <meta property="og:description" content="4,2 милиарда души страдат от липса на канализация | Dnes.bg"/>
  </head>
  <body>
    <article>
      <h1>Честит ден на тоалетната, 60 % от земляните нямат такава!</h1>
      <h2>4,2 милиарда души страдат от липса на канализация</h2>
      <address><time datetime="2019-11-19T12:32:00+00:00">19 Nov 2019, 12:32</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>С резолюция на Общото събрание на ООН датата 19 ноември е обявена за Световен ден на тоалетната, който е призван да фокусира вниманието върху проблемите на хората, които нямат достъп до санитарно-технически средства, съобщава ТАСС, цитирана от БТА.</p>
      <p>Инициативата беше лансирана и утвърдена на проведената през 2001 година в Сингапур Международна конференция, посветена на тази тема. На 19 ноември беше взето решение за създаването на Световната организация на тоалетната.</p>
      <p>
        <a href="https://www.dnes.bg/index/2019/09/25/futuristichno-prejiviavane-hodeneto-do-toaletna-v-iaponiia.423971">
          <b>Футуристично преживяване: Ходенето до тоалетна в Япония</b>
        </a>
      </p>
      <p>Всяка година Денят на тоалетната е посветен на дадена тема. През 2019 година мотото е "Да не изоставяме никого", като идеята е никой да не бъде лишен от достъп до безопасни тоалетни.</p>
      <p>От ООН отбелязват, че близо 60 процента от световното население / около 4,2 милиарда души/ или нямат тоалетни вкъщи, или че те не са оборудвани с канализация. Достъп до основни санитарни условия имат 74 процента от населението на Земята /5,5 милиарда души/.</p>
      <p>В световен мащаб около 80 процента от фекалните води попадат обратно в екосистемите без каквато и да било обработка или вторично използване. Едва 39 процента от глобалното население /около 2,9 милиарда души/са обезпечени с адекватното санитарно обслужване, при което фекалните води подлежат на безопасна обработка.</p>
      <p>По данни на ООН подобряването на санитарното обслужване заедно с осигуряването на безопасна питейна вода, може да предотврати в планетарен мащаб всяка година около 842 хиляди смъртни случая.</p>
      <p>Една трета от училищата по света не са оборудвани с тоалетни. Около 900 милиона ученици нямат възможност дори да си измият ръцете, след ползването на тоалетна.</p>
      <p>Историческа справка ни връща 2600 години пр.Хр., когато е била използвана първата седяща тоалетна от шумерска кралица. В Древен Египет свидетелства за съществуването на седящи тоалетни е имало от 2100 г. пр.Хр. В Древна Индия канализация е съществувала още през третото хилядолетие пр.Хр., а двуетажни и триетажни къщи в Мохенджо Даро са имали отделни помещения за тоалетна. Първите обществени тоалетни са се появили в Древния Рим в периода на управлението на император Веспасиан /69-79 година/. Негов е изразът "Парите не миришат", след като е взимал такса от тях, постъпваща в бюджета.</p>
      <related>
        <h4>Още по темата</h4>
        <a href="https://www.dnes.bg/stranata/2019/10/28/luks-v-bdj-bistr-224-net-videonabliudenie.427630"/>
        <a href="https://www.dnes.bg/mish-mash/2019/10/27/skandal-stiuardesa-sydi-piloti-gledali-na-jivo-v-toaletnata.427565"/>
      </related>
    </article>
  </body>
</html>