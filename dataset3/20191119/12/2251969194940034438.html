<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/arti-marziali-teatro-e-musica-il-giappone-sbarca-a-montecassiano/1326837/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T12:41:19+00:00"/>
    <meta property="og:title" content="Arti marziali, teatro e musica: il Giappone sbarca a Montecassiano"/>
    <meta property="og:description" content="EVENTO - Lo spettacolo “The Samurai sword artists Kamui and Mika Kobayashi” in programma domani sera al &quot;Camillo Ferri&quot; in piazza Unità d’Italia"/>
  </head>
  <body>
    <article>
      <h1>Arti marziali, teatro e musica: il Giappone sbarca a Montecassiano</h1>
      <h2>EVENTO - Lo spettacolo “The Samurai sword artists Kamui and Mika Kobayashi” in programma domani sera al "Camillo Ferri" in piazza Unità d’Italia</h2>
      <address><time datetime="2019-11-19T12:41:19+00:00">19 Nov 2019, 12:41</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Farti-marziali-teatro-e-musica-il-giappone-sbarca-a-montecassiano%2F1326837%2F">Condividi17</a><a href="https://twitter.com/intent/tweet?text=Arti+marziali%2C+teatro+e+musica%3A++il+Giappone+sbarca+a+Montecassiano&amp;url=https%3A%2F%2Fwww.cronachemaceratesi.it%2F2019%2F11%2F19%2Farti-marziali-teatro-e-musica-il-giappone-sbarca-a-montecassiano%2F1326837%2F">Tweet</a>Email17 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/The-Samurai-sword-artists-Kamui-and-Mika-Kobayashi-325x183.jpg"/>
      </figure>
      <p> </p>
      <p><b>Domani a Montecassiano ci si potrà immergere nelle atmosfere suggestive del mondo nipponico proposte attraverso la fusione di arti marziali, teatro e musica. Il cineteatro Camillo Ferri, in piazza Unità d’Italia, ospita alle 21,15, lo spettacolo dal titolo “The Samurai sword artists Kamui and Mika Kobayashi”. La compagnia Kamui Samurai Sword Artists, fondata nel 1998 da Tetsuro Shimaguchi, propone spettacoli dove la katana, uno dei simboli più conosciuti del Giappone, diventa la protagonista assoluta.</b> E proprio il maestro Shimaguchi – come scrive il gruppo nella propria bio – ha raccontato come sia stata l’arte della spada a renderlo celebre: diversi anni fa, tra gli spettatori di una sua performance nelle strade di Santa Monica ci fu Quentin Tarantino che, colpito dalla sua abilità, si ricordò di lui cinque anni più tardi per la realizzazione delle coreografie di combattimento per il film “Kill Bill vol. 1” dove Shimaguchi recitò nel ruolo di un membro della banda Crazy 88’s, Miki. «Come artista Samurai ho l’onore di collaborare con la prefettura di Fukushima nella realizzazione di video che permettono di comprendere la bellezza presente di questa terra colpita duramente -ha recentemente dichiarato Shimaguchi -. Ed è altrettanto importante per me essere presente in questa regione dell’Italia colpita anch’essa duramente dal sisma. Con il mio contributo mi piacerebbe trasmettere forza alle persone che continuano a guardare e vivere il futuro nonostante le avversità».</p>
    </article>
  </body>
</html>