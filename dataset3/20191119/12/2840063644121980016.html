<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/19/manovra-gualtieri-nessun-aumento-delle-tasse_45Z5JAyK8n4faXb1JFT78L.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T12:30:00+00:00"/>
    <meta property="og:title" content="Manovra, Gualtieri: &quot;Nessun aumento delle tasse&quot;"/>
    <meta property="og:description" content="Per raggiungere gli obiettivi della manovra &quot;la strada scelta non è stata l'aumento della pressione fiscale&quot;, anzi, &quot;in manovra ci sono misure per alleggerirne il peso&quot;. E' quanto ha detto il ministro dell'Economia Roberto Gualtieri alla cerimonia di inaugurazione del nuovo anno accademico della Guardia di Finanza, ricordando che la manovra ha evitato 23 miliardi di rialzi Iva. Non è stata scelta neanche, aggiunge il titolare del dicastero di Via XX Settembre, &quot;la via dei tagli a welfare, scuola e sicurezza&quot;."/>
  </head>
  <body>
    <article>
      <h1>Manovra, Gualtieri: "Nessun aumento delle tasse"</h1>
      <address>
        <time datetime="2019-11-19T12:30:00+00:00">19 Nov 2019, 12:30</time>
      </address>
      <p>Per raggiungere gli obiettivi della manovra "la strada scelta non è stata l'aumento della pressione fiscale", anzi, "in manovra ci sono misure per alleggerirne il peso". E' quanto ha detto il ministro dell'Economia Roberto Gualtieri alla cerimonia di inaugurazione del nuovo anno accademico della Guardia di Finanza, ricordando che la manovra ha evitato 23 miliardi di rialzi Iva. Non è stata scelta neanche, aggiunge il titolare del dicastero di Via XX Settembre, "la via dei tagli a welfare, scuola e sicurezza".</p>
      <p>"Per sostenere misure di questa ambizione e portata, la strada del governo non è stata quella dell'aumento della pressione fiscale - ribadisce -. Al contrario, nella manovra ci sono importanti interventi orientati ad alleggerirne il peso con una particolare attenzione agli individui e alle famiglie meno abbienti e ai contribuenti rispettosi delle norme, che patiscono condizioni di disparità rispetto a coloro che sistematicamente violano gli obblighi fissati dalla legge", ha spiegato Gualtieri. "Né abbiamo scelto la via dei tagli al welfare, alla sanità, alla scuola, o al comparto della sicurezza, di cui anche la Guardia di Finanza è parte".</p>
      <p>LOTTA ALL'EVASIONE - In manovra, accanto ai margini di flessibilità sui conti, "il governo ha scelto di rafforzare l'azione di contrasto all'evasione, all'elusione e all'illegalità finanziaria". In questa chiave il lavoro della Guardia di Finanza è "fondamentale". "E' la forza di polizia, deputata per legge a prevenire, ricercare e reprimere non solo l'evasione e l'elusione fiscale ma, più in generale, tutti i fenomeni di illegalità che mettono in pericolo i bilanci pubblici, la libertà negoziale, la libertà d'impresa, il libero funzionamento del mercato e il risparmio, ovvero gli assi portanti della nostra 'Costituzione economica'"."La salvaguardia di questi valori, sempre imprescindibile, diventa particolarmente cogente in questo periodo, caratterizzato da stringenti obiettivi di crescita, stabilità e affermazione della legalità".</p>
      <p>LE RIFORME - "Il governo è impegnato in un ambizioso disegno riformatore" annuncia il ministro Gualtieri. "La legge di bilancio costituisce il primo tassello, volto non solo a evitare 23 miliardi di aumento dell'Iva ma rilanciare la crescita, l'occupazione, gli investimenti, l'innovazione, nella chiave della sostenibilità ambientale, dell'equità e della coesione sociale e territoriale".</p>
    </article>
  </body>
</html>