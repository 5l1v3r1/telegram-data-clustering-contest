<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/tanara-bucuresti-inselaciuni-buletine-gasite-untold-326260.html"/>
    <meta property="og:site_name" content="Observator"/>
    <meta property="article:published_time" content="2019-11-19T12:45:00+00:00"/>
    <meta property="og:title" content="O tânără din Bucureşti şi-a cumpărat telefoane cu buletine găsite la festivalul Untold 2019"/>
    <meta property="og:description" content="O tânără în vârstă de 28 de ani, din Bucureşti, şi-a cumpărat mai multe telefoane mobile folosind buletine pe care le-a găsit în timpul festivalului Untold 2019, în Cluj-Napoca."/>
  </head>
  <body>
    <article>
      <h1>O tânără din Bucureşti şi-a cumpărat telefoane cu buletine găsite la festivalul Untold 2019</h1>
      <address><time datetime="2019-11-19T12:45:00+00:00">19 Nov 2019, 12:45</time> by <a rel="author">Alin Tarnovschi</a></address>
      <p>
        <b>
          <b>O tânără în vârstă de 28 de ani, din Bucureşti, şi-a cumpărat mai multe telefoane mobile folosind buletine pe care le-a găsit în timpul festivalului Untold 2019, în Cluj-Napoca.</b>
        </b>
      </p>
      <p>În vara acestui an, tânăra din Bucureşti a mers la festivalul Untold şi s-a cazat într-un apartament din Cluj-Napoca.</p>
      <p>În apartament, tânăra a găsit mai multe buletine pierdute, cel mai probabil, de alţi chiriaşi.</p>
      <p>Astfel, fata a falsificat cărţile de identitate, în sensul în care şi-a pus propria fotografie pe buletinele găsite, iar apoi a făcut comenzi online pe site-urile unor companii de telefonie.</p>
      <p>Ulterior, după ce comenzile de telefoane şi abonamente erau aprobate, ea se prezenta la unul dintre sediile companiei şi ridica telefonul mobil.</p>
      <h3>Buletine pierdute la Untold, folosite pentru comenzi online</h3>
      <p>Cei care şi-au pierdut buletinele au descoperit că au pe numele lor abonamente şi rate la telefoane scumpe, motiv pentru care au depus plângeri la Poliţie.</p>
      <p>Ieri, 18 noiembrie 2019, poliţiştii din Bucureşti au efectuat două percheziţii, una în Bucureşti, la locuinţa tinerei, şi alta în Cluj-Napoca.</p>
      <p>"La data de 12 noiembrie, poliţişti din cadrul Secţiei 9 au fost sesizaţi de către o femeie cu privire la faptul că o persoană necunoscută, folosindu-se de copia cărţii sale de identitate, a comandat un telefon mobil precum si un abonament de pe site-ul unei companii de telefonie mobilă, valoarea prejudiciului fiind estimată la suma de 4.500 de lei", se arată într-un comunicat al Poliţiei.</p>
      <p>Luni, 18 noiembrie, tânăra a fost prinsă în flagrant de poliţişti în timp ce ridica telefonul comandat online cu buletinul altei persoane.</p>
      <p>"În urma investigaţiilor efectuate a rezultat că tânăra, prin falsificarea unor copii ale unor cărţi de identitate, pe care le-a găsit într-o cameră de hotel din municipiul Cluj Napoca în vara anului 2019, cu ocazia participării la un festival de muzică, ar fi plasat comenzi online după care se prezenta si ridica telefonul mobil, atribuindu-şi o identitate falsă.</p>
      <p>În completarea materialului probator, tot la data de 18 noiembrie a.c., au fost efectuate două percheziţii domiciliare, în Bucureşti şi Cluj Napoca, în urma cărora au fost ridicate mai multe cartele, care ar fi fost folosite în realizarea activităţii infracţionale.</p>
      <p>Cercetările sunt continuate sub aspectul săvârşirii infracţiunilor de fals informatic şi tentativă la fraudă informatică, cu tânăra în stare de reţinere, urmând a fi prezentată magistraţilor, fiind efectuate verificări pentru stabilirea întregii activităţi infracţionale a celei în cauză", se mai arată în comunicatul Poliţiei.</p>
    </article>
  </body>
</html>