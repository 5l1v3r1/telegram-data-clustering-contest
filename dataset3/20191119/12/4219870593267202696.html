<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831111-Lovac-pojeo-zeca-razboleo-se-i-uspanicio-ceo-svet-Vraca-li-nam-se-najgora-bolest-svih-vremena-koja-je-ubila-milione"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T12:59:00+00:00"/>
    <meta property="og:title" content="Lovac pojeo zeca, razboleo se i uspaničio ceo svet: Vraća li nam se najgora bolest svih vremena, koja je ubila milione?"/>
    <meta property="og:description" content="Kineske vlasti objavile su kako je 55-godišnjem muškarcu dijagnostikovana bubonska kuga nakon što je pojeo divljeg zeca na severu te zemlje"/>
  </head>
  <body>
    <article>
      <h1>Lovac pojeo zeca, razboleo se i uspaničio ceo svet: Vraća li nam se najgora bolest svih vremena, koja je ubila milione?</h1>
      <address><time datetime="2019-11-19T12:59:00+00:00">19 Nov 2019, 12:59</time> by <a rel="author">Novosti online</a></address>
      <p>
        <b>Kineske vlasti objavile su kako je 55-godišnjem muškarcu dijagnostikovana bubonska kuga nakon što je pojeo divljeg zeca na severu te zemlje</b>
      </p>
      <p>KINESKE zdravstvene vlasti objavile su kako je 55-godišnjem muškarcu dijagnostikovana bubonska kuga nakon što je pojeo divljeg zeca na severu te zemlje. Zbog toga je, osim obolelog, još 28 ljudi stavljeno u strogi karantin. <br/><br/>Zvaničnici su objavili kako se muškarac leči u bolnici u gradu Huade, a pacijent koji živi u unutrašnjosti Mongolije navodno je zaraženog zeca jeo 5. novembra, piše Independent. <br/><br/>Drugi ljudi koji su stavljeniu karantin zbog posmatranja znakova izbijanja bolesti bili su u kontaktu s njim, ali nijedan još na sreću ne pokazuje simptome kuge. Ovo je treći zabeleženi slučaj u proteklih sedam dana, a prva dva uočena su u glavnom gradu, Pekingu. Naime, iako se smatra da dva slučaja nisu povezana, 12. novembra je dvojici pacijenata iz gradskog područja dijagnostikovana pneumonična kuga. Smatra se da je pneumonična kuga, koja je teži oblik od one bubonske, bila glavni krivac za Crnu smrt koja je opustošila svet u srednjem veku.</p>
      <p>Iako se kuga u Kini smatrala iskorenjenom, ovi povremeni slučajevi sve češće izazivaju zabrinutost zbog mogućnosti povratka opasne zaraze. Poslednje veće poznato izbijanje bolesti bilo je 2009. godine, kada je nekoliko ljudi umrlo u provinciji Qinghai na severozapadu Kine.</p>
      <p><b>PROBLEM JE U PREVELIKOM KONZUMIRANjU ANTIBIOTIKA </b><br/><br/>U Evropi trenutno nema razloga za paniku jer slučaj kuge kod čoveka nije zabeležen već decenijama, ali u brojnim delovima Afrike, Azije, Južne Amerike i zapada SAD-a situacija je kudikamo drugačija. Tamo se od kuge umire zapravo sve češće. Indija je ozbiljno shvatila epidemiju iz 1994., kada su od kuge umrle najmanje 54 osobe, pa se od tada ozbiljno ubijaju štakori. Samo u Mumbaju u akciji suzbijanja kuge te je godine pobijeno tačno 442186 štakora.</p>
      <p>Najgora je situacija u Africi, gde je preko 90 posto zabeleženih pacijenata. Iako prosečni Evropljanin kugu doživljava tek kao "crnu smrt" iz mračnog razdoblja ljudske istorije, ona je još prisutna, a njen uzročnik jača, možda i zbog našeg uzgajanja "supermikroba" neracionalnom primenom antibiotika.</p>
      <figure>
        <img src="http://www.novosti.rs/upload/images/2019b//11/19/kuga1-Depositphotos_1019371.jpg"/>
      </figure>
      <p><b>UBIJA U 24 SATA </b><br/><br/>Svetska zdravstvena organizacija kaže da bubonska kuga može ubiti odraslu osobu za manje od 24 sata ako se ne tretira na pravilan način. Uzročnik je bakterija Yersinia pestis, koja se najčešće može pronaći u malim sisarima, i njihovim buvama. Simptomi koji pokazuju da je osoba inficirana uključuju groznicu, glavobolju, a najčešće i oticanje limfnih čvorova ispod pazuha.</p>
      <p>Tokom godina, od 2010. do 2015. godine, zabeleženo je 3248 slučajeva širom sveta, od čega 584 smrtna. Postoji i vakcina, ali na žalost nije dostupna javnosti. Prošle godine jedan dečak je zaražen u SAD-u i to je bio prvi slučaj zaraze u toj državi od početka 90-ih. Bolest se najčešće leči antibioticima, ali iako se može lečiti, ako se otkrije na vreme, u epidemiji 2017. godine koja je pogodila Afriku, umrlo je 200 ljudi. Iako stručnjaci ističu kako opasnosti od izbijanja epidemije trenutno još nema, ne treba zanemarivati opasnost od kuge, koja nam je više puta dokazala svoju smrtnost.</p>
      <p>(express.hr)</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/republika_srpska/aktuelno.655.html:827096-U-Prijedoru-osnovan-lokalni-krizni-centar-za-kontrolu-africke-kuge-svinja"/>
        <a href="http://www.novosti.rs/vesti/naslovna/ekonomija/aktuelno.239.html:811850-Africka-kuga-stigla-i-u-nase-obore"/>
        <a href="http://www.novosti.rs/vesti/naslovna/drustvo/aktuelno.290.html:778330-Nedimovic-Odstrel-divljih-svinja-da-se-spreci-africka-kuga"/>
        <a href="http://www.novosti.rs/vesti/naslovna/drustvo/aktuelno.290.html:775118-AFRICKA-KUGA-JE-NA-KORAK-OD-SRBIJE-Izdata-hitna-naredba-za-poljoprivrednike-lovce-i-inspektore"/>
        <a href="http://www.novosti.rs/vesti/srbija.73.html:767997-Africka-kuga-tamani-svinje"/>
      </related>
    </article>
  </body>
</html>