<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/vlada-zamovchuye-umovi-peredachi-zahoplenih-ukrayinskih-korabliv-rosiyeyu-friz/"/>
    <meta property="og:site_name" content="Прямий"/>
    <meta property="article:published_time" content="2019-11-19T12:08:00+00:00"/>
    <meta property="og:title" content="Влада замовчує умови передачі захоплених українських кораблів Росією - Фріз"/>
    <meta property="og:description" content="Україна вітає повернення українських кораблів Росією, але формулювання, з яким це було зроблено, суперечить рішенню Міжнародного трибуналу з морського"/>
  </head>
  <body>
    <article>
      <h1>Влада замовчує умови передачі захоплених українських кораблів Росією - Фріз</h1>
      <address>
        <time datetime="2019-11-19T12:08:00+00:00">19 Nov 2019, 12:08</time>
      </address>
      <p>
        <b>Україна вітає повернення українських кораблів Росією, але формулювання, з яким це було зроблено, суперечить рішенню Міжнародного трибуналу з морського права. Але керівництво України замовчує цей факт.</b>
      </p>
      <p>Про це <a href="https://eurosolidarity.org/%D1%96%D1%80%D0%B8%D0%BD%D0%B0-%D1%84%D1%80%D1%96%D0%B7-%D0%BC%D0%B8-%D0%B2%D1%96%D1%82%D0%B0%D1%94%D0%BC%D0%BE-%D0%BF%D0%BE%D0%B2%D0%B5%D1%80%D0%BD%D0%B5%D0%BD%D0%BD%D1%8F-%D1%83%D0%BA%D1%80%D0%B0/">написала</a> народний депутат з фракції "Європейської Солідарності" <b>Ірина Фріз.</b></p>
      <p>"Спосіб та умови передачі захоплених українських кораблів Росією в черговий раз підтверджує, що РФ – країна, далека від верховенства права та виконання міжнародних норм та угод. За останні майже 6 років не пригадую жодного разу, коли Кремль виконував рішення міжнародних інститутів. І зараз повернення кораблів відбувається, за твердженням Кремля, не на виконання рішення міжнародного суду, а з метою передачі на "відповідальне зберігання". Важко сказати, що мали на увазі в Москві. Ймовірно це натяк на те, що незабаром вони розраховують, що внаслідок капітуляції візьмуть усе майно в нашій державі", – зауважила політик.</p>
      <p>Народний депутат наголосила, що дії РФ не можна вважати виконанням рішення Міжнародного суду через офіційні заяви Кремля. Отже, рішення суду не виконано, адже обґрунтування передачі кораблів Україні йому не відповідають.</p>
      <p>Ірина Фріз також зазначила, що Офіс президента України і керівництво МЗС чомусь зберігає мовчання.</p>
      <p>Політик наголосила, що після повернення кораблів за результатами їх огляду треба ухвалити рішення про подальші дії на рівні міжпарламентської дипломатії.</p>
      <p>"Переконана, що Росія має відповісти за свої дії та порушення норм міжнародного права. Якщо міжнародне право не зачіпає Москву, то вона має бути виключена з усіх міжнародних інститутів", – зауважила вона.</p>
      <p>Нагадаємо, речник МЗС Катерина Зеленко повідомила, що <a href="https://prm.ua/ukrayina-vimagatime-kompensatsiyu-vid-rosiyi-za-zahoplennya-korabliv/">поки українські кораблі йдуть додому після російського полону, в Міністерстві закордонних справ заявляють про плани отримати з Росії компенсацію за їх захоплення.</a></p>
      <p>Пресслужба ВМС України повідомила, що <a href="https://prm.ua/vms-ukrayini-pidtverdilo-povernennya-korabliv/">українські катери "Нікополь", "Бердянськ" та буксир "Яни Капу" прямують додому.</a></p>
      <p>Раніше<a href="https://prm.ua/rosiya-peredala-ukrayini-zahopleni-korabli/"> у Міністерстві Закордонних Справ Росії підтвердили передачу Україні</a> кораблів "Бердянськ", "Нікополь" і "Яни Капу", які були захоплені державою-агресором внаслідок провокації з боку РФ.</p>
      <related>
        <h4>Схожі новини</h4>
        <a href="https://prm.ua/brigada-95-vidchuvaye-sebe-volodaryami-krayini-goncharenko-pro-istoriyu-z-audiozapisom-slug-narodu/"/>
        <a href="https://prm.ua/u-gospitali-harkova-vid-poranen-pomer-komandir-128-yi-ombr-yevgen-korostelov/"/>
        <a href="https://prm.ua/boyoviki-na-donbasi-ne-pustili-sposterigachiv-obsye-na-blokposti/"/>
      </related>
    </article>
  </body>
</html>