<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103213/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T12:03:57+00:00"/>
    <meta property="og:title" content="Україна домовилась розширити військово-технічну співпрацю з Чехією"/>
    <meta property="og:description" content="Президент Володимир Зеленський повідомив про домовленість з Чехією про розширення військово-технічної співпраці."/>
  </head>
  <body>
    <article>
      <h1>Україна домовилась розширити військово-технічну співпрацю з Чехією</h1>
      <address>
        <time datetime="2019-11-19T12:03:57+00:00">19 Nov 2019, 12:03</time>
      </address>
      <p>Президент Володимир Зеленський повідомив про домовленість з Чехією про розширення військово-технічної співпраці.</p>
      <p>Як повідомляє "Європейська правда", про це він заявив на спільному з прем’єром Чехії Андреєм Бабішем брифінгу у Києві.</p>
      <p>"Ми також домовились розширити двосторонню військово-технічну співпрацю, зокрема, започаткували військово-технічну кооперацію в окремих високотехнологічних сферах", - заявив Зеленський.</p>
      <p>Він подякував уряду Чехії за зняття усіх бар'єрів для торгівлі військово-промисловою продукцією, а також за рішення прийняти на реабілітацію українських військових у чеських медичних закладах.</p>
      <p>Зеленський також повідомив про домовленість посилити взаємодію між Україною та "Вишеградською четвіркою", поки у ній головує Чехія.</p>
      <p>"Впевнений, що досвід інтеграції цих держав до ЄС буде для нас дуже корисним", - зауважив президент.</p>
      <p>Нагадаємо, Бабіш та Зеленський після зустрічі у Києві заявили про <b><a href="https://www.eurointegration.com.ua/news/2019/11/19/7103212/">рестарт відносин</a></b> між державами.</p>
      <p>Візит прем’єра Чехії до України став першим з 2008 року.</p>
      <related>
        <a href="https://www.eurointegration.com.ua/news/2019/11/19/7103212/"/>
      </related>
    </article>
  </body>
</html>