<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-vybuchu-ve-firme-na-ceskolipsku-utrpelo-zraneni-osm-lidi/1822786?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T12:07:00+00:00"/>
    <meta property="og:title" content="Při výbuchu ve firmě na Českolipsku utrpělo zranění osm lidí"/>
    <meta property="og:description" content="Hamr na Jezeře (Českolipsko) - Osm lidí v úterý utrpělo zranění při nečekané chemické reakci zatím neznámých látek v provozovně likvidace nebezpečného odpadu v Hamru na Jezeře. Dva zranění jsou v kritickém stavu. Na pozorování do liberecké nemocnice muselo i deset záchranářů kontaminovaných neznámou látkou. Všichni už ale byli z nemocnice propuštěni do domácí péče, řekl ČTK mluvčí Zdravotnické záchranné služby Libereckého kraje Michael Georgiev."/>
  </head>
  <body>
    <article>
      <h1>Při výbuchu ve firmě na Českolipsku utrpělo zranění osm lidí</h1>
      <address><time datetime="2019-11-19T12:07:00+00:00">19 Nov 2019, 12:07</time> by <a rel="author" href="http://www.ctk.cz/" target="_blank">ČTK</a></address>
      <p>Hamr na Jezeře (Českolipsko) - Osm lidí v úterý utrpělo zranění při nečekané chemické reakci zatím neznámých látek v provozovně likvidace nebezpečného odpadu v Hamru na Jezeře. Dva zranění jsou v kritickém stavu. Na pozorování do liberecké nemocnice muselo i deset záchranářů kontaminovaných neznámou látkou. Všichni už ale byli z nemocnice propuštěni do domácí péče, řekl ČTK mluvčí Zdravotnické záchranné služby Libereckého kraje Michael Georgiev.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574166729_P201911190521601.jpg"/>
        </figure>
        <figure>
          <img src="https://i3.cn.cz/6/1574168836_P201911190568601.jpg"/>
        </figure>
        <figure>
          <img src="https://i3.cn.cz/6/1574168869_P201911190569201.jpg"/>
        </figure>
        <figure>
          <img src="https://i3.cn.cz/6/1574168902_P201911190569501.jpg"/>
        </figure>
      </slideshow>
      <p>Havárie se stala krátce před 10:00 v provozovně společnosti Purum. Podle mluvčí hasičů Lucie Hložkové zřejmě při míchání nebezpečných látek v kombinaci s vodou. Hasiči evakuovali z areálu devět lidí. "V okolí firmy se obyvatelům doporučuje nevětrat z důvodu nepříjemného zápachu. Žádnému ze zasahujících hasičů se během zásahu nic nestalo," doplnila Hložková. Podle starosty Hamru Milana Dvořáka unikla zřejmě do ovzduší kyselina sírová, policie ani hasiči to však zatím nepotvrdili.</p>
      <p>Na ARO do Liberce a do Prahy přepravili záchranáři dva zraněné v kritickém stavu. "U obou byla nutná resuscitace," uvedl Georgiev. Muž hospitalizovaný v Liberci má popáleniny. "Jeho stav je kritický," doplnil mluvčí liberecké nemocnice Václav Řičář. Další zasažený utrpěl podle Georgieva středně těžké zranění a pět lidí bylo zraněno lehce. "Rozvezli jsme je do okolních nemocnic," dodal.</p>
      <p>Vyšetřování havárie spojené zřejmě s výbuchem převzala policie, podle její mluvčí Ivany Balákové se zatím do areálu policisté nedostali. "Prozatím jsme s využitím dronu Letecké služby ČR zajistili obrazový materiál z místa události," uvedla. Policie prostor kolem firmy střeží, neboť je podle Balákové zdravotně rizikový. Podle televize Prima pracují vyšetřovatelé s několika verzemi. Mimo jiné mohl podle nich některý s pracovníků porušit bezpečnostní pravidla. Prověřují i možnost, že některá z cisteren přivezla do areálu jinou chemikálii, než bylo v dokumentech.</p>
      <p>Na místo havárie přijela i chemická laboratoř z Kamenice, aby odebrala vzorky. Výsledky zatím ale podle Hložkové nejsou. Hasiči jsou stále na místě a pokračují v odebírání vzorků. Na výsledky čekají i záchranáři, kterým neznámá chemikálie zasáhla dvě sanitky. Obě bude podle Georgieva nutné dekontaminovat. "Zdravotní péče v kraji ale ohrožena není, nasadili jsme záložní vozy," dodal Georgiev.</p>
    </article>
  </body>
</html>