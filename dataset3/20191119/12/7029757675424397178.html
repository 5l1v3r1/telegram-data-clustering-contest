<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/sled-2025-g-izvezhdat-ot-eksploatatsiya-radioaktivnoto-hranilishte-v-novi-han.html"/>
    <meta property="og:site_name" content="News.bg"/>
    <meta property="article:published_time" content="2019-11-19T12:04:34+00:00"/>
    <meta property="og:title" content="След 2025 г. извеждат от експлоатация радиоактивното хранилище в Нови хан"/>
    <meta property="og:description" content="Извеждането от експлоатация ще бъде поетапно"/>
  </head>
  <body>
    <article>
      <h1>След 2025 г. извеждат от експлоатация радиоактивното хранилище в Нови хан</h1>
      <address>
        <time datetime="2019-11-19T12:04:34+00:00">19 Nov 2019, 12:04</time>
      </address>
      <p><b>След 2025 г. започва извеждането от експлоатация на хранилището за радиоактивни отпадъци в Нови хан</b>. Това съобщи ръководителят на група "Извеждане на радиоактивни отпадъци" <b>Елка Атанасова към ДП РАО</b> по време на семинар в София, пише "<a href="https://www.24chasa.bg/">24 часа</a>".</p>
      <p>Хранилището е специализирано поделение "Постоянно хранилище за радиоактивни отпадъци - <b>Нови хан</b>" /СП "ПХРАО-Нови хан"/. </p>
      <p><b>Извеждането от експлоатация ще бъде поетапно</b>, защото обектите на площадката на СП "ПХРАО-Нови хан" са <b>относително независими по разположението си, физическата, радиационната защита и мониторинга</b>.</p>
      <p>Сега се извършват <b>дейности от подготвителния етап</b>. В този етап се разработват <b>нови технологии за демонтаж, обработка на отработени и закрити радиоактивни източници</b> /ОЗРИ/. </p>
      <p>Прави се и <b>избор и доставка на опаковки за различните видове радиоактивни отпадъци /РАО</b>/ и ОЗРИ съгласно крайната точка на тяхното управление. Разработват се и <b>технологии за извличане на твърди радиоактивни отпадъци, биологични отпадъци, ОЗРИ и демонтаж на подземни хранилища</b>. </p>
      <p>По думите на <b>Елка Атанасова</b> извеждането от експлоатация ще става чрез извличане на радиоактивните отпадъци и <b>ОЗРИ от хранилищните единици (надземни/подземни</b>) с последващо сортиране, характеризиране, преработка, преопаковане, временно съхранение и превоз до съоръженията за дългосрочно съхраняване/погребване.</p>
      <p>След демонтажа на подземните съоръжения <b>ще бъде извършено радиационно обследване и възстановяване на освободените площадки</b>. </p>
    </article>
  </body>
</html>