<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1416411/kataggelies-gia-korioys-geoentopismoy-se-ohimata-diadiloton-pics"/>
    <meta property="og:site_name" content="+PLUS.gr"/>
    <meta property="article:published_time" content="2019-11-19T12:43:00+00:00"/>
    <meta property="og:title" content="Καταγγελίες για κοριούς γεωεντοπισμού σε οχήματα διαδηλωτών (pics)"/>
    <meta property="og:description" content="Αποκαλυπτικό ρεπορτάζ της Εφημερίδας των Συντακτών σχετικά με τις καταγγελίες διαδηλωτών που βρίσκουν συσκευές GPS στα οχήματά τους."/>
  </head>
  <body>
    <article>
      <h1>Καταγγελίες για κοριούς γεωεντοπισμού σε οχήματα διαδηλωτών (pics)</h1>
      <h2>Αποκαλυπτικό ρεπορτάζ της Εφημερίδας των Συντακτών σχετικά με τις καταγγελίες διαδηλωτών που βρίσκουν συσκευές GPS στα οχήματά τους.</h2>
      <address><time datetime="2019-11-19T12:43:00+00:00">19 Nov 2019, 12:43</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Μια πολύ σοβαρή υπόθεση παράνομης παρακολούθησης διαδηλωτών καθώς και ατόμων με πολιτική δράση μέσω συσκευών γεωεντοπισμού αναδεικνύει σήμερα η «<a href="https://www.efsyn.gr/ellada/koinonia/219511_asfalites-bazoyn-korioys-geoentopismoy-se-ohimata-diadiloton"><b>Εφ.Συν</b></a>.», σε μια περίοδο όξυνσης της κρατικής καταστολής και παραβίασης, όπως αποδεικνύεται, θεμελιωδών ανθρωπίνων δικαιωμάτων, όπως η προστασία της ιδιωτικής ζωής.</p>
      <p>Στις 19 Οκτωβρίου 2019, μετά το τέλος πορείας στο κέντρο της Αθήνας ενάντια στα στρατόπεδα συγκέντρωσης προσφύγων και μεταναστών στη Μόρια, η οποία είχε οργανωθεί από τη συνέλευση No pasaran, ένας διαδηλωτής, μέλος της συλλογικότητας «Ταξική Αντεπίθεση», επιστρέφοντας για να πάρει τη μηχανή του αντιλαμβάνεται τρία άτομα να στέκονται από πάνω της, να την περιεργάζονται και να τοποθετούν κάτι.</p>
      <p>«Οταν τους είδα απομακρύνθηκαν νευρικά, ο πρώτος βιαστικά μπήκε σε ένα αυτοκίνητο χρώματος μαύρου, μάρκας Peugeot και αρχικά πινακίδας ΒΚΑ, ο δεύτερος μπήκε σε μία στοά μέσα στην Οθωνος και ο τρίτος κατευθύνθηκε γρήγορα προς την οδό Σταδίου. Με το που πήγα να βάλω μπροστά τη μηχανή, ένας διερχόμενος με ενημέρωσε ότι αυτοί οι τρεις τύποι περιεργάζονταν τη μηχανή προσπαθώντας κάτι να τοποθετήσουν. Στη συνέχεια συζητώντας με άλλους συντρόφους, μου γνωστοποιήθηκε ότι έχουν τοποθετηθεί και σε άλλους συσκευές γεωεντοπισμού (GPS tracker)», καταγγέλλει στην «Εφ.Συν.» ο Α.Γκ. (τα στοιχεία του είναι στη διάθεση της «Εφ.Συν.»).</p>
      <p>«Στη συνέχεια επιστρέψαμε στους διαδηλωτές και τις διαδηλώτριες που ήταν ακόμα συγκεντρωμένοι στο σημείο λήξης της πορείας προκειμένου να τους ενημερώσουμε για το “περίεργο” συμβάν, θεωρώντας ότι αυτή η τακτική της αστυνομίας δεν στόχευε μόνο εμάς, αλλά το σύνολο του κόσμου που αγωνίζεται και αντιστέκεται στην ακροδεξιά πολιτική της κυβέρνησης» αναφέρουν τα μέλη της «Ταξικής Αντεπίθεσης».</p>
      <p>Ο Α. μαζί με έναν ακόμα σύντροφό του είδαν τα πρόσωπα των ατόμων που περιεργάζονταν τη μηχανή, ηλικίας γύρω στα 35, οι οποίοι ήταν ντυμένοι με πολιτικά. Ενας δεύτερος διαδηλωτής, μέλος της ίδιας συλλογικότητας, αντιμετώπισε την ίδια ημέρα ένα αντίστοιχο περιστατικό. Φεύγοντας πεζή από τη διαδήλωση και πηγαίνοντας και αυτός προς τη μηχανή του, αντιλήφθηκε ότι παρακολουθείται επί 20 λεπτά συστηματικά από κοπέλα η οποία μιλούσε δήθεν αδιάφορα σε ένα κινητό τηλέφωνο.</p>
      <figure>
        <img src="http://www.gazzetta.gr/sites/default/files/sitefiles_2019-11/24-exoteriko_koriou.jpg"/>
      </figure>
      <p>Την ίδια ώρα ο διαδηλωτής ενημερώνεται από τους συντρόφους του για την πιθανότητα παρακολούθησης και του οχήματός του. Εξετάζοντας τη μηχανή του, βρίσκει καλά κρυμμένο μηχανισμό παρακολούθησης με κάρτα SIM (συγκεκριμένης εταιρείας κινητής τηλεφωνίας) ο οποίος είχε μαγνήτες πάνω του. Αφού ενημέρωσε τα μέλη της συλλογικότητας και τους έδειξε τον κοριό, τον φωτογράφισε πάνω στη μηχανή και στη συνέχεια τον αφαίρεσε, ενώ αργότερα επέστρεψε σπίτι του.</p>
      <p>Την επόμενη ημέρα, βγαίνοντας από την οικία του, υποψιασμένος ψάχνει τη μηχανή του και εντοπίζει δεύτερο μηχανισμό παρακολούθησης, τοποθετημένο με παρόμοιο τρόπο. Αποφασίζει να μην τον αφαιρέσει τελείως αλλά να του αλλάξει θέση. Ενημερώνει εκ νέου τους συντρόφους και τον φωτογραφίζει.</p>
      <p>
        <b>Κοριός στη διάθεση της «Εφ.Συν.»</b>
      </p>
      <figure>
        <img src="http://www.gazzetta.gr/sites/default/files/sitefiles_2019-11/24-esoteriko_korion.jpg"/>
      </figure>
      <p>Μία εβδομάδα μετά, στις αρχές Νοέμβρη 2019, αντιλαμβάνεται πως έχει αφαιρεθεί ο δεύτερος κοριός και του έχουν τοποθετήσει έναν τρίτο σε άλλο σημείο της μηχανής του! Η «Εφ.Συν.» έχει στη διάθεσή της τον συγκεκριμένο κοριό, ο οποίος πλέον είναι ανενεργός και πάνω του αναγράφεται με μαύρο μαρκαδόρο ο αριθμός 22.</p>
      <p>Παράλληλα με τους κοριούς, όπως εξηγούν σε κείμενό τους τα μέλη της «Ταξικής Αντεπίθεσης», «σύντροφοι από τη συλλογικότητά μας αλλά και πολλοί άλλοι αγωνιστές και αγωνίστριες του ευρύτερου ριζοσπαστικού αναρχικού κινήματος βρίσκονται συχνά υπό στενή παρακολούθηση καθ’ όλη τη διάρκεια της ημέρας, έχοντας ανεπιθύμητη “συνοδεία” μέχρι και στους χώρους εργασίας τους».</p>
      <p>Aκόμα ένα περιστατικό που περιήλθε σε γνώση μας συνέβη πριν από μερικές ημέρες, σε συνοικία της Αθήνας, όταν ένας άνθρωπος με πολιτική δράση (τα στοιχεία του είναι στη διάθεση της «Εφ.Συν.») αντιλήφθηκε, όπως και οι γείτονές του, την ύπαρξη άγνωστου ύποπτου οχήματος έξω από το σπίτι του. Πλησιάζοντας το όχημα, αντιλήφθηκε την παρουσία καμουφλαρισμένης μικροκάμερας στο παρμπρίζ του, η οποία «κοιτούσε» προς την είσοδο του σπιτιού του. Φωτογράφισε τη συγκεκριμένη συσκευή παρακολούθησης και ειδοποίησε γείτονες και τους συντρόφους του. Μερικές ώρες αργότερα το συγκεκριμένο όχημα είχε εξαφανιστεί.</p>
      <figure>
        <img src="http://www.gazzetta.gr/sites/default/files/sitefiles_2019-11/24-korios-mixani.jpg"/>
      </figure>
      <p>Σε ένα άλλο, τέταρτο κατά σειρά, περιστατικό, το οποίο ανέδειξε το omniatv (5.11.2019, «Ποιοι κάνουν παρακολουθήσεις με συσκευές γεωεντοπισμού;»), o Αλέξανδρος Κ. (για την ΕΛ.ΑΣ. πομπός νούμερο 13) καταγγέλλει ακριβώς ίδιο σύστημα παρακολούθησης την ίδια μέρα (19 Οκτωβρίου) με τα δύο πρώτα περιστατικά: «Αφού το πληροφορήθηκα, θεώρησα σκόπιμο να ψάξω το όχημά μου, όπως και άλλοι/ες σύντροφοι/ισσες. Ψάχνοντας λοιπόν το δικό μου εντόπισα έναν κοριό, του οποίου η λειτουργία ήταν να μεταδίδει ανά πάσα στιγμή τη θέση της μηχανής μου...».</p>
      <p>Υπενθυμίζεται πως πριν από μερικούς μήνες, στις 9/8/2019, ο Παναγιώτης Πολίτης, καθηγητής του Πανεπιστημίου Θεσσαλίας και κοσμήτορας της Σχολής Ανθρωπιστικών και Κοινωνικών Επιστημών, γνωστός για την κοινωνική και ακτιβιστική δράση του, κατήγγειλε μέσω επιστολής του στην «Εφ.Συν.» («Πολίτες παρακολουθούνται, η δημοκρατία απειλείται», 12.8.2019) ότι ανακάλυψε στο αυτοκίνητό του συσκευή γεωεντοπισμού, όταν μετέφερε το όχημά του στο συνεργείο για τυχαίο έλεγχο.</p>
      <figure>
        <img src="http://www.gazzetta.gr/sites/default/files/sitefiles_2019-11/24-parakolouthisi-politis.jpg"/>
      </figure>
      <p>Οπως κατήγγειλε ο ίδιος: «Οταν επέστρεψα για να το παραλάβω, ο μηχανικός με ενημέρωσε ότι στο πίσω μέρος του αυτοκινήτου μου, εξωτερικά και από κάτω, βρήκε τοποθετημένη συσκευή γεωεντοπισμού (GPS tracker). Πρόκειται για συσκευή εντοπισμού θέσης, διαστάσεων 15x4,5x3,5 cm, σε αδιάβροχη θήκη χρώματος μαύρου, που φέρει 3 μαγνήτες για στερέωση. Επειτα από σχετική αναζήτηση στο Διαδίκτυο η αρχική εικόνα που σχημάτισα για τη συσκευή επιβεβαιώθηκε. Οι συσκευές αυτές στέλνουν τα δεδομένα γεωγραφικής θέσης του ενσωματωμένου GPS σε δίκτυο κινητής τηλεφωνίας και στη συνέχεια με τη χρήση κατάλληλης εφαρμογής εμφανίζεται σε πραγματικό χρόνο η ακριβής θέση του οχήματος που παρακολουθείται. [...] Εκτιμώντας ότι πίσω από την παρακολούθησή μου βρίσκεται κρατική υπηρεσία, ήδη απηύθυνα σχετική επιστολή στο υπουργείο Προστασίας του Πολίτη, κοινοποιώντας την τόσο στην Αρχή Προστασίας Δεδομένων Προσωπικού Χαρακτήρα όσο και στον Συνήγορο του Πολίτη και περιμένω μία επί της ουσίας απάντηση».</p>
      <p>Υποσημείωση, ο Παναγιώτης Πολίτης είναι μέλος του Δικτύου για τα Πολιτικά και Κοινωνικά Δικαιώματα.</p>
      <p>
        <a href="https://www.efsyn.gr/ellada/koinonia/219511_asfalites-bazoyn-korioys-geoentopismoy-se-ohimata-diadiloton">
          <b>Διαβάστε τη συνέχεια στο ρεπορτάζ της Εφημερίδας των Συντακτών...</b>
        </a>
      </p>
    </article>
  </body>
</html>