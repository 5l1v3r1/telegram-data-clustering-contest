<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/19/ksekinise-to-sxedio-drasis-kata-tou-kapnismatos-diloseis-mitsotaki/"/>
    <meta property="og:site_name" content="neolaia.gr"/>
    <meta property="article:published_time" content="2019-11-19T12:23:51+00:00"/>
    <meta property="og:title" content="Ξεκίνησε το σχέδιο δράσης κατά του καπνίσματος – «Ο εχθρός είναι ο καπνός, όχι οι καπνιστές»"/>
    <meta property="og:description" content="Και επισήμως ξεκίνησε η ενημερωτική καμπάνια για τις συνέπειες του καπνίσματος, με τον πρωθυπουργό της χώρας, Κυριάκο Μητσοτάκη, να στέλνει το μήνυμα της κυβέρνησης («Η υγεία μας ενώνει») από το Ίδρυμα Σταύρος Νιάρχος."/>
  </head>
  <body>
    <article>
      <h1>Ξεκίνησε το σχέδιο δράσης κατά του καπνίσματος – «Ο εχθρός είναι ο καπνός, όχι οι καπνιστές»</h1>
      <h2>Την έναρξη του Εθνικού Σχεδίου Δράσης κατά του καπνίσματος κήρυξε ο πρωθυπουργός της χώρας, Κυριάκος Μητσοτάκης, από το ΚΠΙΣΝ</h2>
      <address><time datetime="2019-11-19T12:23:51+00:00">19 Nov 2019, 12:23</time> by <a rel="author">neolaia.gr Team</a></address>
      <p>Και επισήμως ξεκίνησε η ενημερωτική καμπάνια για τις συνέπειες του καπνίσματος, με τον πρωθυπουργό της χώρας, <a href="https://www.neolaia.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/"><b>Κυριάκο Μητσοτάκη</b></a>, να στέλνει το μήνυμα της κυβέρνησης («Η υγεία μας ενώνει») από το Ίδρυμα Σταύρος Νιάρχος.</p>
      <p>Σύμφωνα με τις εξαγγελίες του πρωθυπουργού, στόχος του <b><a href="https://www.neolaia.gr/tag/%ce%b1%ce%bd%cf%84%ce%b9%ce%ba%ce%b1%cf%80%ce%bd%ce%b9%cf%83%cf%84%ce%b9%ce%ba%cf%8c%cf%82-%ce%bd%cf%8c%ce%bc%ce%bf%cf%82/">αντικαπνιστικού νόμου</a></b> είναι η <b>μείωση του ποσοστού των καπνιστών</b> κατά 30% έως το 2025, ενώ ο κυβερνητικός σχεδιασμός για την καταπολέμηση του καπνίσματος έχει<b> 4 βασικές κατευθύνσεις:</b></p>
      <p>1. Δημιουργία αντικαπνιστικής κουλτούρας, με έμφαση στην πρόληψη.</p>
      <p>2. Σεβασμό στους μη καπνιστές, που πλέον αποκτούν «φωνή» κατά του παθητικού καπνίσματος.</p>
      <p>3. Παράλληλη μέριμνα της Πολιτείας για την ενεργή υποστήριξη των καπνιστών προκειμένου να κόψουν το τσιγάρο.</p>
      <p>4. Αξιολόγηση των καπνικών προϊόντων που κυκλοφορούν στην αγορά.</p>
      <p>Ο Υπουργός Υγείας, Βασίλης Κικίλιας, άνοιξε την παρουσίαση, δηλώνοντας ότι <i>«δεν θέλουμε να στρέψουμε τους μη καπνιστές κατά των καπνιστών», </i>ενώ, όπως ανακοινώθηκε, η υπογραφή της καμπάνιας είναι η φράση<i> «Συμμαχία για να μια καλύτερη ζωή χωρίς σκοπό»</i> με σύνθημα το: «Η<i> υγεία μας ενώνει».</i></p>
      <p>
        <b>Δείτε αναλυτικά την ομιλία του Κυριάκου Μητσοτάκη: </b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F460086291284654%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Ο Κ. Μητσοτάκης άσκησε κριτική κατά των προηγούμενων κυβερνήσεων για το γεγονός ότι δεν τόλμησαν να εφαρμόσουν αντικαπνιστικό νόμο, αλλά και τη διοίκηση και την κοινωνία εν συνόλω, που ανέχτηκε, σύμφωνα με τα λεγόμενά του, <i>«σαν το κάπνισμα να μην αφορά την Υγεία και τον Πολιτισμό μας. Και σαν να αποτελεί μία ανώδυνη λεπτομέρεια»</i>.</p>
      <p>
        <b>Σύμφωνα με τον ίδιο:</b>
      </p>
      <p>
        <i>«Δεν υπάρχει καμία δικαιολογία του τύπου ότι αυτά δεν γίνονται στην Ελλάδα. Η εικόνα μας μέχρι σήμερα ήταν άθλια. Υπουργοί κάπνιζαν μπροστά σε κάμερες μέσα στα υπουργεία τους ενώ δημόσιοι λειτουργοί ακόμα και γιατροί καπνίζουν σε νοσοκομεία» […] «δεν έχει άδικο το 84% που θεωρεί πολιτιστική υποβάθμιση να μην εφαρμόζεται ο αντικαπνιστικός νόμος».</i>
      </p>
      <p>
        <i>«ο εχθρός είναι ο καπνός, όχι οι καπνιστές. Ο σκοπός δεν είναι ο διχασμός αλλά μια εθνική συμμαχία που θα οδηγήσει σε συλλογική ευημερία».</i>
      </p>
      <p><i>«Δεν είναι υπόθεση καταστολής, είναι υπόθεση της ικανότητάς μας ως οργανωμένη κοινωνία να κάνουμε όλοι μαζί αυτό που αναγνωρίζουμε ότι είναι το σωστό»,</i> ανέφερε ο Κ. Μητσοτάκης, κλείνοντας την ομιλία του.</p>
      <p>
        <b>Τα «τσουχτερά» πρόστιμα του νέου αντικαπνιστικού νόμου:</b>
      </p>
      <p>Αναλυτικότερα, τα πρόστιμα θα ξεκινούν <b>από 100 ευρώ και θα φτάνουν έως και 10.000 ευρώ για όσους παραβιάζουν τον νόμο.</b></p>
      <p>Στη δημοσίευση της ΚΥΑ, αναφέρονται αναλυτικά οι κυρώσεις, καθώς και τα πρόστιμα που θα επιβάλλονται σε επιχειρήσεις, αλλά και σε όσους/όσες καταπατούν τον νόμο.</p>
      <p>Το κατώτερο πρόστιμο των<b> 50 ευρώ</b> για τον καπνιστή που προβλεπόταν με τον νόμο του 2010, αυξάνεται σε <b>100 ευρώ</b> και ισχύει για κάθε παράβαση σε όλους τους κλειστούς χώρους υγειονομικού ενδιαφέροντος ό,τι έκτασης κι αν είναι, σε όλους τους κλειστούς χώρους εργασίας, σε όλα τα μέσα μαζικής μεταφοράς, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>
        <b>Τα κριτήρια για το ύψος του πρόστιμου:</b>
      </p>
      <p>1. νοσηλευτικά – προνοιακά ιδρύματα όλων των ειδών και των βαθμίδων, χώροι παροχής υπηρεσιών υγείας,</p>
      <p>2. εκπαιδευτικά ιδρύματα, παιδικοί σταθμοί, νηπιαγωγεία, δημοτικά σχολεία, ειδικά σχολεία, χώροι δευτεροβάθμιας εκπαίδευσης όλων των τύπων, χώροι παροχής παντός τύπου ιδιωτικής εκπαίδευσης, κέντρα δημιουργικής απασχόλησης παιδιών, παιδότοποι,</p>
      <p>3. πανεπιστημιακά ιδρύματα, εκπαιδευτικά ιδρύματα τριτοβάθμιας εκπαίδευσης, χώροι παροχής κάθε είδους τεχνικής εκπαίδευσης, χώροι παροχής παντός τύπου ιδιωτικής εκπαίδευσης,</p>
      <p>4. χώροι αθλητικών εγκαταστάσεων, κλειστοί και υπαίθριοι χώροι διεξαγωγής αθλοπαιδιών, ψυχαγωγίας και συγκέντρωσης ανηλίκων, κλειστοί χώροι ομαδικών αθλημάτων και κλειστοί χώροι αθλητικών εκδηλώσεων</p>
      <p>5. καταστήματα υγειονομικού ενδιαφέροντος, ίντερνετ-καφέ, θέατρα, κινηματογράφοι, καζίνο, καταστήματα τυχερών παιγνίων</p>
      <p>6. κέντρα διασκέδασης.</p>
      <p>Οι υπεύθυνοι των χώρων εργασίας ή καταστημάτων υγειονομικού ενδιαφέροντος ή κάθε αρμόδιος θα πρέπει να φροντίζουν για την ανάρτηση απαγορευτικού σήματος στον χώρο ευθύνης του και μάλιστα σε εμφανή σημεία αυτού και να επαναλαμβάνει τη σήμανση για κάθε δεκαπέντε τετραγωνικά μέτρα του χώρου, καθώς και για τη λήψη μέτρων αποτροπής των παραβάσεων, όπως ενδεικτικά η μη απομάκρυνση των σταχτοδοχείων.</p>
      <p>Η έλλειψη ανταπόκρισης του υπεύθυνου λειτουργίας του καταστήματος σε διαμαρτυρία για την πραγματοποίηση παράβασης, η παράλειψη πραγματοποίησης συστάσεων στους παραβάτες και η παράλειψη κλήσης των αρμοδίων οργάνων.</p>
      <p>
        <b>Αναλυτικά τα πρόστιμα:</b>
      </p>
      <p>-Για όλες αυτές τις περιπτώσεις παραμένει στα 500 ευρώ το πρόστιμο για τον υπεύθυνο διαχείρισης ή προϊστάμενο εκτός από τα καταστήματα υγειονομικού ενδιαφέροντος πάνω από 100 τ.μ.</p>
      <p>-Για την κατηγορία αυτή των κέντρων εμβαδού άνω των 100 τ.μ. το πρόστιμο ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ μέχρι την πέμπτη υποτροπή οπότε θα επιβάλλεται ποινή 10.000 ευρώ και οριστική ανάκληση άδειας.</p>
      <p>-Για τα νυχτερινά κέντρα και τους χώρους εστίασης άνω των 300 τ.μ. τα πρόστιμα για τους υπευθύνους των καταστημάτων ξεκινούν από 6.000 ευρώ και ανεβαίνουν κατά 1.000 ευρώ για κάθε υποτροπή.</p>
      <p>-Πρόστιμο 1.500 ευρώ θα πληρώνει όποιος οδηγός ή επιβάτης ΙΧ αυτοκινήτου στο οποίο επιβαίνουν ανήλικοι κάτω των 12 ετών.</p>
      <p>
        <b>Η ΚΥΑ και τα πρόστιμα αναλυτικά παρακάτω:</b>
      </p>
      <p>
        <a href="https://www.neolaia.gr/wp-content/uploads/2019/11/%CE%9A%CE%A5%CE%91.pdf">ΚΥΑ</a>
      </p>
      <p>
        <b>Τα σποτάκια της αντικαπνιστικής καμπάνιας: </b>
      </p>
      <figure>
        <iframe src="https://www.youtube.com/embed/bdsV0Evj0jc" width="1195" height="672" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/rflbi1xbleY" width="1195" height="672" data-service="Youtube" scrolling="no"/>
      </figure>
      <h3>
        <a href="https://www.neolaia.gr/2019/11/19/adikapnistikos-nomos-pou-kobete-to-kapnisma-prostima/">Δείτε ακόμα: Αντικαπνιστικός νόμος: Σε ποιους χώρους κόβεται μαχαίρι το κάπνισμα – Ποια είναι τα πρόστιμα</a>
      </h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/20/maude-lores-bonney-i-proto-gineka-pou-perakse-apo-australia-se-agglia/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/19/julian-assange-aposirodai-apo-ti-souidia-oi-katigories-viasmou/"/>
        <a href="https://neolaia.gr/2019/11/19/thesaloniki-filakisi-10-minon-me-anastoli-sto-foititit/"/>
        <a href="https://neolaia.gr/2019/11/19/the-favourite-4-vraveia-stin-tainia-tou-lanthimou/"/>
        <a href="https://neolaia.gr/2019/11/19/kakokeria-oi-odigies-tis-gg-politikis-prostasias/"/>
      </related>
    </article>
  </body>
</html>