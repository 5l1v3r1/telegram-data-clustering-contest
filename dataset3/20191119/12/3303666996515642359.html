<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/19/news/rimborsopoli_piemonte_due_ex_consiglieri_regionali_finiscono_in_carcere-241410125/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T12:10:00+00:00"/>
    <meta property="og:title" content="Rimborsopoli in Piemonte, due ex consiglieri regionali finiscono in carcere"/>
    <meta property="og:description" content="A causa della legge Spazzacorrotti finiscono in cella Giovine (Pensionati) e Motta (Pdl)"/>
  </head>
  <body>
    <article>
      <h1>Rimborsopoli in Piemonte, due ex consiglieri regionali finiscono in carcere</h1>
      <h2>A causa della legge Spazzacorrotti finiscono in cella Giovine (Pensionati) e Motta (Pdl)</h2>
      <address>
        <time datetime="2019-11-19T12:10:00+00:00">19 Nov 2019, 12:10</time>
      </address>
      <p>Sono già in carcere da questa notte Michele Giovine e Massimiliano Motta i due ex consiglieri regionali del Piemonte <a href="https://torino.repubblica.it/cronaca/2019/11/18/news/rimborsopoli_assolto_in_cassazione_il_leghista_molinari-241373647/">condannati in Cassazione ieri</a> per la Rimborsopoli piemontese, rimborsi spese gonfiati dei gruppi politici a Palazzo Lascaris 2010-2012. Giovine, ex leader dei Pensionati per Cota, deve scontare quattro anni e sei mesi, mentre Motta, ai tempi esponente del Pdl, è invece toccata una condanna a due anni e due mesi, quanto basta per far scattare l’ordine di cattura per effetto della legge Spazzacorrotti, misura fortemente voluta dal Movimento 5 Stelle e approvata a dicembre con effetto retroattivo, che colpisce chi ha subito sentenze con pene superiori ai due anni e non gode della sospensione condizionale. Si dovrebbe, invece, salvare Angolino Mastrullo, che aveva risarcito e patteggiato in appello a un anno e sei mesi ma non godeva più della pena sospesa per una precedente condanna. Una particolare attenuante riconosciuta all’ex consigliere del Pdl, infatti, dovrebbe annullare l’effetto della nuova norma.<br/> <br/>La Cassazione, oltre a confermare il generale impianto accusatorio della procura di Torino ha assolto perché il fatto non costituisce reato l’attuale capogruppo della Lega alla Camera, Riccardo Molinari. I giudici nel dispositivo scrivono che è annullata anche la sentenza dell’ex governatore del Piemonte, Roberto Cota, sempre della Lega (condannato a un anno e sette mesi), e per i parlamentari Paolo Tiramani della Lega (un anno e cinque mesi) e Augusta Montaruli di FdI (un anno e sette mesi). Non è specificato nel dispositivo se via sia oppure no un rinvio. Questo fatto per la difesa di Roberto Cota, l'avvocato Domenico Aiello, significa che: "Al quarto punto del dispositivo delle sentenza della Cassazione nell'emettere la sentenza per gli imputati Tiramanni, Montaruli, Cota e Burzi si dispone il rinvio ad altra sezione della Corte d'Appello di Torino nei confronti del solo Burzi, di nessun altro degli imputati prima citati, quindi Roberto Cota ha ottenuto una sentenza di annullamento secco, senza rinvio".</p>
      <related>
        <h4>Articoli correlati</h4>
        <a href="https://rep.repubblica.it/pwa/generale/2019/04/07/news/quell_amore_che_porta_la_vita_oltre_le_sbarre-223514612/?ref=drac-1"/>
      </related>
    </article>
  </body>
</html>