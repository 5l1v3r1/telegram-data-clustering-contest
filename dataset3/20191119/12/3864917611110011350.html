<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2821149-na-den-gidnosti-zaplanuvali-hodu-do-ofisu-prezidenta.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T12:01:00+00:00"/>
    <meta property="og:title" content="На День Гідності та Свободи запланували ходу до Офісу Президента"/>
    <meta property="og:description" content="У Києві на честь Дня Гідності та Свободи до органів місцевого самоврядування надійшло 2 заявки про проведення мирних акцій."/>
  </head>
  <body>
    <article>
      <h1>На День Гідності та Свободи запланували ходу до Офісу Президента</h1>
      <h2>У Києві на честь Дня Гідності та Свободи до органів місцевого самоврядування надійшло 2 заявки про проведення мирних акцій.</h2>
      <address>
        <time datetime="2019-11-19T12:01:00+00:00">19 Nov 2019, 12:01</time>
      </address>
      <p>Про це повідомив заступник голови Нацполіції Олександр Фацевич, інформує <a href="https://mvs.gov.ua/ua/news/26117_Den_Gidnosti_ta_Svobodi_MVS_zabezpechuvatime_pravoporyadok_pid_chas_masovih_akciy_.htm">пресслужба МВС.</a></p>
      <p>«Наразі в місті Києві до органів місцевого самоврядування надійшло дві заявки про проведення мирних акцій на Майдані Незалежності. Одна відбудеться 21 листопада. 22 листопада анонсована акція на Майдані Незалежності з подальшою ходою до Офісу Президента», - сказав Фацевич.</p>
      <p>За його словами, під час проведення акцій передбачена участь максимальної кількості груп превентивної комунікації, груп документування, створення резервів з-поміж поліції особливого призначення та тактико-оперативного реагування Департаменту патрульної поліції; також буде розгорнуто роботу ситуаційного центру.</p>
      <p>У свою чергу заступник міністра внутрішніх справ Сергій Яровий наголосив, що 21 та 22 листопада в Києві та інших містах пройдуть масові акції, в яких візьме участь велика кількість людей, і правоохоронцям на місцях, в кожному місті, потрібно готуватися до проведення цих акцій заздалегідь.</p>
      <p>«21 та 22 листопада в Києві та інших містах пройдуть масові акції, в яких візьме участь велика кількість людей. Органи системи МВС та зокрема поліція має величезний досвід забезпечення безпеки на масових заходах. Але кожен керівник на місцях, в кожному місті, має готуватися до проведення цих акцій заздалегідь та звернути окрему увагу на превентивну роботу, щоб уникнути будь-яких провокацій», - сказав Яровий.</p>
      <p>Перший заступник міністра зауважив, що під час масових акцій 21 та 22 листопада будуть залучені всі підрозділи органів МВС, а також пройдуть консультації з організаторами масових акцій для налагодження взаємодії та належного забезпечення правопорядку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2820644-mkms-zapustilo-komunikacijnu-kampaniu-do-dna-gidnosti-ta-svobodi.html">МКМС запустило комунікаційну кампанію до Дня Гідності та Свободи</a>
      </blockquote>
      <p>За словами голови Нацполіції Ігоря Клименка, поліція постійно проводить моніторинг оперативної обстановки у зв’язку із запланованими масовими акціями.</p>
      <p>“Також окремо підкреслюю, що буде відбуватися обмін інформацією та координація між головними управліннями в областях і всіма службами. Головне завдання - недопущення можливих провокацій під час масових заходів», - підкреслив Клименко.</p>
      <p><a href="https://www.ukrinform.ua/tag-revolucia-gidnosti">День Гідності і Свободи </a>відзначається 21 листопада як день початку двох українських революцій: Помаранчевої революції 2004 року та Революції гідності 2013 року.</p>
    </article>
  </body>
</html>