<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/o-partitura-originala-a-lui-mozart-vanduta-la-paris-pentru-372-500-de-euro-1922404219192019111219174679"/>
    <meta property="og:site_name" content="News.ro"/>
    <meta property="article:published_time" content="2019-11-19T12:42:19+00:00"/>
    <meta property="og:title" content="O partitură originală a lui Mozart, vândută la Paris pentru 372.500 de euro"/>
    <meta property="og:description" content="O partitură originală cu două menuete compuse de Wolfgang Amadeus Mozart la vârsta de 16 ani a fost vândută, luni, la o licitaţie Sotheby's din Paris, pentru 372.500 de euro, potrivit La Razon."/>
  </head>
  <body>
    <article>
      <h1>O partitură originală a lui Mozart, vândută la Paris pentru 372.500 de euro</h1>
      <address><time datetime="2019-11-19T12:42:19+00:00">19 Nov 2019, 12:42</time> by <a rel="author">Patricia Marinescu</a></address>
      <p>
        <b>O partitură originală cu două menuete compuse de Wolfgang Amadeus Mozart la vârsta de 16 ani a fost vândută, luni, la o licitaţie Sotheby's din Paris, pentru 372.500 de euro, potrivit La Razon.</b>
      </p>
      <p>Preţul final al partiturii aflată până acum în colecţia scriitorului Stefan Zweig a fost dublu faţă de estimarea iniţială.</p>
      <p>Scrisă de mână în 1772, când Mozart avea 16 ani, partitura reprezintă versiuni unice ale menuetelor cinci şi şase dintr-o serie de şase compuse pentru orchestră. Ele au fost create în Salzburg, între două călătorii pe care Mozart le-a făcut în Italia în vara acelui an, potrivit Sotheby's.</p>
      <p>Partitura, semnată Wolfgang Amadeus Mozart, are mici adnotări şi câteva corecţii, între care una sau două făcute de tatăl compozitorului, Leopold.</p>
      <p>Manuscrisul a fost păstrat în Salzburg de sora compozitorului, Maria Anna, înainte de a ajunge, după secole, în colecţia lui Zweig.</p>
      <p>Banii obţinuţi din vânzarea de luni vor fi folosiţi de o organizaţie privată pentru promovarea muzicii în rândul tinerilor.</p>
      <p>Săptămână viitoare - la casa Christie's din Paris - va avea loc o altă vânzare importantă: un portret al lui Mozart, realizat când avea vârsta de 13 ani. Este aşteptat ca tabloul, unul dintre puţinele cu Mozart aflate în colecţii private, să fie vândut pentru până la 1,2 milioane de euro.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>