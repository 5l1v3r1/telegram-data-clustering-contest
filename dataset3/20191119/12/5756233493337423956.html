<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622305/%D8%AA%D8%B1%D8%A7%D9%85%D8%A7%D8%AF%D9%88%D9%84-%D8%AE%D9%88%D8%B4%DB%8C%E2%80%8C%D8%B2%D8%A7%DB%8C-%D9%86%D8%A7%D8%AE%D9%88%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:14:00+00:00"/>
    <meta property="og:title" content="ترامادول؛ خوشی‌زای ناخوش"/>
    <meta property="og:description" content="معاون فرماندار خرم‌دره گفت: زنگ خطر مصرف ترامادول را جدی بگیریم."/>
  </head>
  <body>
    <article>
      <h1>ترامادول؛ خوشی‌زای ناخوش</h1>
      <address>
        <time datetime="2019-11-19T12:14:00+00:00">19 Nov 2019, 12:14</time>
      </address>
      <p>
        <i>معاون فرماندار خرم‌دره گفت: زنگ خطر مصرف ترامادول را جدی بگیریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شاهپوررضا کاظمی ظهر امروز در کارگاه آموزشی پیشگیری از کشت خشخاش و شاهدانه ویژه دهیاران شهرستان خرم‌دره، از دهیارن به‌عنوان بازوی توانای دولت در روستاها یاد کرد و افزود: مردم باید با دهیاران و شوراهای اسلامی به‌عنوان نمایندگان مردم هر شهر و روستا تعامل خوبی داشته باشند تا شاهد پیشرفت توسعه هر شهر و روستایی باشیم.</p>
      <p>این مسئول با اشاره به نقش موثر دهیاران در پیشگیری از آسیب‌های اجتماعی، تصریح کرد: دهیاران باید در ارائه آموزش‌های لازم به ویژه در حوزه موادمخدر اهتمام جدی‌تر داشته باشند.</p>
      <p>کاظمی با تاکید بر ضرورت مشارکت دادن مردم در حوزه مبارزه با موادمخدر، ادامه داد: هر چه قدر هم برای مشکلات و معضلات اجتماعی برنامه‌های علمی و مدون تدوین شود بدون حضور مردم این برنامه‌ها موثر نخواهد بود.</p>
      <p>معاون فرماندار خرم‌دره، پیشگیری و آموزش را رکن جدایی‌ناپذیر مبارزه با موادمخدر عنوان کرد و گفت: هیچ‌کس نمی‌تواند ادعا کند که از اعتیاد در امان است.</p>
      <p>وی با تاکید بر این موضوع که همه ما باید در حوزه مبارزه با موادمخدر احساس مسئولیت کنیم، یادآور شد: وجود فرد معتاد در محل زندگی ممکن است به خود خانواده‌ها هم ضربه بزند، لذا اگر می‌خواهیم جامعه از گزند اعتیاد در امان باشد، همه باید در این حوزه احساس مسئولیت کنیم.</p>
      <p>وی با اشاره به گرایش برخی جوانان به مصرف ترامادول، ادامه داد: برخی از این گرایش‌ها از روی کنجکاوی است و مصرف‌کنندگان اغلب اطلاعی از تبعات این قرص‌ها ندارند.</p>
      <p>کاظمی با اشاره به اثرات جبران‌ناپذیر موادمخدر صنعتی نسبت به موادمخدر سنتی، یادآور شد: یکی از تبعات مصرف موادمخدر صنعتی سوءظن و شکاکی به‌ویژه نسبت به ناموس است که گاهی جنایت‌های تاسف‌باری به جا می‌گذارد.</p>
    </article>
  </body>
</html>