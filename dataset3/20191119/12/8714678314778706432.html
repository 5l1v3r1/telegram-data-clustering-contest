<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/skal-ta-opp-traaseth-ytring-i-kringkastingsradet/"/>
    <meta property="og:site_name" content="Kampanje"/>
    <meta property="article:published_time" content="2019-11-19T12:54:16+00:00"/>
    <meta property="og:title" content="Skal ta opp omstridt Traaseth-ytring i Kringkastingsrådet"/>
    <meta property="og:description" content="- En skam for statskanalen, skriver en klager."/>
  </head>
  <body>
    <article>
      <h1>Skal ta opp omstridt Traaseth-ytring i Kringkastingsrådet</h1>
      <address><time datetime="2019-11-19T12:54:16+00:00">19 Nov 2019, 12:54</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- En skam for statskanalen, skriver en klager.</b>
      </p>
      <p>Debattinnlegget «Overklassens omsorgssvikt», som ble publisert på NRK Ytring 12. november og avpublisert samme dag, blir tema når Kringkastingsrådet samles førstkommende torsdag.</p>
      <p>«En skam for statskanalen» heter det i en klage til Kringkastingsrådet. Klagen kom etter at dokumentene ble sendt rådet, men rådet har bedt om at den likevel tas med på dette møtet.</p>
      <p>«Jeg kjente en enorm frustrasjon i går. Ikke bare på vegne av Anita Krohn Traaseth, men på vegne av alle ledere, mødre og fedre, og kommende generasjoner. De som prøver å sjonglere en travel hverdag. De som føler at de ikke alltid strekker til like mye på alle arena: Det går ikke. Da må man inngå kompromiss», skriver klageren.</p>
      <p>Også Anita Krohn Traaseth, som ble omtalt i kommentaren, har reagert.</p>
      <p>- Jeg synes det var spesielt at de publiserte den uten at jeg fikk samtidig imøtegåelse, og oppsummert synes jeg den er et bevis på kronikken jeg skrev i Aftenposten hvor jeg prøver å forberede unge kvinner som vil bli ledere på hvordan de vil bli behandlet og omtalt i media. Jeg synes dette er grovt, sa hun til Kampanje forrige uke. </p>
      <p>NRKs programredaktør Kyrre Nakkim har beklaget at kommentaren ble publisert i sin opprinnelige form.</p>
      <p>
        <b>Les mer: </b>
        <a href="https://kampanje.com/link/0e5d00f7eb494dfe9db3bce1b7bba50b.aspx">
          <b>NRK fjerner debattinnlegg og beklager til Traaseth: - Jeg synes det er grovt</b>
        </a>
      </p>
      <p>Det har kommet inn 213 henvendelser til rådet siden sist, og rundt halvparten av dem dreier seg om Radioresepsjonens «flauhetsbarometer». Også dette blir tatt opp torsdag.</p>
      <p>17 av rundt 100 henvendelser om dette programmet er støtteerklæringer til Radioresepsjonen.</p>
      <p>Det har også kommet inn klager på bruken av ordet dverg i finansthrilleren «Exit». Også dette skal Kringkastingsrådet diskutere.</p>
      <p>
        <b>Les mer: </b>
        <a href="https://kampanje.com/link/a7af902837dd44d6975e2a5a4b3b1885.aspx">
          <b>Kringkastingsrådet mottar støtteerklæringer til Radioresepsjonen: - NRK burde skjerme om sine egne</b>
        </a>
      </p>
      <p> </p>
    </article>
  </body>
</html>