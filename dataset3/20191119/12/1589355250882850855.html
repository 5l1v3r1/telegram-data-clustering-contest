<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/vacsina-nemeckych-bank-uz-uctuje-zaporne-urokove-sadzby-z-vkladov-klientom.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T12:15:00+00:00"/>
    <meta property="og:title" content="Väčšina nemeckých bánk už účtuje klientom záporné úrokové sadzby z vkladov"/>
    <meta property="og:description" content="Jeden z najagresívnejších krokov v tomto sektore predstavuje postup Berliner Volksbank"/>
  </head>
  <body>
    <article>
      <h1>Väčšina nemeckých bánk už účtuje klientom záporné úrokové sadzby z vkladov</h1>
      <address><time datetime="2019-11-19T12:15:00+00:00">19 Nov 2019, 12:15</time> by <a rel="author">TASR</a></address>
      <p>
        <b>Takmer 60 percent nemeckých bánk už účtuje záporné úrokové sadzby z vkladov firemným klientom. A viac ako 20 percent robí to isté aj retailovým klientom. Ukázal to prieskum nemeckej centrálnej banky Bundesbank, ktorý je jedným z najjasnejších údajov o tom, koľko veriteľov spoplatňuje zákazníkom vklady peňazí, keďže Európska centrálna banka (ECB) v polovici septembra znížila úrokové sadzby hlbšie do záporného teritória.</b>
      </p>
      <p>Bundesbank uskutočnila prieskum v 220 finančných ústavoch koncom septembra, teda dva týždne po tom, ako ECB znížila svoju depozitnú sadzbu na rekordné minimum -0,5 percenta. V reakcii na to 58 percent bánk uviedlo, že zavádzajú záporné sadzby z niektorých podnikových vkladov a 23 percent potvrdilo, že robia to isté aj v prípade retailových vkladateľov.</p>
      <p>Väčšina veriteľov zavádza záporné sadzby iba pre inštitúcie, spoločnosti alebo jednotlivcom s vysokými vkladmi, ale táto prax sa ukázala byť obzvlášť kontroverznou v Nemecku, kde ECB čelí kritike, že penalizuje „obozretných sporiteľov“.</p>
      <related>
        <a href="https://www.etrend.sk/financie/zaporne-uroky-z-vkladov-sa-blizia-chysta-ich-unicredit.html"/>
      </related>
      <h3>Snahy preniesť sadzby na klientov</h3>
      <p>James von Moltke, finančný riaditeľ Deutsche Bank, minulý mesiac povedal analytikom, že najväčší nemecký veriteľ zintenzívnil svoje snahy preniesť negatívne úrokové sadzby na klientov. A Stephan Engels, finančný riaditeľ Commerzbank, druhého najväčšieho poskytovateľa pôžičiek v Nemecku, tento mesiac zaviedol záporné sadzby pre vklady nad jeden milión eur.</p>
      <p>Jeden z najagresívnejších krokov v tomto sektore predstavuje postup Berliner Volksbank, ktorá minulý mesiac uviedla, že začne uplatňovať sadzbu -0,5 percenta na všetky vklady nad 100-tisíc eur.</p>
      <h3>Záporné úrokové sadzby v eurozóne</h3>
      <p>ECB zaviedla záporné úrokové sadzby v eurozóne prvýkrát v júni 2014, aby podporila ekonomiku tak, že banky prinúti požičiavať viac peňazí, namiesto toho, aby si v centrálnej banke uložili prebytok likvidity. Ale to ešte znížilo výnosy európskych bánk, ktoré držia v ECB kombinované rezervy vo výške 1,9 bilióna eur, aby splnili nariadenia o likvidite po kríze. Podľa nemeckej webovej stránky Biallo.de na porovnávanie cien si už 140 úverových ústavov v Nemecku začalo účtovať záporné úrokové sadzby.</p>
      <p>ECB s cieľom poskytnúť bankám určitú úľavu od nákladov na záporné sadzby zaviedla systém „odstupňovania“, ktorý oslobodzuje časť ich vkladov v centrálnej banke od poplatkov. Luis de Guindos, viceprezident ECB, v pondelok (18.11.) vo svojom prejave uviedol, že ziskovosť európskych bánk je „trvalo nízka“ a ich celková návratnosť vlastného kapitálu sa v období do júna znížila pod šesť percent.</p>
      <p>Negatívne úrokové sadzby však podľa neho nie sú hlavnou príčinou a obvinil zo slabých ziskov nedostatok konsolidácie a nafúknuté náklady v porovnaní s americkými a severskými súpermi.</p>
    </article>
  </body>
</html>