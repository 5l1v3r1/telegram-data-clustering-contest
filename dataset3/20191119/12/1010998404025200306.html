<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/emilija-klark-kazaha-mi-che-shte-razocharovam-fenovete-ako-ne-sam-gola-v-igra-na-tronove.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T12:15:00+00:00"/>
    <meta property="og:title" content="Емилия Кларк: Казаха ми, че ще разочаровам феновете ако не съм гола в „Игра на тронове“"/>
    <meta property="og:description" content="По думите на актрисата тя останала потресена от количеството голи сцени, които трябвало да заснеме в първия сезон"/>
  </head>
  <body>
    <article>
      <h1>Емилия Кларк: Казаха ми, че ще разочаровам феновете ако не съм гола в „Игра на тронове“</h1>
      <h2>По думите на актрисата тя останала потресена от количеството голи сцени, които трябвало да заснеме в първия сезон</h2>
      <address><time datetime="2019-11-19T12:15:00+00:00">19 Nov 2019, 12:15</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Актрисата Емилия Кларк, която е позната на публиката като майката на дракони Денерис Таргариен от „Игра на тронове“ разкри, че е била притискана да се снима в голи сцени, съобщи „Индипендънт“.</p>
      <p>В интервю тя разказа, че след като отказала да заснеме поредната сцена, в която тя е без дрехи, й било казано, че така ще разочарова почитателите на сериала.</p>
      <p>„Сега съм много по-наясно какво ми е комфортно да правя на екран и на какво бих се съгласила“, казва тя. „Имала съм спорове на снимачната площадка, в които заявявах „Не, този чаршаф ще остане върху мен по време на сцената“ и ми отговаряха „Но така ще разочароваш почитателите на „Игра на тронове“. Аз ги пращах по дяволите“, допълва Кларк.</p>
      <p>По думите на актрисата тя останала потресена от количеството голи сцени, които трябвало да заснеме в първия сезон на „Игра на тронове“.</p>
      <p>„Спечелих ролята, изпратиха ми сценария и като започнах да го чета си казах „ето каква е уловката“, спомня си тя.</p>
      <p>По думите й въпреки това тя се съгласявала, защото току що била завършила театралното училище и била благодарна за работата. „Казвах си, че щом е в сценария значи е наистина нужно, всичко ще бъде наред“, казва Кларк.</p>
      <p>По време на снимките на първи сезон актрисата често плачела в тоалетната заради сцените, които трябва да снима.</p>
    </article>
  </body>
</html>