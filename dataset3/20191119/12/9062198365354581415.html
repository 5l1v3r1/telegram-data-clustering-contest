<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380003/sarikaya-hdp-cekilme-karari-alirsa-ara-secim-zorunlu"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T12:33:00+00:00"/>
    <meta property="og:title" content="Sarıkaya: HDP çekilme kararı alırsa ara seçim zorunlu"/>
    <meta property="og:description" content="Yerel seçimlerde kazandığı 69 belediyeden 24’üne kayyım atanan HDP’nin bugün yapacağı geniş tabanlı toplantıda, belediyelerden ve Meclis’ten çekilmeyi de masaya yatıracağı belirtilmişti. Habertürk yazarı Muharrem Sarıkaya, konuya ilişkin kaleme aldığı yazıda dikkat çeken ifadeler kullandı."/>
  </head>
  <body>
    <article>
      <h1>Sarıkaya: HDP çekilme kararı alırsa ara seçim zorunlu</h1>
      <h2>Habertürk yazarı Muharrem Sarıkaya, HDP’nin TBMM'den çekilme kararı alması halinde hukuken ara seçimin zorunlu olacağını söyledi.</h2>
      <address>
        <time datetime="2019-11-19T12:33:00+00:00">19 Nov 2019, 12:33</time>
      </address>
      <p>Yerel seçimlerde kazandığı 69 belediyeden 24’üne kayyım atanan HDP’nin bugün yapacağı geniş tabanlı toplantıda, belediyelerden ve Meclis’ten çekilmeyi de masaya yatıracağı belirtilmişti. Habertürk yazarı Muharrem Sarıkaya, konuya ilişkin kaleme aldığı yazıda dikkat çeken ifadeler kullandı.</p>
      <p>Habertürk yazarı Sarıkaya, HDP’nin TBMM'den çekilme kararı alması halinde Türkiye’nin ara seçime gitmesinin zorunlu hale geleceğini söyledi.</p>
      <p>Muharrem Sarıkaya, “HDP Genel Merkezi sıcak bakmamakla birlikte, toplantıdan çekilme kararı çıkarsa, son olarak 1986 yılında karşılaşılan ara seçim, Türkiye’nin neredeyse tamamında zorunlu olacak.” ifadelerini kullandı.</p>
      <p>Muharrem Sarıkaya yazısının devamında şu ifadeleri kullandı:</p>
      <blockquote>“Nedeni de Anayasa’nın 78’inci maddesinin şu hükmü:</blockquote>
      <blockquote>“TBMM üyeliklerinde boşalma olması halinde, ara seçime gidilir. Ara seçim, her seçim döneminde bir defa yapılır ve genel seçimden otuz ay geçmedikçe ara seçime gidilemez. Ancak, boşalan üyeliklerin sayısı, üye tamsayısının yüzde beşini bulduğu hallerde, ara seçimlerinin üç ay içinde yapılmasına karar verilir.”</blockquote>
      <blockquote>Üye tam sayısı olan 600’ün %5’i, 30 milletvekiline denk geliyor.</blockquote>
      <blockquote>Ancak Meclis’te ölüm ve milletvekilliğinin düşmesi nedeniyle zaten 11 eksik var ve sandalye sayısı 589’a indi.</blockquote>
      <blockquote>Bu durumda 19 milletvekilinin daha istifasıyla boş sandalye sayısının 30 milletvekiline ulaşması halinde 3 ay içinde ara seçim zorunlu oluyor; seçimin üzerinden 30 ay geçmesi kuralı geçerliliğini yitiriyor.</blockquote>
      <blockquote>Çünkü Meclis’in üçüncü büyük partisi olan HDP’nin bu zorunluluğu sağlayacak iki katı oranında, 62 sandalyesi bulunuyor.</blockquote>
      <blockquote>Başta da belirttiğim gibi HDP yönetimi bunun uygun olmadığını düşünüyor.”</blockquote>
    </article>
  </body>
</html>