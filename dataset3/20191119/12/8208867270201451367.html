<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/19/news/afghanistan_rilasciati_ostaggi_americano_austriaco-241410580/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T12:20:00+00:00"/>
    <meta property="og:title" content="Afghanistan, scambio di ostaggi: talebani rilasciano i due professori rapiti nel 2016"/>
    <meta property="og:description" content="Contestualmente tre detenuti della rete Haqqani sono stati liberati dalla prigione di Bagram e trasferiti a Doha"/>
  </head>
  <body>
    <article>
      <h1>Afghanistan, scambio di ostaggi: talebani rilasciano i due professori rapiti nel 2016</h1>
      <h2>Contestualmente tre detenuti della rete Haqqani sono stati liberati dalla prigione di Bagram e trasferiti a Doha</h2>
      <address>
        <time datetime="2019-11-19T12:20:00+00:00">19 Nov 2019, 12:20</time>
      </address>
      <p><b>KABUL </b>- I talebani hanno liberato due ostaggi occidentali, l'americano <b>Kevin King</b> e l'australiano <b>Timothy Weeks</b>, sequestrati nell'agosto 2016 a Kabul, aprendo al strada per lo scambio di prigionieri a cui le diplomazie lavoravano da settimane. I due ostaggi occidentali sono stati rilasciati intorno alle 10 ora locale nella provincia di Zabul e sono stati fatti salire a bordo di elicotteri americani.<br/><br/>I due, il 63enne King e il 50enne Weeks, entrambi docenti dell'American University, erano stati rapiti nell'agosto del 2016 da uomini armati in uniforme davanti all'Università americana a Kabul. Nel gennaio del 2017 erano apparsi in un video nel quale chiedevano agli Stati Uniti di negoziare il loro rilascio. A ottobre dello stesso anno i Talebani hanno detto che King soffriva di una malattia renale, ma di non essere in grado di "curarlo perché non abbiamo strutture mediche essendo in una zona di guerra".<br/><br/>Ora saranno probabilmente trasferiti subito in Germania nella base Usa di Ramstein. "I due professori universitari sono stati liberati nel distretto di Nawbahar nella provincia di Zabul", ha detto una fonte della polizia provinciale, spiegando che i due "hanno lasciato Zabul a bordo di elicotteri americani".<br/><br/>Il presidente afgano <b>Ashraf Ghani</b>, nei giorni scorsi, aveva spiegato che una delle ragioni per cui si è lavorato alla loro liberazione era che le loro condizioni di salute si erano "fortemente deteriorate" negli oltre tre anni di cattività dei talebani. La scarcerazione avviene dopo che ieri sera sono usciti dal carcer di Bagram, Anas Haqqani, Haji Mali Khan e Hafiz Rashid.</p>
    </article>
  </body>
</html>