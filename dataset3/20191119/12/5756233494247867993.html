<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622304/%D8%B3%D8%B1%D8%B7%D8%A7%D9%86-%D9%BE%D8%B3%D8%AA%D8%A7%D9%86-%D8%AF%D8%B1-%D9%85%D8%B1%D8%AF%D8%A7%D9%86-%D8%A8%DB%8C%D9%85%D8%A7%D8%B1%DB%8C-%D9%86%D8%A7%D8%AF%D8%B1-%D8%A7%D9%85%D8%A7-%DA%A9%D8%B4%D9%86%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:05:00+00:00"/>
    <meta property="og:title" content="سرطان پستان در مردان بیماری نادر اما کشنده"/>
    <meta property="og:description" content="در رابطه با سرطان پستان در مردان تحقیقات جامعی انجام نگرفته‌ و این درحالیست که بررسی‌ها نشان می‌دهد شانس زنده ماندن پس از ابتلا به این بیماری در مردان و زنان یکسان است."/>
  </head>
  <body>
    <article>
      <h1>سرطان پستان در مردان بیماری نادر اما کشنده</h1>
      <h2>به مناسبت "روز جهانی مردان" مطرح شد</h2>
      <address>
        <time datetime="2019-11-19T12:05:00+00:00">19 Nov 2019, 12:05</time>
      </address>
      <p>
        <i>در رابطه با سرطان پستان در مردان تحقیقات جامعی انجام نگرفته‌ و این درحالیست که بررسی‌ها نشان می‌دهد شانس زنده ماندن پس از ابتلا به این بیماری در مردان و زنان یکسان است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نوزدهم ماه نوامبر به عنوان "روز جهانی مردان" نامگذاری شده تا آگاهی‌ها در مورد مشکلات مردان افزایش یابد. همچنین درحالیکه بیشتر تمرکزات روی موضوع سلامت روان مردان است این بار به موضوع مهم بیماری سرطان پستان در مردان پرداخته شده چرا که کمتر مورد توجه قرار می‌گیرد.</p>
      <p>سرطان پستان در مردان بیماری نادری است اما مواردی از ابتلا به این بیماری در آنان مشاهده شده‌ است. این نوع از سرطان نیز همچون دیگر انواع سرطان درصورتیکه به موقع تشخیص داده شود به افزایش طول عمر بیمار کمک می‌کند.</p>
      <p>عوامل اصلی موثر در بروز بیماری سرطان پستان در مردان به خوبی شناخته شده نیستند اما مردان مسن به ویژه مردان بالای ۶۰ سال بیشتر در معرض ابتلا به این نوع سرطان هستند. همچنین در افرادی که سابقه خانوادگی ابتلا به این بیماری را دارند موارد سرطان پستان بیشتر دیده می‌شود زیرا ژن جهش‌یافته BRCA۲ که به سرطان پستان مرتبط است از والدین به فرزندان منتقل می‌شود.</p>
      <p>علاوه بر این، داروهای مرتبط با استروژن که میزان هورمون استروژن را در بدن افزایش می‌دهد و همچنین چاقی می‌تواند در خطر ابتلا به این بیماری نقش داشته باشد. همچنین سندرم کلاین فلتر که از وجود یک کروموزوم X اضافه ناشی می‌شود می‌تواند با خطر ابتلا به سرطان پستان در مردان مرتبط باشد.</p>
      <p>از جمله علائم این بیماری در مردان می‌توان به وجود توده‌های بدون درد در بافت پستان، تغییر در پوست و وجود ترشح اشاره کرد. درصورت وجود این علائم لازم است با پزشک مشورت شود.</p>
      <p>تشخیص این بیماری از طریق معاینات بالینی پستان و بررسی توده‌ها و دیگر تغییرات انجام می‌گیرد. همچنین انجام ماموگرافی و نمونه‌برداری از دیگر روش‌های تشخیصی است.</p>
      <p>درمان این سرطان به نوع آن بستگی دارد. در مواردی که بیماری پیشرفت کرده باشد جراحی پستان در کنار رادیوتراپی یا شیمی‌درمانی انجام می‌شود.</p>
      <p>به گزارش سایت Firstpost، مطالعات نشان می‌دهد که در بیشتر موارد تشخیص این نوع سرطان در مردان با تاخیر انجام می‌شود که نرخ مرگ و میر را در آنان افزایش می‌دهد. اگرچه این بیماری نادر است اما در صورتیکه به موقع تشخیص داده نشود می‌تواند کشنده باشد.</p>
    </article>
  </body>
</html>