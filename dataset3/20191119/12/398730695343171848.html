<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/forsvunnen-17-arig-flicka-misstanks-ha-blivit-mordad/"/>
    <meta property="og:site_name" content="DN.SE"/>
    <meta property="article:published_time" content="2019-11-19T12:33:55+00:00"/>
    <meta property="og:title" content="Försvunnen 17-årig flicka misstänks ha blivit mördad"/>
    <meta property="og:description" content="Polisen misstänker att en 17-årig flicka som varit försvunnen från Uddevalla sedan förra veckan kan ha blivit utsatt för ett brott."/>
  </head>
  <body>
    <article>
      <h1>Försvunnen 17-årig flicka misstänks ha blivit mördad</h1>
      <address><time datetime="2019-11-19T12:33:55+00:00">19 Nov 2019, 12:33</time> by <a rel="author" href="https://www.dn.se/av/erik-ask/" target="_blank">Erik Ask</a></address>
      <p>
        <b>Polisen misstänker att en 17-årig flicka som varit försvunnen från Uddevalla sedan förra veckan kan ha blivit utsatt för ett brott. En man är anhållen, misstänkt för mord. <br/>– Min klient förnekar brott, säger mannens advokat Beatrice Rämsell till DN. </b>
      </p>
      <p>Den 17-åriga flickan försvann i mitten av förra veckan men anmäldes försvunnen först i helgen. I dag tisdag greps en man misstänkt för mord. Mannen ska ha haft en nära relation till den försvunna flickan. Senare anhölls mannen av åklagare och är nu skäligen misstänkt för brottet, vilket är den lägre misstankegraden. </p>
      <p>Under tisdagen genomförde polisen en teknisk undersökning i mannens lägenhet. När DN var på plats pågick arbetet bakom stängda dörrar. Mannen har förhörts under dagen. Hans advokat säger till DN att han nekar till brott. </p>
      <p>– I övrigt kan jag inte säga något mer för min klient har bett mig att inte säga något, säger advokat Beatrice Rämsell. </p>
      <p><b>Polisen är</b> <b>förtegen</b> om den förundersökning som nu har inletts. Sökandet efter flickan fortsätter. Någon kropp har inte påträffats. </p>
      <p>Natten mot tisdagen spärrade polisen av ett område i skogen utanför Uddevalla. Detta sedan ett par skor påträffats på platsen. Huruvida skorna kan kopplas till den försvunna flickan är dock inte fastslaget. Sökområdet utvidgades under tisdagseftermiddagen till trakterna kring Ljungskile, som ligger cirka 2 mil från Uddevalla där flickan är hemmahörande. </p>
      <p>– Det har framkommit nya uppgifter i utredningen som har lett oss åt det hållet, säger polisens presstalesperson Anna Göransson och tillägger att hon inte kan vara mer specifik kring vilka adresser de undersöker. </p>
      <p>Jesper Söder är insatsledare på organisationen Frivilliga insatser vid kris och katastrof (FIKK), och har deltagit i sökinsatsen efter försvunna flickan tillsammans med ett hundratal frivilliga. </p>
      <p>Gruppen har använt sig av hundar och drönare och haft nära kommunikation med polisen och allmänheten. Under tisdagen har de kunnat göra ett antal fynd, det är dock oklart om några av dem går att koppla till den pågående polisutredningen. Bland annat har man hittat en jacka som påminner om en som polisen bett gruppen att hålla utkik efter. </p>
      <p>– Det är en svart ullrock av herrmodell. Vi har meddelat polisen om fyndet och också delgivit dem koordinaterna på var jackan är. De som hittade jackan upplever att den bara har legat där några dagar, säger Jesper Söder. </p>
      <p><b>Under tisdagskvällen har FIKK sökt i ”hela Uddevalla</b>”. Polisen har däremot hållit sig till området i och omkring Ljungskile tillsammans med sina polishundar. De har speciellt bett FIKK att inte skicka dit några frivilliga, för att inte förstöra hundarnas luktspår. </p>
      <p>Vid 23-tiden avslutade både polisen och FIKK sina sökinsatser i området för natten. </p>
      <p>Polisen har inlett en så kallad särskild händelse. Detta gör det möjligt att tillföra ytterligare resurser till ärendet. </p>
      <p>
        <a href="https://www.dn.se/nyheter/sverige/frivilliga-soker-efter-forsvunna-17-aringen-i-uddevalla/">Läs mer: Frivilliga söker efter försvunna 17-åringen i Uddevalla</a>
      </p>
    </article>
  </body>
</html>