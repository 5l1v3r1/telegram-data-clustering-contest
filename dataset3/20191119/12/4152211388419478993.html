<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591449/%E0%A6%B2%E0%A6%AC%E0%A6%A3-%E0%A6%A4%E0%A6%A6%E0%A6%BE%E0%A6%B0%E0%A6%95%E0%A6%BF%E0%A6%A4%E0%A7%87-%E0%A6%95%E0%A6%A8%E0%A7%8D%E0%A6%9F%E0%A7%8D%E0%A6%B0%E0%A7%8B%E0%A6%B2-%E0%A6%B0%E0%A7%81%E0%A6%AE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T12:36:00+00:00"/>
    <meta property="og:title" content="লবণ তদারকিতে কন্ট্রোল রুম"/>
    <meta property="og:description" content="দেশে বর্তমানে সাড়ে ৬ লাখ মেট্রিক টনের বেশি ভোজ্য লবণ মজুত আছে। এর মধ্যে কক্সবাজার ও চট্টগ্রামের লবণ চাষিদের কাছে ৪ লাখ ৫ হাজার মেট্রিক টন এবং বিভিন্ন লবণ মিলের গুদামে ২ লাখ ৪৫ হাজার মেট্রিক টন মজুত রয়েছে। মঙ্গলবার (১৯ নভেম্বর) তথ্য অধিদফতর থেকে গণমাধ্যমে পাঠানো এক তথ্য বিবরণীতে এ তথ্য..."/>
  </head>
  <body>
    <article>
      <h1>লবণ তদারকিতে কন্ট্রোল রুম</h1>
      <address><time datetime="2019-11-19T12:36:00+00:00">19 Nov 2019, 12:36</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/19/8e94cbc47d5f6fe20ac5172961d99e4b-5dd3e2e3633b1.jpg"/>
      </figure>
      <p>দেশে বর্তমানে সাড়ে ৬ লাখ মেট্রিক টনের বেশি ভোজ্য লবণ মজুত আছে। এর মধ্যে কক্সবাজার ও চট্টগ্রামের লবণ চাষিদের কাছে ৪ লাখ ৫ হাজার মেট্রিক টন এবং বিভিন্ন লবণ মিলের গুদামে ২ লাখ ৪৫ হাজার মেট্রিক টন মজুত রয়েছে।</p>
      <p>মঙ্গলবার (১৯ নভেম্বর) তথ্য অধিদফতর থেকে গণমাধ্যমে পাঠানো এক তথ্য বিবরণীতে এ তথ্য জানানো হয়।</p>
      <p>তথ্য বিবরণীতে বলা হয়, লবণ সংক্রান্ত বিষয়ে তদারকির জন্য শিল্প মন্ত্রণালয়ের নির্দেশে বাংলাদেশ ক্ষুদ্র ও কুটির শিল্প করপোরেশন (বিসিক) প্রধান কার্যালয়ে ইতোমধ্যে একটি কন্ট্রোল রুম খোলা হয়েছে। যার নং: ০২-৯৫৭৩৫০৫ ও ০১৭১৫২২৩৯৪৯।</p>
      <p>লবণ বিষয়ে যেকোনও তথ্যের জন্য কন্ট্রোল রুমের নম্বরগুলোতে যোগাযোগের জন্য অনুরোধ করা হয়েছে।</p>
      <p>তথ্য বিবরণীতে আরও বলা হয়, সারাদেশে বিভিন্ন লবণ কোম্পানির ডিলার, পাইকারি ও খুচরা বিক্রেতাদের কাছে পর্যাপ্ত লবণ মজুত রয়েছে। পাশাপাশি এ মাস (নভেম্বর) থেকে লবণের উৎপাদন মওসুম শুরু হয়েছে। ইতোমধ্যে কক্সবাজার জেলার কুতুবদিয়া ও মহেশখালী উপজেলায় উৎপাদিত নতুন লবণও বাজারে আসতে শুরু করেছে। দেশে প্রতি মাসে ভোজ্য লবণের চাহিদা প্রায় এক লাখ মেট্রিক টন। অন্যদিকে লবণের মজুত আছে সাড়ে ৬ লাখ মেট্রিক টন। সে হিসাবে লবণের কোনও ঘাটতি হওয়ার কথা নেই।</p>
      <p>তথ্য বিবরণীতে আরও বলা হয়, একটি স্বার্থান্বেষী মহল লবণের সংকট রয়েছে, এমন গুজব ছড়িয়ে অধিক মুনাফা লাভের আশায় লবণের দাম অস্থিতিশীল করার অপচেষ্টা চালাচ্ছে। এ ধরনের গুজবে বিভ্রান্ত না হওয়ার জন্য সবার দৃষ্টি আকর্ষণ করা হয়।</p>
      <p> </p>
      <p>আরও পড়ুন:<br/><a href="http://www.banglatribune.com/others/news/591373/%E0%A6%B2%E0%A6%AC%E0%A6%A3%E0%A7%87%E0%A6%B0-%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%97%E0%A7%81%E0%A6%9C%E0%A6%AC-%E0%A6%9B%E0%A7%9C%E0%A6%BF%E0%A7%9F%E0%A7%87%E0%A6%9B%E0%A7%87-%E0%A6%95%E0%A6%BE%E0%A6%B0%E0%A6%BE"><b>লবণের বাজারে গুজব ছড়িয়েছে কারা?</b></a><br/><a href="http://www.banglatribune.com/country/news/591233/%E0%A6%B2%E0%A6%AC%E0%A6%A3%E0%A7%87%E0%A6%B0-%E0%A6%A6%E0%A6%BE%E0%A6%AE-%E0%A6%AC%E0%A6%BE%E0%A7%9C%E0%A6%BE%E0%A6%B0-%E0%A6%97%E0%A7%81%E0%A6%9C%E0%A6%AC"><b>গুজব ছড়িয়ে লবণের বাজারে অস্থিরতা</b></a></p>
      <footer>/জেইউ/টিটি/</footer>
    </article>
  </body>
</html>