<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/erdogan-dan-ak-partili-vekillere-ince-ayar-politika-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-19T12:32:00+00:00"/>
    <meta property="og:title" content="Erdoğan'dan AK Partili vekillere ince ayar!"/>
    <meta property="og:description" content="Erdoğan'dan AK Partili vekillere ince ayar! | aydinlik.com.tr"/>
  </head>
  <body>
    <article>
      <h1>Erdoğan'dan AK Partili vekillere ince ayar!</h1>
      <address>
        <time datetime="2019-11-19T12:32:00+00:00">19 Nov 2019, 12:32</time>
      </address>
      <p>
        <b>AK Parti Grup Toplantısı'nda konuşan Erdoğan, 'AK Parti milletvekili olmak sadece salı, çarşamba, perşembe Ankara'ya gelmek değildir. Vekillerimizin Ankara'daki çalışmaları kendi illerine de aktarmaları gerekir' dedi.</b>
      </p>
      <p>Gece geç saatlere kadar yasama faaliyetlerine katılan milletvekillerine şahsım ve milletim adına teşekkür ediyorum. Yeni yönetim sisteminde güçler ayrılığının keskinleştirilmesi milletvekillerimizin üzerindeki yükü artırdı. Kanun tekliflerinin en mükemmel şekilde hazırlanması ve yasalaştırılması sürecinde milletvekillerimizden çok daha fazla gayret bekliyoruz. Aynı şekilde milletvekillerimizin seçim bölgelerini kesinlikle ihmal etmemeleri gerekiyor. Bundan böyle milletvekillerimiz her haftanın üç günü bölgesine gidecek, bölgesinin tüm ilçelerinde, mahallelerinde, köylerinde oradaki vatandaşlarımızla görüşecek. AK Parti milletvekili olmak sadece salı, çarşamba, perşembe Ankara'ya gelmek değildir. Vekillerimizin Ankara'daki çalışmaları kendi illerine de aktarmaları gerekir.</p>
      <p>
        <b>ABD ZİYARETİ</b>
      </p>
      <p>Bildiğiniz gibi geçen hafta Başkan Trump'ın davetiyle ABD'ye bir çalışma ziyareti gerçekleştirdik. Amacımız bu zor dönemi her iki ülke için de en makul sürdürülebilir şekilde geçirmektir. Yaptığımız görüşmelerde aramızdaki birçok meseleye kökten bir çözüm getiremedik ama bu meselelerin ilişkilerimizi esir almasına da izin vermediğimizi tüm dünyaya gösterdik. Sistemin ve siyasetin tüm baskılarına rağmen Başkan Trump, Türkiye-Amerika ilişkileri konusunda insiyatif kullanmaktadır. Öncelikle 100 milyar dolarlık ticaret hedefine ulaşmayı Başkan Trump ile karşılıklı teyit ettik. S-400 konusunda çözüm yolları aranması konusunda Trump ile mutabık kaldık. Trump'a ülkemizin S-400 sisteminden vazgeçmesinin söz konusu olamayacağını, aşırı ısrarın Türkiye'nin egemenlik haklarına tecavüz anlamına geleceğini söyledim. Azil sürecinin Başkan Trump'ı temkinli davranmaya yönelttiği açıktır. F-35 meselesindeki mevcut uzlaşmaz tavır sürerse Türkiye'nin orta vadeli ihtiyaçlarını karşılamak için başka arayışlara girmek zorunda kalacağını da ayrıca söyledik.</p>
      <p>
        <b>"BİZ BU KUŞATMAYI BOZDUK"</b>
      </p>
      <p>ABD tarafından düzenlenen operasyonda öldürülen Bağdadi'nin eşi ve kardeşi ülkemiz tarafından yakalandı. Bunlardan çok ciddi istihbarat elde ettik. Hem ABD'nin hem Rusya'nın vardığımız mutabakatlar çerçevesinde bölgeyi teröristlerden tamamen arındıramadığı açıktır. Bakıyorsunuz Mazlum Kobani diyorlar. Ne Mazlum Kobani'si? Bu bir terör örgütünün başıdır, ülkemizde yüzlerce kişinin ölümüne sebep olan bir katildir. Bölücü terör örgütünü, DEAŞ'a karşı savaşan bir yapı gibi göstermek için çırpınanlar bugün aynı örgütün sivil katliamlarını örtmeye çalışıyor. Mesele sınırlarımız boyunca bir terör koridoru oluşturarak ülkemizi güneyden kuşatma gayretidir. Biz bu kuşatmayı bozduk.</p>
      <related>
        <h4>Benzer Haberler</h4>
        <a href="https://www.aydinlik.com.tr/ince-den-chp-li-vekillere-yanit-politika-temmuz-2018-1"/>
        <a href="https://www.aydinlik.com.tr/bilim-ve-teknoloji/2017-ocak/yaslanmayla-ilgili-protein-kesfedildi"/>
        <a href="https://www.aydinlik.com.tr/chp-li-yilmaz-dan-hdp-li-vekillere-sert-kurdistan-yaniti-politika-eylul-2017-3"/>
      </related>
    </article>
  </body>
</html>