<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zlochin-ce-import-elektroenergiyi-z-rf-a-ne-sutichka-gerusa-z-lyashkom-nardep/938872"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T12:15:00+00:00"/>
    <meta property="og:title" content="Злочин - це імпорт електроенергії з РФ, а не сутичка Геруса з Ляшком - нардеп"/>
    <meta property="og:description" content="Злочин &amp;ndash; це імпорт електроенергії з РФ, а не сутичка Андрія Геруса з Олегом Ляшком. Про це написав народний депутат, перший заступник комітету з питань енергетики та ЖКП Олексій Кучеренко на своїй сторінці в Facebook, коментуючи розгляд судом клопотання прокуратури про обрання Ляшку ..."/>
  </head>
  <body>
    <article>
      <h1>Злочин - це імпорт електроенергії з РФ, а не сутичка Геруса з Ляшком - нардеп</h1>
      <address><time datetime="2019-11-19T12:15:00+00:00">19 Nov 2019, 12:15</time> by <a rel="author">Gazeta.ua</a></address>
      <p>Злочин – це імпорт електроенергії з РФ, а не сутичка Андрія Геруса з Олегом Ляшком. Про це написав народний депутат, перший заступник комітету з питань енергетики та ЖКП Олексій Кучеренко на своїй сторінці в <a href="https://www.facebook.com/100003767320921/posts/1730221773780050?d=n&amp;sfns=mo">Facebook</a>, коментуючи розгляд судом клопотання прокуратури про обрання Ляшку запобіжного заходу у вигляді тримання під вартою.</p>
      <p>"Нічого трагічного в ВІП-залі Борисполю не відбулося, а ваша нахабне і зухвале нехтування регламентом, маніпуляції та прямий обман в ході розгляду вашої "епохальної" правки - є само по собі злочином і спричинило бурю емоцій не тільки у пана Ляшка, а й у тисяч адекватних та патріотичних українців", - написав він, звертаючись до Геруса.</p>
      <p>Він закликав Геруса не опускати "нижче плінтуса" свій авторитет як керівника комітету та політика-початківця.</p>
      <p>"Знайдіть в собі сили не вестися на вказівки ваших "старших товаришів", які ведуть свої великі фінансові баталії із своїми конкурентами…", - зазначив нардеп.</p>
      <p>Він також зазначив, що проконсультувався з юристами і вони не підтвердили впевненість Геруса в юридичній кваліфікації інциденту, що стався між ним та Ляшком.</p>
      <figure>
        <img src="https://static2.gazeta.ua/img2/cache/gallery/938/938872_1_w_1200_lq.jpg?v=0"/>
      </figure>
      <p>Раніше Кучеренко заявляв, що Герус не має морального права бути головою комітету і повинен бути звільнений з посади, оскільки начебто лобіює інтереси олігархів.</p>
      <p>Нагадаємо, 18 листопада Бориспільська місцева прокуратура повідомила про підозру колишньому народному депутату Олегу Ляшку через його бійку із чинним парламентарієм Андрієм Герусом в аеропорту "Бориспіль" і направила до суду клопотання про обрання ексдепутату запобіжного заходу у вигляді тримання під вартою без альтернативи внесення застави.</p>
      <p>6 листопада у VIP-терміналі аеропорту "Бориспіль" Ляшко побився з депутатом Герусом, якого він звинуватив у імпорті російської електроенергії, що був відновлений через внесену депутатом поправку до закону.</p>
    </article>
  </body>
</html>