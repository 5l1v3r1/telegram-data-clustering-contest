<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/il-bonus-tv-e-ufficiale-chi-ne-ha-diritto-e-come-richiedere-lincentivo/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T12:09:24+00:00"/>
    <meta property="og:title" content="Il Bonus Tv è ufficiale: chi ne ha diritto e come richiedere l’incentivo"/>
    <meta property="og:description" content="Gli incentivi entreranno ufficialmente in vigore dal 18 dicembre 2019: per il bonus tv il governo ha stanziato un fondo da 151 milioni di euro per i prossimi 4 anni. A questo potrà accedervi chi decide di acquistare televisori e decoder 'idonei alla ricezione dei programmi con le nuove tecnologie trasmissive Dvb-T2'. Ma attenzione: ne avranno diritto solo i nuclei familiari con un reddito Isee fino a 20 mila euro."/>
  </head>
  <body>
    <article>
      <h1>Il Bonus Tv è ufficiale: chi ne ha diritto e come richiedere l’incentivo</h1>
      <h2>Gli incentivi entreranno ufficialmente in vigore dal 18 dicembre 2019: per il bonus tv il governo ha stanziato un fondo da 151 milioni di euro per i prossimi 4 anni. A questo potrà accedervi chi decide di acquistare televisori e decoder “idonei alla ricezione dei programmi con le nuove tecnologie trasmissive Dvb-T2”. Ma attenzione: ne avranno diritto solo i nuclei familiari con un reddito Isee fino a 20 mila euro.</h2>
      <address><time datetime="2019-11-19T12:09:24+00:00">19 Nov 2019, 12:09</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p>È stato pubblicato in Gazzetta Ufficiale il decreto legge sugli incentivi per chi decide di acquistare televisori e decoder "<i>idonei alla ricezione dei programmi con le nuove tecnologie trasmissive Dvb-T2</i>". Si tratta di apparecchi di ultima generazione che dal prossimo 30 giugno 2022 diventeranno imprescindibili per la ricezione del segnale. Chi volesse attrezzarsi già con le nuove tecnologie potrà usufruire del<b> bonus tv</b> disposto dal governo: ma attenzione, ne avranno diritto solo i nuclei familiari con un reddito Isee fino a 20 mila euro.</p>
      <p><a href="https://www.fanpage.it/economia/arriva-il-bonus-tv-cose-a-chi-spetta-lo-sconto-e-come-richiederlo/">Come già annunciato</a>, <b>le famiglie meno abbienti potranno chiedere uno sconto fino a 50 euro al momento dell'acquisto di un televisore o di un decoder per il Dvb-T2</b>. Nel testo del decreto attuativo si specifica che lo sconto riguarda "<i>apparecchi atti a ricevere programmi e servizi radiotelevisivi – dotati in caso di decoder anche di presa o di convertitore idonei ai collegamenti alla presa SCART dei televisori – con interfacce di programmi (Api) aperte, laddove presenti, a prescindere dalla piattaforma tecnologica del consumatore, sia essa terrestre, satellitare e, ove disponibile, via cavo</i>".</p>
      <p><b>Gli incentivi entreranno ufficialmente in vigore dal 18 dicembre 2019</b> e saranno disponibili fino al termine del 2022. Il governo, in totale, ha stanziato 151 milioni di euro per il bonus tv e decoder. Per quest'anno sono stati programmati 25 milioni di euro, la stessa cifra predisposta per il 2021 e il 2022, mentre per il 2020 il tetto al fondo è stato fissato a 76 milioni. Il ministero dell0 Sviluppo economico disporrà inoltre di altri 15 milioni di euro per la pubblicità e le informazioni di avviso alle famiglie sull'incentivo.</p>
      <p><b>Per avere accesso al bonus bisognerà scaricare dal sito del ministero un modulo che autocertifichi</b> di rientrare nella categoria Isee beneficiaria: questa dichiarazione sostitutiva dovrà poi essere presentata al venditore, insieme a un documento di identità, al momento dell'acquisto. Il negoziante dovrà poi trasmettere il codice fiscale dell'acquirente all'Agenzia delle Entrate, che controllerà l'idoneità del richiedente a ricevere il bonus. Insieme, anche Inps e Guardia di Finanza controlleranno che non vengano fornite dichiarazioni falsificate. Il commerciante recupererà poi lo sconto tramite un credito d'imposta.</p>
    </article>
  </body>
</html>