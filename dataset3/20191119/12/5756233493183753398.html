<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622307/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%B1%D8%B4%D8%AF-100-%D8%AF%D8%B1%D8%B5%D8%AF%DB%8C-%D8%A8%D8%A7%D8%B2%D8%A7%D8%B1-%D9%81%D9%86%D8%A7%D9%88%D8%B1%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D8%B1-6-%D8%B3%D8%A7%D9%84-%DA%AF%D8%B0%D8%B4%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:24:00+00:00"/>
    <meta property="og:title" content="وزیر ارتباطات: رشد 100 درصدی بازار فناوری اطلاعات در 6 سال گذشته"/>
    <meta property="og:description" content="وزیر ارتباطات و فناوری اطلاعات گفت: ‌با این فعالیت‌ها، بازار فناوری اطلاعات کشور از ۱۹ هزار میلیارد تومان در ابتدای دولت یازدهم به بییش از ۴۰ هزار میلیارد تومان در سال ۹۷ رسید، اگرچه این رشد کافی نبوده و فعالیت‌ها باید برای افزایش آن ادامه داشته باشد."/>
  </head>
  <body>
    <article>
      <h1>وزیر ارتباطات: رشد 100 درصدی بازار فناوری اطلاعات در 6 سال گذشته</h1>
      <address>
        <time datetime="2019-11-19T12:24:00+00:00">19 Nov 2019, 12:24</time>
      </address>
      <p>
        <i>وزیر ارتباطات و فناوری اطلاعات گفت: ‌با این فعالیت‌ها، بازار فناوری اطلاعات کشور از ۱۹ هزار میلیارد تومان در ابتدای دولت یازدهم به بییش از ۴۰ هزار میلیارد تومان در سال ۹۷ رسید، اگرچه این رشد کافی نبوده و فعالیت‌ها باید برای افزایش آن ادامه داشته باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مجمد جواد آذری جهرمی» امروز (سه شنبه) در سیزدهمین کنفرانس بین‌المللی مدیریت استراتژیک ایران در سالن اجلاس سران افزود: دولت در بخش کسب و کارهای نوپا و اس. ام. ای ها (SME) نباید تنها به تدوین قانون بسنده کند و در بخش استارتاپ‌ها و اس. ام. ای ‌ها علاوه بر قانون‌گذاری و تصدی‌گری، باید تسهیل‌گر امور نیز باشد.</p>
      <p>وی بر لزوم حمایت دولت از کسب و کارهای نوین تاکید کرد و گفت: تامین مالی این بخش از ضروریاتی است که باید به آن توجه شود.</p>
      <p>آذری جهرمی با بیان اینکه در شرایط فعلی دولت تنها نقش تصدی‌گری دارد، ادامه داد: به دنبال آن هستیم تا طرح‌های حمایت از کسب و کارهای نو پا را در دولت ارائه دهیم تا بتواند تسهیل‌گر امور این کسب و کارها باشد با این حال در دستگاه‌های مختلف با مقاومت‌هایی در این زمینه روبه رو هستیم.</p>
      <p>وزیر ارتباطات تاکید کرد: باید دانش مدیریت در قالب استارتاپ‌ها و اس. ام. ای ها گنجانده شده تا به عموم و به ویژه دولت عرضه شود.</p>
      <p>وی با بیان اینکه نباید این دانش را ارزان در اختیار دیگران قرار داد، افزود: می‌توان با استفاده از کسب و کارهای نو پا و استارتاپ‌ها، علاوه بر عرضه دانش مدیریت، از این مسیر درآمدزایی نیز داشت.</p>
      <p>آذری جهرمی از آمادگی وزارت ارتباطات و فناوری اطلاعات برای همکاری با اساتید دانش مدیریت خبر داد و گفت: دانش مدیریت دانشی پویا است و دولت نیز نیازمند تغییرات بزرگی است.</p>
      <p>وی از لزوم تغییر نگاه دولت به مردم خبر داد و افزود: باید نگاه دولت به مردم تغییر کرده و تبدیل به نگاه تعاملی شود.</p>
      <p>آذری جهرمی ادامه داد: ‌این تغییر برای دولت نیازمند آموزش است که می‌توان از طریق دانش مدیریت این آموزش‌ها را به مدیران مربوطه ارائه کرد.</p>
      <p>وزیر ارتباطات با بیان اینکه بسیاری از مدیران کشور دانش لازم برای مدیریت مجموعه خود را ندارند، تاکید کرد:‌ این موضوع خلا بزرگی ایجاد کرده که با عرضه دانش مدیریت در قالب استارتاپ می‌توان آن را برطرف کرد.</p>
      <p>وی از تدوین برنامه مدون حمایتی در دولت برای کسب و کارهای نوپا خبر داد.</p>
      <p>آذری جهرمی ادامه داد:‌ امروز با توجه به فشارهای اقتصادی و کمبود منابع مالی در کشور اما ظرفیت بزرگی در بین جوانان وجود دارد و ۱۷ درصد آنها فارغ التحصیلان آی تی و آی سی تی هستند که می توان از این ظرفیت برای اشتغالزایی و توسعه استفاده کرد.</p>
      <p>وی بر ضرورت توجه به کسب و کارهای خرد و متوسط تاکید کرد و گفت: این شرکت‌ها می‌توانند در بخش خدمات توسعه مناسبی ایجاد کنند.</p>
      <p>وزیر ارتباطات با بیان اینکه در حال حاضر در جهان، رشد اقتصادی بخش صنعت و کشاورزی رو به کاهش است، ادامه داد:‌ اما رشد اقتصادی بخش خدمات، شتاب بیشتری داشته و ایران می‌تواند با توجه بیشتر به استارتاپ‌ها و اس. ام. ای ها از این رشد برخوردار شود.</p>
      <p>وی به تدوین استراتژی دولت برای هموار کردن رشد استارتاپ‌ها اشاره کرد و افزود: فناوری مبتنی بر ارتباطات و فناوری اطلاعات می‌تواند علاوه بر توسعه کشور، رفاه بیشتری به همراه داشته باشد.</p>
      <p>آذری جهرمی به تکمیل زیرساخت‌های ارتباطی کشور اشاره کرد و گفت: اکنون همه شهرهای کشور تحت پوشش نسل چهارم تلفن همراه هستند وبیش از ۸۰ درصد روستاهای کشور نیز به این فناوری دسترسی دارند.</p>
      <p>وی تاکید کرد: هسته اصلی شبکه ملی اطلاعات برای صیانت از کسب و کارها از مسایل مهمی بود که دولت به آن پرداخت و زیرساخت‌های آن از دولت یازدهم آغاز و در این دولت به کمال رسید.</p>
      <p>وزیر ارتباطات عنوان کرد: ‌با این فعالیت‌ها، بازار فناوری اطلاعات کشور از ۱۹ هزار میلیارد تومان در ابتدای دولت یازدهم به بییش از ۴۰ هزار میلیارد تومان در سال ۹۷ رسید، اگرچه این رشد کافی نیست و فعالیت‌ها باید برای افزایش آن ادامه داشته باشد.</p>
      <p>وی به فعالیت های معاونت علمی ریاست جمهوری و وزارت ارتباطات و فناوری اطلاعات برای تسهیل امور اس ام ای ها و استارتاپ ها اشاره کرد و گفت: ‌وزارت ارتباطات در همین زمینه طرح نوآفرین را به دولت ارائه کرد. این طرح می تواند انقلابی در حمایت از کسب و کارهای نو پا باشد.</p>
      <p>آذری جهرمی ادامه داد: ‌ثمره رشد بخش ارتباطات و فناوری آن است که در حالی که رشد اقتصادی بخش کشاورزی و صنعت در اثر تحریم‌ها و فشارهای اقتصادی با کاهش مواجه شده اما رشد بخش ارتباط ۱.۷ درصد بوده و فناوری اطلاعات نیز رشدی ۱.۶ درصد را نشان می‌دهد.</p>
      <p>وی این رشد را ظرفیت درخشانی دانست که می‌تواند برای رشد و توسعه کشور مورد استفاده قرار گیرد و بهبود وضعیت را به دنبال داشته باشد.</p>
      <p>وزیر ارتباطات با اشاره به مشکلاتی که صدا و سیما برای اس ام ای ها و بخشی از فعالان فناوری اطلاعات ایجاد کرده است، گفت: انتظار آن است که صدا و سیما غل و زنجیر را از پای این فعالان باز کند تا بتوانند رشد خوبی را تجربه کنند.</p>
      <p>وی با اشاره به ناآرامی‌های چند روز اخیر کشور، ادامه داد: بنزین به تنهایی عامل آن نبوده و از همین رو به صلاحدید مراجع امنیتی، اینترنت در این چند روز با محدودیت‌هایی مواجه شد که این امر خسارات زیادی برای استارتاپ‌ها و اس ام ای ها به دنبال داشت.</p>
      <p>آذری جهرمی افزود: با وجود این خسارت، به دلیل وجود شبکه ملی اطلاعات، ‌سرویس‌های این فعالان پایدار و برقرار است که این خود امتیازی مثبت به شمار می‌رود. همچنین اگر شبکه ملی اطلاعات و زیر ساخت‌های آن نبود، امروز شاهد حضور ۲.۵ میلون فعال حمل و نقل اینترنتی در میان معترضان بودیم.</p>
      <p>وی به انجام تراکنش‌های مالی بانک‌ها بر بستر شبکه ملی اطلاعات اشاره کرد و گفت:‌ وجود شبکه ملی اطلاعات پایداری خوبی با وجود محدودیت‌های اینترنت برای فعالیت این فعالان داشته است.</p>
      <p>وزیر ارتباطات تاکید کرد: اینترنت و شبکه ملی اطلاعات علاوه بر این که زیرساخت مناسبی برای شناسایی اس ام ای ها و استارتاپ‌ها است، ‌زمینه رشد و اعتلای آنها را هم فراهم می‌آورد.</p>
    </article>
  </body>
</html>