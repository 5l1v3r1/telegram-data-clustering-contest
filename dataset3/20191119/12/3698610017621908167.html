<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrenergo-maye-buti-nezalezhnim-operatorom-golova-kompaniyi-330152_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T12:30:00+00:00"/>
    <meta property="og:title" content="&quot;Укренерго&quot; має бути незалежним оператором — голова компанії"/>
    <meta property="og:description" content="Для балансування енергосистеми та забезпечення її операційної безпеки залишилося дати команду на розвантаження АЕС або короткочасно обмежити видачу потужності деяких ВЕС."/>
  </head>
  <body>
    <article>
      <h1>"Укренерго" має бути незалежним оператором — голова компанії</h1>
      <h2>Для балансування енергосистеми та забезпечення її операційної безпеки залишилося дати команду на розвантаження АЕС або короткочасно обмежити видачу потужності деяких ВЕС.</h2>
      <address>
        <time datetime="2019-11-19T12:30:00+00:00">19 Nov 2019, 12:30</time>
      </address>
      <p>5 листопада був критичний день, коли в "Укренерго" вперше запровадили короткочасні обмеження видачі потужності ВЕС. Це відбувалося перед четвертою та шостою ранку після того, як було використано всі наявні можливості для балансування енергосистеми з боку ТЕС, зменшено до мінімальної потужності кожну одиницю енергоблоків ТЕС, які залишалися в роботі. І при цьому все одно залишалося 400 МВт перевиробництва електроенергії. Таким чином, для балансування енергосистеми та забезпечення її операційної безпеки в "Укренерго" не залишалося інших інструментів, крім того, щоб або дати команду на розвантаження АЕС (але це потребувало багато часу), або короткостроково обмежити видачу потужності деяких ВЕС.</p>
      <p>Про це у своїй статті для <a href="https://dt.ua/">DT.UA</a> пише Алла Єрьоменко. За її словами, відразу оператор отримав певні звинувачення через ЗМІ, що 5 листопада було обмежено ВЕС, щоб зберегти для імпортерів можливість імпортувати електроенергію і скомпрометувати в такий спосіб виробників на ВЕС. "Але ані наше законодавство, ані наші угоди про паралельну роботу і з країнами ЄС, і з Білоруссю та Росією не дозволяють нам в конкретний момент часу на наступну годину обмежувати імпортні або експортні операції, крім випадків, коли виводиться в аварійний ремонт генеруючий блок, лінія електропередачі або якесь інше обладнання", — пояснює голова "Укренерго" Всеволод Ковальчук.</p>
      <p>За його словами, з країнами ЄС ми можемо скоригувати графіки імпорту/експорту за один день до фактичної поставки, а з РФ — за два дні. Тому 5 листопада "Укренерго" терміново прийняло рішення скоригувати графіки поставок з Білорусі на 6 листопада, і з РФ — на 7 листопада, щоб не порушувати умов наших договорів і не отримати можливих фінансових наслідків.</p>
      <p>"Після цього ми отримали зворотне звинувачення — що "Укренерго" обмежує імпорт, захищаючи великих виробників з ВДЕ в Україні, зменшуючи потенційну конкуренцію", — говорить Ковальчук і акцентує увагу на тому, що "Укренерго" — оператор системи передачі, який не може виконувати політичні забаганки, якісь команди чи прохання політичних фігур або представників органів державної влади, і тим більше суб'єктів ринку.</p>
      <p>Голова "Укренерго" вказує, що системний оператор буде перебувати під постійним політичним тиском, тиском преси, ми не зможемо приймати необхідні рішення. У нас існує багато суб'єктів, серед яких є впливові економічно і політично особи, і вони не хочуть відмовлятися від своїх можливостей впливати, а ми їм відмовляємо", — зазнача Ковальчук.</p>
      <p>На його думку, усі мають усвідомити, що системний оператор повинен бути незалежним. Якщо в "Укренерго" думатимуть про політичні наслідки, або зберігатимуть генерацію на якихось окремих об'єктах, або підтримуватимуть імпорт на певному рівні, зважаючи на чиїсь бізнес-інтереси, і триматимуть для цього в енергосистемі резерви менші за нормативні, то у разі виникнення аварійної ситуації на якійсь з електростанцій у нас не буде резервів на завантаження та розвантаження енергоблоків. Тоді доведеться знеструмлювати значну кількість споживачів. І якщо зараз обмеження генерації, які були запроваджені, коштують великим бізнесам кілька десятків, максимум сотень тисяч євро, то наприклад обмеження на 100 МВт по споживанню зачепить близько 1 млн домогосподарств. І в "Укренерго" не вважають, що це є рівноцінним "обміном".</p>
      <p>Детальніше про проблеми українського енергоринку читайте у статті Алли Єрьоменко "<a href="https://dt.ua/energy_market/energorinok-dityachi-hvorobi-chi-sprobi-povernuti-ruchne-keruvannya-329213_.html"><b>Енергоринок: дитячі хвороби чи спроби повернути ручне управління?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>