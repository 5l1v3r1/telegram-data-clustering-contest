<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/balgariya-shte-ima-umni-gradove-s-5g-mrezha-prez-2020-g-obeshtava-zhelyazkov.html"/>
    <meta property="og:site_name" content="News.bg"/>
    <meta property="article:published_time" content="2019-11-19T12:42:46+00:00"/>
    <meta property="og:title" content="България ще има &quot;умни&quot; градове с 5G мрежа през 2020 г, обещава Желязков"/>
    <meta property="og:description" content="Той подчерта, че киберсигурността е един от най-важните аспекти на новата технология"/>
  </head>
  <body>
    <article>
      <h1>България ще има "умни" градове с 5G мрежа през 2020 г, обещава Желязков</h1>
      <address>
        <time datetime="2019-11-19T12:42:46+00:00">19 Nov 2019, 12:42</time>
      </address>
      <p><b>През 2020 година в България ще има "умни" градове с изградени мобилни мрежи от пето поколение.</b> Това заяви министърът на транспорта <b>Росен Желязков</b> по време на дискусия <b>"5G: интелигентна трансформация и растеж".</b></p>
      <p>Във форума участваха представители на ръководството на Комисията за регулиране на съобщенията, Министерството на регионалното развитие и благоустройството, Министерството на здравеопазването, телеком оператори и експерти.</p>
      <p><b>Скоростта за разгръщането на 5G в България е част от европейския контекст,</b> подчерта министър Желязков. По думите му <b>държавата в лицето на правителството и на регулатора биха могли да стимулират развитието и разгръщането на мрежите.</b></p>
      <p>"Ясно е, че целенасочените инвестиции не могат да бъдат други освен пазарно-ориентирани и за да може да се стимулира потреблението, ще трябва да се мисли за мерки като намаляването на първоначалните и годишните такси, които се събират за използването на спектъра", заяви Желязков. Той добави, че <b>в най-скоро време Министерският съвет ще направи промяна в тарифата на тези такси.</b></p>
      <p>В момента <b>режимът на изграждане на мобилна станция е приравнен към изискванията за водно-електрическа централа</b>, посочи министърът.</p>
      <p>По думите му<b> ще се намали административната тежест и ще се засили здравния контрол.</b></p>
      <p>Министър Желязков бе категоричен, че <b>киберсигурността е един от най-важните аспекти на новата технология.</b> "Не само защото трябва да се пази интегритета, достъпността, устойчивостта и конфиденциалността на мрежата, но трябва да се пазят потребителите и базите данни. Тази критична инфраструктура е свързана с множество услуги, които са есенциални за обществото - електроснабдяване, енергетика, здравеопазване и други", обясни той.</p>
      <p>По информация на <a href="https://www.24chasa.bg/"><b>"24 часа"</b></a> по време на дискусията ректорът на УНСС Стати Статев заявил, че <b>5G ще окаже влияние върху цялата икономика, но на-бързо това ще се усети във финансовата индустрия и банките.</b></p>
      <p>В световен мащаб изследвания показвали, че <b>само от наличието на бърз интернет БВП нараства с 0,25%.</b></p>
      <p>За България преодоляването на <b>дигиталното изоставане в сравнение с развитите държави щяло да доведе до увеличаване на БВП с 8 млрд. евро до 2025 г.</b> С развитието на интернет на нещата чрез 5G. <b>икономиката можела да добави още близо 15 млрд. долара годишно.</b></p>
      <p><b>Още 12 млрд. долара може да дойдат от изкуствения интелект,</b> а други 2 млрд. от нарастването на електронната търговия.</p>
    </article>
  </body>
</html>