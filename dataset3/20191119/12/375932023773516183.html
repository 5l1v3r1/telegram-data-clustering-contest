<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/ingatlan/lasszoval-kell-lakasvasarlot-talalni-1877670/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T12:48:00+00:00"/>
    <meta property="og:title" content="Lasszóval kell lakásvásárlót találni"/>
    <meta property="og:description" content="A vevői érdeklődés visszaesett, a kínálat széles maradt, így elemzők a lakásárak csökkenésére számítanak."/>
  </head>
  <body>
    <article>
      <h1>Lasszóval kell lakásvásárlót találni</h1>
      <address><time datetime="2019-11-19T12:48:00+00:00">19 Nov 2019, 12:48</time> by <a rel="author">VG</a></address>
      <p>Míg az elmúlt években elemzők folyamatos és lendületes emelkedésről számoltak be az ingatlanpiaci forgalmat és az árakat tekintve, a helyzet mostanra megfordult. Jelenleg visszaesett a kereslet, a vevők kivárnak, ha mégis a vásárlás mellett döntenek, akkor is nehezen. Egyre többen veszik igénybe ingatlanközvetítő segítségét, ugyanis szakmai segítség nélkül nem tudják reálisan felbecsülni ingatlanjuk értékét.</p>
      <p>A nyár elején még bizonytalanok voltak az ingatlanközvetítők a változásokat és a várható irányt tekintve, ez év őszére már egyértelműen kirajzolódott számukra, hogy bizony elérte csúcspontját a legutóbbi ingatlanpiaci hullám, és innentől ismét lefelé tartunk.</p>
      <p>A várakozásokra vonatkozóan problémát okozott a CSOK-ban bekövetkező, július 1-jei változás. Mint Nagy Csaba, a Balla Ingatlan dél-budai irodáinak régiós vezetője elmondta, a július 1-jétől hatályba lépő változások bezavartak az ingatlanpiaci várakozásokba, illetve a helyzet reális értékelésébe. A feltételezések szerint a használt lakások piacán az érkező kedvezőbb hitelek miatt sokan kivártak a vásárlással.</p>
      <figure>
        <img src="https://www.vg.hu/wp-content/uploads/2019/10/shutterstock642417412-e1570168815912.jpg"/>
        <figcaption>Fotó: Shutterstock</figcaption>
      </figure>
      <p>Rácz Gyula László, a Balla Ingatlan XVIII. kerületi irodájának szakmai vezetője arra is felhívta a figyelmet, hogy a CSOK-változásokat már jó előre beárazták az eladók: a bejelentés után megindultak felfelé az árak, és legalább 10 százalékot emelkedtek. A rövid időn belül bekövetkező nagymértékű áremelkedésnek viszont a kereslet visszaesése lett az eredménye, melyet már májustól érezni lehetett.</p>
      <ul>
        <li>A CSOK nem a várt változást hozta meg, nem volt fellendülés.</li>
        <li>Nincs kereslet, mindenki kivár.</li>
        <li>A vevők bizonytalanok, lassan hoznak döntést és gyakran elállnak a vásárlástól.</li>
      </ul>
      <blockquote>Miközben hatalmas most a kínálat, vevőt már lasszóval kell fogni.</blockquote>
      <p>– mondta Tóth Viktória, a Balla Ingatlan XIII. kerületi irodájának szakmai vezetője.</p>
      <p>„Ami az árakat illeti, egyre inkább csak stagnálásról beszélhetünk a belvárosi ingatlanok piacán.” – tette hozzá. De nem csak a belvárosban tapasztalható az árak megtorpanása, hanem szerte Budapesten és környékén. Balla Frigyes, a Balla Ingatlan dunakeszi irodájának szakmai vezetője is úgy érzékelte, hogy</p>
      <aside>mára visszaesett a vevői érdeklődés az ingatlanpiacon, és ezzel együtt az árak emelkedése is mintha megtorpant volna.</aside>
      <p>A szakértő véleménye szerint mindennek köze lehet a Magyar Állampapír Plusz nevű államkötvény kibocsátásához, mely érdeklődőket vont el az ingatlanpiacról.</p>
      <p>Nem is számítanak változásra a jövőben, vagyis az árak tekintetében inkább stagnálást valószínűsít, de úgy véli, hogy ha az állampapírt még sokáig jegyzik, akkor akár még árcsökkenés is kezdődhet.</p>
      <p>Nagy Andrea azonban már konkrét jeleit is látja annak, hogy az eladók reagálnak a változó keresletre: „Megjelentek azok a tulajdonosok – egyelőre csak a panellakások piacán -, akik alacsonyabb hirdetési árakat határoznak meg, mert valóban el szeretnék adni az ingatlanjukat belátható időn belül.</p>
      <p>Így ma már újra találunk 25 millió forintos hirdetési árakat is kétszobás panelek esetében a III. kerületben, míg nemrég 30-32 millió forint alatt nem volt ajánlat.”</p>
    </article>
  </body>
</html>