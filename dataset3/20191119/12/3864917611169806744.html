<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821190-prokuror-vimagae-arestu-dla-laska-bo-toj-moze-vtekti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T12:40:00+00:00"/>
    <meta property="og:title" content="Прокурор вимагає арешту для Ляшка, бо той може &quot;втекти&quot;"/>
    <meta property="og:description" content="Сторона обвинувачення у справі про бійку колишнього нардепа Олега Ляшка з чинним парламентарієм Андрієм Герусом просить суд обрати Ляшку тримання під вартою без альтернативи внесення застави, зважаючи на кілька ризиків, зокрема можливу втечу та вплив на розслідування."/>
  </head>
  <body>
    <article>
      <h1>Прокурор вимагає арешту для Ляшка, бо той може "втекти"</h1>
      <h2>Сторона обвинувачення у справі про бійку колишнього нардепа Олега Ляшка з чинним парламентарієм Андрієм Герусом просить суд обрати Ляшку тримання під вартою без альтернативи внесення застави, зважаючи на кілька ризиків, зокрема можливу втечу та вплив на розслідування.</h2>
      <address>
        <time datetime="2019-11-19T12:40:00+00:00">19 Nov 2019, 12:40</time>
      </address>
      <p>Про це поінформував прокурор у справі під час судового засідання 19 листопада, повідомляє кореспондент Укрінформу.</p>
      <p>"Враховуючи наявність ризиків, передбачених статтею 177 Кримінального процесуального кодексу України,... було вирішено звернутися до суду з клопотанням про обрання стосовно Ляшка Олега Валерійовича запобіжного заходу у вигляді тримання під вартою... Хочу зауважити, що згідно з частиною другою статті 346 Кримінального кодексу України, передбачається від чотирьох до семи років позбавлення волі, що, відповідно до статті 12 Кримінального кодексу України, є тяжким злочином. Окрім того, на обґрунтування ризиків, які вказані в клопотанні, хотів би зазначити, а саме озвучити їх... Ляшко, враховуючи тяжкість покарання, що йому загрожує у разі визнання винуватим в інкримінованому кримінальному правопорушенні, користуючись наявним у нього паспортом для виїзду за кордон, матиме можливість уникати викликів слідчого прокурора чи суду та можливість перерахуватися від слідчого прокурора та суду з метою уникнення кримінальної відповідальності", - пояснив прокурор.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821127-sud-obirae-zapobiznij-zahid-lasku.html">Суд обирає запобіжний захід Ляшку</a>
      </blockquote>
      <p>По-друге, обвинувачення вважає, що Ляшко, користуючись своїм впливом і політичними зв'язками в органах державної влади, матиме можливість незаконно впливати на потерпілого Геруса, свідків у цьому кримінальному провадженні, частина яких поки не опитана, примушуючи їх давати неправдиві показання.</p>
      <p>Також прокурор наголосив, що Ляшко намагатиметься тиснути на слідчого прокурора та суд при ухваленні рішень і проведенні слідчих дій, використовуючи різні засоби, зокрема медійні.</p>
      <p>"В обґрунтуванні ризику, передбаченого пунктом п'ятим частини першої статті 177 Кримінального процесуального кодексу, необхідно вказати, що Ляшко Олег Валерійович може продовжити вчиняти кримінальне правопорушення, в якому підозрюється, оскільки після вчинення кримінального правопорушення в соціальних мережах і публічних виступах він продовжував висловлювати образливі позиції щодо народного депутата Геруса, пов'язані з державною діяльністю", - додав прокурор.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821165-prihilniki-laska-mitinguut-pid-sudom.html">Прихильники Ляшка мітингують під судом</a>
      </blockquote>
      <p>Зі свого боку Ляшко заявив на засіданні Бориспільського міськрайонного суду Київської області, що вважає озвучені стороною обвинувачення ризики безпідставними.</p>
      <p>"Так, учора у Бориспільській прокуратурі це (вручення підозри - ред.) відбулося, отримала наш адвокат, тому що я відмовився підписувати ці документи, бо вважаю, що справа сфальсифікована. Те, що зараз відбувається, - це фактично вчинення злочину, коли за прямою командою генпрокурора (Руслана - ред.) Рябошапки проти мене порушили кримінальну справу, сфальсифікують, матеріали, які надані, підтверджують фальсифікації звинувачення проти мене... І всі ті обґрунтування, які наводив той тип (прокурор у справі - ред.) на підтвердження того, що я можу кудись зникати, ухилятися чи впливати, - все це не варте виїденого яйця, все це - вигадки, і все це смішно. Смішно і принизливо, коли народні гроші тратяться на таких ідіотів", - сказав він.</p>
      <p>При цьому на заклик суддів ставитися з повагою до сторони обвинувачення Ляшко зауважив, що не має за що поважати прокурорів.</p>
      <p>"Коли мене хочуть нізащо посадити до тюрми, мені немає за що їх поважати", - додав він.</p>
      <p>На запитання ж, чи визнає себе винуватим у вчиненні інкримінованого кримінального правопорушення, колишній парламентарій відповів: "Безумовно, ні!".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820215-lasku-povidomili-pro-pidozru-cerez-bijku-z-gerusom.html">Ляшку повідомили про підозру через бійку з Герусом</a>
      </blockquote>
      <p>Як повідомлялося, голова Комітету Верховної Ради з питань енергетики та житлово-комунальних послуг Андрій Герус заявив, що 6 листопада в аеропорту "Бориспіль" колишній депутат Олег Ляшко порвав йому сорочку.</p>
      <p>Поліція Київщини відкрила кримінальне провадження за фактом інциденту за участю колишнього і чинного народних депутатів в аеропорту "Бориспіль".</p>
      <p>Бориспільська місцева прокуратура 18 листопада повідомила про підозру Ляшку через бійку з Герусом і просить суд обрати <a href="https://www.ukrinform.ua/tag-lasko">Ляшку</a> запобіжний захід у вигляді тримання під вартою без альтернативи внесення застави.</p>
      <p>Ляшку інкримінують порушення ч. 2 ст. 346 (погроза або насильство щодо державного чи громадського діяча) Кримінального кодексу.</p>
    </article>
  </body>
</html>