<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821160-stoltenberg-zapevnae-so-miz-nato-i-evrosouzom-nemae-superecok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T12:09:00+00:00"/>
    <meta property="og:title" content="Столтенберг запевняє, що між НАТО і Євросоюзом немає суперечок"/>
    <meta property="og:description" content="Європа потребує такої оборонної інституції як НАТО, при цьому Європейський Союз не може за жодних умов бути альтернативою для трансатлантичного Союзу."/>
  </head>
  <body>
    <article>
      <h1>Столтенберг запевняє, що між НАТО і Євросоюзом немає суперечок</h1>
      <h2>Європа потребує такої оборонної інституції як НАТО, при цьому Європейський Союз не може за жодних умов бути альтернативою для трансатлантичного Союзу.</h2>
      <address>
        <time datetime="2019-11-19T12:09:00+00:00">19 Nov 2019, 12:09</time>
      </address>
      <p>Таке переконання у Брюсселі під час пресконференції напередодні зустрічі міністрів закордонних справ країн Альянсу заявив генеральний секретар НАТО Єнс Столтенберг, повідомляє кореспондент Укрінформу.</p>
      <p>Саме так він відповів на запитання преси щодо реакції Альянсу на нещодавні жорсткі публічні висловлювання президента Франції Еммануеля Макрона щодо <a href="https://www.ukrinform.ua/tag-nato">НАТО</a>.</p>
      <p>«Наступного тижня я прибуду до Парижа, щоб зустрітися з президентом Макроном… Моє послання у тому, що не існує суперечок між Європейським Союзом і трансатлантичним союзом. Дійсно, нам потрібно більше дій з боку європейців у сфері оборони. Але не в якості заміни для НАТО, а для того, щоб зміцнить європейські опору в межах НАТО. За жодних умов Європейський Союз не може замістити трансатлантичний союз. Ми потребуємо обох», - наголосив генсек НАТО.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820567-stoltenberg-zaavlae-so-nato-spromozne-zahistiti-kraini-baltii.html">Столтенберг заявляє, що НАТО спроможне захистити країни Балтії</a>
      </blockquote>
      <p>Він зауважив, що такий підхід підтримують, зокрема, у Берліні, у чому керівник НАТО переконався під час нещодавнього відвідування Німеччини. За його словами, сила НАТО полягає у тому, що, незважаючи на відмінності у поглядах, союзники завжди знаходять шлях, щоб поєднати зусилля для захисту одне одного.</p>
      <p>«Спільна оборони - це відповідальність кожного союзника, особливо зараз, в умовах більш непередбачуваного світу. У цей час невизначеності ми потребуємо таку сильну багатонаціональну інституцію, як НАТО. Тож відповідь може бути простою – більше НАТО, яке необхідно посилювати, і не послаблювати трансатлантичний зв'язок», - підкреслив Столтенберг.</p>
    </article>
  </body>
</html>