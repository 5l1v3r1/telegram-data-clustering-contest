<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/timoshenko-vidpovila-zelenskomu-raz-na-pyat-rokiv-ukrajinskim-prezidentam-zdajetsya-shcho-voni-zirvali-dzhek-pot-640930.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T12:03:06+00:00"/>
    <meta property="og:title" content="Тимошенко відповіла Зеленському: Раз на п’ять років українським президентам здається, що вони зірвали джек-пот"/>
    <meta property="og:description" content="Тимошенко натякнула, що посада президента України не вічна"/>
  </head>
  <body>
    <article>
      <h1>Тимошенко відповіла Зеленському: Раз на п’ять років українським президентам здається, що вони зірвали джек-пот</h1>
      <address>
        <time datetime="2019-11-19T12:03:06+00:00">19 Nov 2019, 12:03</time>
      </address>
      <h4>Тимошенко натякнула, що посада президента України не вічна</h4>
      <p>Лідерка Всеукраїнського об'єднання «Батьківщина» Юлія Тимошенко відповіла президенту Володимиру Зеленському на звинувачення про «солодкі посади».</p>
      <p>Про це вона написала у <a href="https://www.facebook.com/YuliaTymoshenko/posts/2673959219308831?__xts__%5b0%5d=68.ARAi49u6xdGf-nVjBE0YgsGrI9s2Wz3w9AXhHT62xPCQp_3rh3afbr4vbLbreTdk5kV28dW8FmsV_MGqdtk9JHMoxsmyQIkolyUcBiQBQeKr49V2VOkpcH9cnj0wtnoBZVT4dyl7XHxzvJ2eD3nb8htq_9kAFYHyIQpCGk8zSwRG39altcIipwg65KOsWljgvtl3IjLDu6HiSTMztydYtzpDfWkBJy_GC1J2ASQQcbIAPZQf0JhGnBFhf_h4Op1WnVFUt55hWvKl6kEjz6qdux4b-hh7CIGEq-u7kHT3NqhN7VcGGYSkCBXpY1BcX6Uw98Rf1c09nQrvr3stDKAFSg&amp;__tn__=-R">Facebook</a>.</p>
      <p>«Нагадаю Вам, що є ще одна давня українська традиція. Раз на п’ять років деяким українським Президентам здається, що вони взяли джек-пот! А далі все за сценарієм... Ну ви в курсі... Словом, чекаємо Вас на корпоративах... Можна зі своїм піаніно:)» - написала вона.</p>
      <p>Тимошенко також заявила, що хотіла б поговорити з президентом про долю країни, але він обрав інший тон. «Шкода», - наголосила вона.</p>
      <figure>
        <img src="https://glavcom.ua/img/forall/users/49/4975/screenshot_2_27.jpg"/>
      </figure>
      <p>Раніше <a href="https://glavcom.ua/news/zelenskiy-zvinuvativ-timoshenko-u-sprobi-posaditi-svojih-lyudey-na-solodenki-posadi-640900.html">Зеленський заявив, що лідер «Батьківщини» Юлія Тимошенко пропонувала йому</a> список своїх людей для призначення на «солодкі» місця в обмін на голосування протягом року за всі закони разом зі «Слугою народу».</p>
      <p>Як зауважив президент, є дуже давня українська традиція: «раз на 5 років Юлія Володимирівна Тимошенко йде в опозицію до чинного Президента, імітуючи турботу про народ».</p>
      <p>Іще раніше Юлія Тимошенко заявила, що пропонувала президенту Володимиру Зеленському кадри зі своєї команди ще на початку його каденції, але лише у рамках реалізації її програми «Нового курсу».</p>
      <p>Як повідомлялося, 13 листопада Тимошенко повідомила, що парламентська фракція «Батьківщина» переходить в опозицію до влади. Вона зазначила, що <a href="https://glavcom.ua/country/society/rinok-zemli-timoshenko-blagaje-deputativ-shamenutisya-639584.html">«Батьківщина» не підтримує розпродаж землі</a>, приватизацію стратегічних об'єктів і «залишається на стороні народу».</p>
      <p>Раніше того самого дня <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">Рада ухвалила в першому читанні законопроект №2178-10</a> «Про обіг земель сільськогосподарського призначення». За нього проголосували 240 народних депутатів, зокрема 227 - від фракції «Слуга народу» і 13 позафракційних.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a></p>
      <blockquote><b>Читайте також<br/></b>   •  <b><a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html">Готуйтесь до землі! «Слуги народу» звели рахунки з Леніним, Сталіним та Тимошенко<br/></a></b>   •  <b><a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">Разумков: референдум про ринок землі може відбутися до 2024 року</a></b></blockquote>
      <related>
        <a href="https://glavcom.ua/news/zelenskiy-zvinuvativ-timoshenko-u-sprobi-posaditi-svojih-lyudey-na-solodenki-posadi-640900.html"/>
        <a href="https://glavcom.ua/country/politics/timoshenko-pishla-do-konstituciynogo-sud-iz-zakonoprojektom-pro-rinok-zemli-640704.html"/>
        <a href="https://glavcom.ua/economics/finances/nishchivniy-variant-dlya-ukrajini-timoshenko-prokomentuvala-import-elektroenergiji-z-rf-639943.html"/>
      </related>
    </article>
  </body>
</html>