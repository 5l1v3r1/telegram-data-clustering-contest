<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/19/news/feto_trovato_in_una_borsa_nel_fiorentino-241414355/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T12:43:00+00:00"/>
    <meta property="og:title" content="Neonata trovata morta in una borsa vicino a una farmacia nel Fiorentino"/>
    <meta property="og:description" content="Il corpo della piccola, avvolto in una coperta, lasciato vicino a una farmacia di Campi Bisenzio. La Procura indaga per infanticidio"/>
  </head>
  <body>
    <article>
      <h1>Neonata trovata morta in una borsa vicino a una farmacia nel Fiorentino</h1>
      <h2>Il corpo della piccola, avvolto in una coperta, lasciato vicino a una farmacia di Campi Bisenzio. La Procura indaga per infanticidio</h2>
      <address><time datetime="2019-11-19T12:43:00+00:00">19 Nov 2019, 12:43</time> by <a rel="author">CARMELA ADINOLFI</a></address>
      <p>Era avvolta in una coperta, indosso un maglioncino. Il cordone ombelicale ancora attaccato. Era stata partorita da pochi giorni la neonata trovata morta <b>martedì 19 novembre</b> in una borsa da viaggio, lasciata accanto a un contenitore dei farmaci vicino a una farmacia comunale di <b>Campi Bisenzio</b>, nel Fiorentino. Il borsone aveva la cerniera semiaperta: forse chi l'ha lasciata - ipotizzano gli investigatori - sperava che qualcuno potesse trovarla prima che fosse troppo tardi.<br/><br/>Ad accorgersi del corpo della neonata (e non di un feto, come sembrava in un primo momento) intorno alle 11.45 di martedì mattina è stato il personale della <b>farmacia comunale</b> che ha visto una borsa abbandonata accanto al raccoglitore dei farmaci e ha subito allertato i carabinieri.<br/><br/>Sul corpo della bambina, di carnagione chiara - spigano i militari - non ci sarebbero lesioni apparenti. Ma per stabilirlo con certezza occorrerà attendere l'esito dell'autopsia, che sarà disposta dalla pm <b>Concetta Gintoli</b>, presso l'istituto di medicina legale di Careggi. Intanto la procura di Firenze ha aperto un fascicolo per <b>infanticidio: </b>al vaglio dei militari in queste ore anche le immagini riprese dalle telecamere di sorveglianza della zona.<br/><br/>"Sono eventi che lasciano basiti e increduli, un'ingiustizia enorme" ha detto il sindaco di Campi Bisenzio <b>Emiliano Fossi</b>. "Il comune si farà carico della sepoltura e della cerimonia della piccola per renderle, almeno in questo ultimo atto, quella dignità che le è stata tolta", ha concluso il sindaco. "È un fatto molto triste che richiama l'attenzione sul fatto che abbiamo realizzato molte cose, ma ancora non sono passate completamente. In Toscana è possibile col progetto 'mamma segreta' partorire in assoluta sicurezza per la madre e per il bambino negli ospedali pubblici senza avere la preoccupazione di riconoscere il neonato" ha ricordato l'assessore regionale al diritto alla salute, <b>Stefania Saccardi</b>.  "Vedere una vita appena nata gettata via - ha aggiunto - e senza alcuna opportunità è davvero una cosa molto triste, soprattutto se si considera che abbiamo i percorsi più tutelati per la madre e per il bambino anche nel rispetto di chi un figlio non lo vuole tenere, ma lo vuole lasciare".<br/><br/>"Questo gesto di disperazione lascia tutti profondamente addolorati e sconcertati. La morte di questa piccola fa ipotizzare una situazione di grave difficoltà che non si è stati capaci di intercettare" ha detto<b> l'arcivescovo di Firenze</b>, cardinale <b>Giuseppe Betori</b>. "La nascita di una nuova vita - ha aggiunto - deve essere accolta e salvaguardata in ogni modo: la Chiesa e molte realtà cattoliche non fanno mancare la presenza e la vicinanza alle mamme in difficoltà che possono rivolgersi ai consultori familiari, ai centri di aiuto alla vita, e come ultima scelta possono lasciare in sicurezza i neonati nelle culle termiche affinché siano affidati ad una famiglia. Sono possibilità che insieme al parto in anonimato negli ospedali devono essere più valorizzate e promosse".<br/> </p>
    </article>
  </body>
</html>