<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109136-Premierat%253A-Ot-Sevlievo-do-Germaniya-iskam-da-se-stiga-po-magistralata-%2528VIDEO%2529"/>
    <meta property="og:site_name" content="Канал 3"/>
    <meta property="article:published_time" content="2019-11-19T12:51:00+00:00"/>
    <meta property="og:title" content="Премиерът: От Севлиево до Германия искам да се стига по магистралата (ВИДЕО)"/>
    <meta property="og:description" content="Поне 10 предприятия в Габрово и Севлиево решиха да направят инвестиции, когато им казах, че ще строим магистрала &quot;Хемус&quot;"/>
  </head>
  <body>
    <article>
      <h1>Премиерът: От Севлиево до Германия искам да се стига по магистралата (ВИДЕО)</h1>
      <h2>Поне 10 предприятия в Габрово и Севлиево решиха да направят инвестиции, когато им казах, че ще строим магистрала "Хемус"</h2>
      <address>
        <time datetime="2019-11-19T12:51:00+00:00">19 Nov 2019, 12:51</time>
      </address>
      <p>
        <b>Моят ангажимент и ангажиментът на държавата е от Севлиево до Германия произведеното да пътува само по магистрала. Поне 10 предприятия в Габрово и Севлиево решиха да направят инвестиции, когато им казах, че ще строим магистрала "Хемус".</b>
      </p>
      <p>Това каза премиерът Бойко Борисов на церемония по повод 85-годишнината на "Видима-Идеал" Севлиево и откриването на нова производствена мощност в завода. </p>
      <p>"Това е най-големият завод подобен в Европа. От Севлиево до Германия искам да се стигне по магистрала. На "Боаза" строят на пълни обороти. Вече като застанеш виждаш магистралата от единия до другия край изкопана. Идвам от обхода на Габрово, уникални мостове - готови, тунел - готов първият и на места асфалтиран, вече цялото трасе го има.  Мисля, че Севлиево стана едно добро място за живот, имате ли магистрала "Хемус", ще видите как добре ще се почувства добре. Ако не се вдигаше БВП, това не можеше да го направим. Поне 10 завода в Габрово и Севлиево направиха нови инвестиции, когато обещах, че "Хемус" ще подмине Плевен и Ловеч", каза премиерът. </p>
      <p>Модернизацията на завода в Севлиево е свързана с автоматизация на производствените процеси и подобряване на условията на труд в завода за санитарна арматура, който води началото си от 1934 г.  Произведените в него смесители и душове се продават в повече от сто страни по света.  След обиколката на новия завод главният изпълнителен директор на "Идеал Стандарт" в САЩ Торстен Тюрлинг подари на премиера позлатена санитарна арматура с пожелание да я сложи в кабинета си и да показва на посетителите си какво се произвежда в България.</p>
      <p>Тюрлинг каза, че това е първата произведена в новия завод санитарна арматура. Премиерът благодари за подаръка и каза, че ще го сложи до макет на  изтребителя F-16, за да показва на гостите си какви американски продукти са свързани с България. </p>
      <p> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2590301814531206%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <related>
        <h4>Още по темата</h4>
        <a href="http://kanal3.bg/news/bulgaria/politics/109117-Borisov-kategorichen%2521-Predlodzenieto-za-bolnichnite-nyama-da-se-vnasya-v-NS"/>
      </related>
    </article>
  </body>
</html>