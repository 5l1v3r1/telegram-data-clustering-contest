<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/chiril-motpan-il-acuza-pe-ministrul-puscuta-de-mai-multe-ilegalitati-pe-care-nu-le-a-observat-in-perioada-guvernarii-blocului-acum-_3059582.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T12:03:57+00:00"/>
    <meta property="og:title" content="Chiril Moţpan îl acuză pe ministrul Puşcuţă de mai multe ilegalităţi, pe care nu le-a observat în perioada guvernării Blocului ACUM"/>
    <meta property="og:description" content="Acuzaţii grave la adresa noului ministru al Finanţelor, Serghei Pușcuța. Preşedintele Comisiei Securitate Naţională şi Apărare, Chiril Moţpan, susţine că a intrat în posesia unor acte care ar demonstra implicarea lui Pușcuța în scheme de evaziune fiscală,"/>
  </head>
  <body>
    <article>
      <h1>Chiril Moţpan îl acuză pe ministrul Puşcuţă de mai multe ilegalităţi, pe care nu le-a observat în perioada guvernării Blocului ACUM</h1>
      <address><time datetime="2019-11-19T12:03:57+00:00">19 Nov 2019, 12:03</time> by <a rel="author">PUBLIKA.MD</a></address>
      <p><b>Acuzaţii grave la adresa noului ministru al Finanţelor, Serghei Pușcuța. Preşedintele Comisiei Securitate Naţională şi Apărare, Chiril Moţpan, susţine că a intrat în posesia unor acte care ar demonstra implicarea lui Pușcuța în scheme de evaziune fiscală, corupţie şi abuzuri. Moţpan susţine că a expediat raportul, care de altfel este secretizat, Procuraturii Generale. De menţionat că Serghei Puşcuţă a fost directorul Serviciului Fiscal de Stat în perioada guvernului Sandu. Atunci deputatul PPDA nu a vorbit, niciodată, despre aceste ilegalităţi. </b><br/><br/>"Scheme de evaziune fiscală şi lichifierea ilicită a mijloacelor băneşti, acţiuni privind determinarea unor agenţi economici să recurgă la acte de mituire, trenarea validării tranzacţiilor. Există zeci şi zeci de firme pe întreg teritoriul ţării care beneficiază de un tratament preferențial, iar acest "tratament" prejudiciază bugetul statului nu doar cu sute de milioane de lei, dar cu miliarde de lei.", a spus Moţpan în cadrul unei conferinţe de presă. </p>
      <p><b>Moţpan îl acuză pe Puşcuţă că ar fi promovat doi fini de cununie la șefia unor direcții din cadrul FISC-ului.</b> Asta în situaţia în care şeful de partid a lui Chiril Moţpan, Andrei Năstase, şi-a promovat cumătrii în funcţii cheie la instituţiile statului. <br/><br/>"Sunt relevante şi proprietăţile de familia dumnealui, dintre care şi 500 de hectare de teren. Doar între anii 2015-2018, domnul Puşcuţa a achiziţionat 470 de hectare agricole din raionul Drochia. La salariul său de bugetar, cred că domniei sale i-ar fi foarte greu să justifice proprietăţile obţinute care se ridică la un milion de euro", a mai spus Chiril Moţpan. <br/><br/>Deputatul PPDA susţine că raportul despre Serghei Puşcuţa l-a expediat Zinaidei Greceanîi, cu câteva zile înainte ca acesta să fie numit ministru al Finanţelor, însă speakerul nu ar fi reacţionat. <b>Greceanîi nu a răspuns la telefon pentru a ne confirma declaraţiile lui Moţpan. Rezultatele anchetei parlamentare au fost trimise şi la Procuratura Generală. Purtătorul de cuvânt al instituţiei Emil Gaitur, ne-a declarat, că va reveni mai târziu cu o reacţie.</b><br/><br/>Serghei Pușcuța a fost numit în funcția de șef al Inspectoratului Fiscal de Stat, în februarie 2016, iar până atunci, a fost director la fabrica de lactate JLC. </p>
    </article>
  </body>
</html>