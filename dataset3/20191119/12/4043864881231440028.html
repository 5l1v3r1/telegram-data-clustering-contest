<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232422/"/>
    <meta property="og:site_name" content="Українська правда"/>
    <meta property="article:published_time" content="2019-11-19T12:43:59+00:00"/>
    <meta property="og:title" content="ЄСПЛ зобов’язав Україну виплатити компенсацію російському опозиціонеру"/>
    <meta property="og:description" content="Європейський суд із прав людини зобов’язав Україну виплатити 4 тисячі євро російському опозиціонеру Леоніду Развозжаєву, який відбув термін ув’язнення в так званій “Болотній справі” в Росії."/>
  </head>
  <body>
    <article>
      <h1>ЄСПЛ зобов’язав Україну виплатити компенсацію російському опозиціонеру</h1>
      <address>
        <time datetime="2019-11-19T12:43:59+00:00">19 Nov 2019, 12:43</time>
      </address>
      <p>Європейський суд із прав людини зобов’язав Україну виплатити 4 тисячі євро російському опозиціонеру Леоніду Развозжаєву, який відбув термін ув’язнення в так званій "Болотній справі" в Росії.</p>
      <p><b>Джерело:</b> <a href="https://www.radiosvoboda.org/a/news-espl-ukraina-rosiyskyi-opozytsioner/30280240.html">Радіо Свобода</a></p>
      <p><b>Деталі:</b> ЄСПЛ визнав Україну винною в нерозслідуванні викрадення Развозжаєва з її території в 2012 році.</p>
      <p>Своїм рішенням від 19 листопада ЄСПЛ зобов’язав Україну виплатити Развозжаєву 4 тисячі євро компенсації.</p>
      <p>Суд також визнав владу Росії винною в не розслідуванні викрадення Развозжаєва.</p>
      <p>Крім того, ЄСПЛ визнав, що російська влада порушила права колишніх "в’язнів Болотної" Сергія Удальцова і Леоніда Развозжаєва, і постановив, що Росія зобов’язана виплатити Развозжаєву 11 тисяч євро, а Удальцову – дев’ять тисяч євро компенсації.</p>
      <p>Развозжаєв заявляв, що агенти російських спецслужб викрали його в 2012 році в Україні, де він мав намір просити притулку, а потім привезли до Росії, де його арештували і судили. Він  вийшов з колонії в 2017 році, відбувши у в’язниці 4,5 років.</p>
      <related>
        <a href="https://www.pravda.com.ua/news/2019/11/19/7232396/"/>
        <a href="https://www.eurointegration.com.ua/news/2019/11/14/7103014/"/>
        <a href="https://www.pravda.com.ua/news/2019/11/13/7231810/"/>
      </related>
    </article>
  </body>
</html>