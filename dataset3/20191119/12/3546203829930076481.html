<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1845171718_Anglichani_i_kosovari_pyaha_F***_Serbia_i_vdigaha_ratse_za_natsistki_pozdrav_"/>
    <meta property="og:site_name" content="webcafé"/>
    <meta property="article:published_time" content="2019-11-19T12:26:00+00:00"/>
    <meta property="og:title" content="Англичани и косовари пяха &quot;F*** Serbia&quot; и вдигаха ръце за нацистки поздрав"/>
    <meta property="og:description" content="&quot;Сърбите са копелета&quot;, скандираха англичаните"/>
  </head>
  <body>
    <article>
      <h1>Англичани и косовари пяха "F*** Serbia" и вдигаха ръце за нацистки поздрав</h1>
      <address><time datetime="2019-11-19T12:26:00+00:00">19 Nov 2019, 12:26</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/19/england/1170x780.jpg"/>
        <figcaption>Лицемери ли са англичаните?</figcaption>
      </figure>
      <p>
        <b>Само месец след евроквалификацията България - Англия, след която британските медии обвиниха родните запалянковци за едни от най-големите расисти на континента, феновете на "трите лъва" ругаха Сърбия и народа на западната ни съседка.</b>
      </p>
      <p>Англичаните бяха посрещнати топло в Косово преди няколко дни и запалянковците от Острова се "отблагодариха", скандирайки "F*** Serbia" и "Serbians are b******s, everywhere they go" (сърбите са к******а, където и да отидат) с местните.</p>
      <p>На клипчетата в социалните мрежи се виждат и нацистки поздрави с вдигнати десни ръце от запалянковци от Англия, които пристигнаха в Прищина за мача.</p>
      <p>Косоварите са признателни на Великобритания за подкрепата по време на Косовската война в края на 90-те.</p>
      <p>
        <b>Англичаните бяха посрещнати като "братя", а на видно място в центъра на столицата бе опънат огромен плакат на Рахийм Стърлинг.</b>
      </p>
      <p>Химнът на британците пък бе дълго аплодиран от местните преди началото на двубоя.</p>
      <p>Ругатните против Сърбия и гражданите й обаче повдигат въпроса за лицемерието на англичаните, които все още говорят за "расисткия ад" в София.</p>
      <p>"Къде са сега обвиненията на нашите за расизъм и фашизъм срещу другите? Сръбската федерация трябва да даде случая на ФИФА и УЕФА", гласи коментарът на английски фен в Twitter.</p>
      <p>А феновете, участвали в расистките сцени в Косово, са наречени "идиоти" от таблоида "The Sun".</p>
      <related>
        <a href="https://www.webcafe.bg/sportcafe/avantage/id_137175177_Rasizam_li_Istinskiyat_problem_na_evropeyskiya_futbol_sa_angliyskite_fenove"/>
      </related>
    </article>
  </body>
</html>