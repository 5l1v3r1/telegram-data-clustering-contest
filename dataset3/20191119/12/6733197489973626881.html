<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/nove-audi-s8-na-ceskem-trhu-cena-vybava-motor-v8-technicka-data"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="Audi S8 má českou cenu. Luxusní expres s V8 je skoro o milion dražší než A8"/>
    <meta property="og:description" content="Na rychlejší verzi limuzíny A8 jsme si celkem počkali, nyní už ale vstupuje do prodeje rovněž v Česku. A klasicky je vybavena tou nejlepší technikou."/>
  </head>
  <body>
    <article>
      <h1>Audi S8 má českou cenu. Luxusní expres s V8 je skoro o milion dražší než A8</h1>
      <h2>Na rychlejší verzi limuzíny A8 jsme si celkem počkali, nyní už ale vstupuje do prodeje rovněž v Česku. A klasicky je vybavena tou nejlepší technikou.</h2>
      <address><time datetime="2019-11-19T12:00:00+00:00">19 Nov 2019, 12:00</time> by <a rel="author">Daniel Fuglevič</a></address>
      <p>Komu by standardní Audi A8 nestačilo, rád by trochu síly a rychlosti navíc, především v režii osmiválce, nyní už má k dispozici rovněž výkonnější variantu S8. Právě motorizace zde asi funguje jako hlavní tahák, jelikož pod kapotou S8 najdete standardně <b>osmiválec o objemu čtyř litrů</b> dopovaný dvěma turbodmychadly, který je ke všemu doplněn o 48V mild-hybridní systém. Výsledkem je výkon <b>420 kW (571 koní)</b> a točivý moment <b>800 N.m</b>.</p>
      <p>Další technika S8 nepřekvapí. Osmistupňová automatická převodovka, pohon všech kol quattro, systém řízení kol zadní nápravy a standardně i aktivní vzduchový podvozek s funkcí prediktivního nastavení pro každé kolo zvlášť, například v závislosti na detekci rozbité cesty před vozem, pro kterou systém příhodně upraví charakteristiku odpružení vozu. Chytrý podvozek zvládá auto naklánět i do zatáček pro zajištění co nejstabilnějšího průjezdu.</p>
      <related>
        <a href="https://www.autorevue.cz/audi-rs-6-avant-2020-cena-v-cr-vybava-priplatky-technicka-data"/>
      </related>
      <p>S nejnovější technikou v základu není překvapením, že cena startuje na <b>3.493.900 Kč</b>. Tedy o rovných 874.000 Kč výš než standardní A8 55 TFSI s benzinovým šestiválcem pod kapotou. „Esku“ samozřejmě nechybí ani paket agresivnějších nárazníků, čtveřice výfukových koncovek, 20palcová S kola a silnější brzdová soustava.</p>
      <p>Standardně ale S8 dostává i dvojitá akustická skla, světlomety HD Matrix LED, černý lak karoserie Brilliant, kožené čalounění (výběr ze tří odstínů), rozsáhlý balíček asistenčních a bezpečnostních systémů, kamerový systém s rozsahem 360 stupňů a 3D zobrazením vozu, prémiový audiosystém B&amp;O se 17 reproduktory a 3D ozvučením nebo čtyřzónovou klimatizaci.</p>
      <related>
        <a href="https://www.autorevue.cz/audi-r8-rwd-supersport-prijizdi-i-jako-zadokolka-je-levnejsi-a-nejde-o-specialni-verzi"/>
      </related>
      <p>Metalízy jsou příplatkem 32.200 Kč a k dispozici je i vzorník lakování Audi Exclusive od 89.800 Kč. Za zmínku pak stojí panoramatické střešní okno (46.600 Kč), systém nočního vidění (66.700 Kč), head-up displej (40.300 Kč), zatmavená skla (14.200 Kč) nebo klasicky jeden z nejdražších příplatků, karbon-keramické brzdy (246.400 Kč).</p>
      <table>
        <tr>
          <th colspan="2">Audi S8 – Technické údaje a české ceny</th>
        </tr>
        <tr>
          <td>
            <b>Motor</b>
          </td>
          <td align="center">
            <b>TFSI quattro (MHEV)</b>
          </td>
        </tr>
        <tr>
          <td>
            <b>Zdvihový objem [cm<sup>3</sup>]</b>
          </td>
          <td align="center">3996</td>
        </tr>
        <tr>
          <td>
            <b>Válce/ventily</b>
          </td>
          <td align="center">8/4</td>
        </tr>
        <tr>
          <td>
            <b>Převodovka</b>
          </td>
          <td align="center">8A</td>
        </tr>
        <tr>
          <td>
            <b>Výkon [kW/min]</b>
          </td>
          <td align="center">420/6000</td>
        </tr>
        <tr>
          <td>
            <b>Točivý moment [Nm/min]</b>
          </td>
          <td align="center">800/2000-4500</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">3,8</td>
        </tr>
        <tr>
          <td>
            <b>Maximální rychlost [km/h]</b>
          </td>
          <td align="center">250</td>
        </tr>
        <tr>
          <td>
            <b>Pohotovostní hmotnost [kg]</b>
          </td>
          <td align="center">2305</td>
        </tr>
        <tr>
          <td>
            <b>Spotřeba paliva [l/100 km]</b>
          </td>
          <td align="center">11,3</td>
        </tr>
        <tr>
          <td>
            <b>Základní cena </b>
            <b>[Kč]</b>
          </td>
          <td align="center">
            <b>3.493.900</b>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://f1sport.auto.cz/clanek/v-unoru-do-prahy-dorazi-romain-grosjean"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/hyundai-i30-1-4i-a-i20-1-25i-kdyz-mate-limit-tri-sta-132150"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/skoda-superb-1-generace-dobovy-cenik-2002"/>
      </related>
    </article>
  </body>
</html>