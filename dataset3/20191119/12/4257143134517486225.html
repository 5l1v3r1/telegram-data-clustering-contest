<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/19/doppingbotrany-a-roman-valogatottnal"/>
    <meta property="og:site_name" content="infostart"/>
    <meta property="article:published_time" content="2019-11-19T12:07:00+00:00"/>
    <meta property="og:title" content="Doppingbotrány a román válogatottnál"/>
    <meta property="og:description" content="Doppingolással gyanúsít a román Nemzeti Doppingellenes Ügynökség három román kézilabdázót, aki tagja a Japánban tartandó olimpiai kvalifikációs világbajnokságon a magyarokkal egy csoportban szereplő román válogatott keretének."/>
  </head>
  <body>
    <article>
      <h1>Doppingbotrány a román válogatottnál</h1>
      <address><time datetime="2019-11-19T12:07:00+00:00">19 Nov 2019, 12:07</time> by <a rel="author">Infostart / MTI</a></address>
      <h3>Doppingolással gyanúsít a román Nemzeti Doppingellenes Ügynökség három román kézilabdázót, aki tagja a Japánban tartandó olimpiai kvalifikációs világbajnokságon a magyarokkal egy csoportban szereplő román válogatott keretének.</h3>
      <p>A hírről beszámolt kedden a Gazeta Sporturilor című sportújság, amely úgy tudja, hogy a szervezet a Corona Brasov három játékosát értesítette a gyanúról, mivel</p>
      <blockquote>egy intravénás lézerkezelésen vettek részt, amit tilt a Nemzetközi Doppingellenes Ügynökség (WADA) szabályzata.</blockquote>
      <p>A román keret alapembereinek számító Bianca Baziluról és Cristina Lasloról, valamint a 20 éves Daria Bucurról van szó. A román média úgy tudja, hogy a doppingellenőrök két-három héttel ezelőtt szálltak ki a brassói csapat edzésére, mivel feljelentést kaptak, hogy a játékosok tiltott kezeléshez folyamodtak. Az intravénás lézeres kezelés egyebek mellett lehetővé teszi a gyorsabb felépülést a különböző sérülésekből.</p>
      <p>A válogatott tagjai hétfőn este részt vettek egy ünnepi vacsorán, amelyet Alexandru Dedu, a Román Kézilabda Szövetség elnöke adott a világbajnokságra készülő román válogatott tagjai tiszteletére. A román média értesülései szerint a vacsorán valamennyi játékos jelen volt. Dedu a román médiának elmondta, hogy a gyanúsított kerettagok egyelőre ártatlanok, amíg le nem zárul a vizsgálat ellenük, gyanúsítottként kell megjelenniük meghallgatáson a doppingellenes szervek előtt.</p>
      <p>A román sportvezető közölte,</p>
      <blockquote>még nem döntöttek, hogy a három játékos szerdán elutazik-e Japánba a keret többi tagjával együtt.</blockquote>
      <p>Az ügy nagy dilemma elé állítja a román szakszövetséget, emlékeztetnek a lapok, hiszen amennyiben utólag bebizonyosodik róluk, hogy vétséget követtek el, törölhetik a román válogatottnak a vb-n elért eredményét.</p>
      <p>A Pro Sport című portál emlékeztet, hogy a gyanú az egész erdélyi csapatra rávetül, amely négy játékost ad a román válogatottnak, és még ketten tagjai a bő keretnek. A szakportál szerint amennyiben az a döntés születik, hogy a brassói játékosok nem utaznak Japánba, Tomas Ryde szövetségi kapitánynak igen korlátozott lehetőségei maradnak a kimaradók pótlására.</p>
      <p>
        <i>Nyitókép: pixabay</i>
      </p>
    </article>
  </body>
</html>