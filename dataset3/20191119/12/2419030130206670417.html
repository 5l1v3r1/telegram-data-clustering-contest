<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191119/easyjet-belast-vliegtuigbrandstof/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-19T12:46:16+00:00"/>
    <meta property="og:title" content="Easyjet: belast vliegtuigbrandstof"/>
    <meta property="og:description" content="AMSTERDAM (ANP) - De Nederlandse regering zou geen vliegtaks moeten instellen, maar een belasting op vliegtuigbrandstof. Op die manier wordt vervuiling aangepakt waar het ontstaat, meent William Vet, de baas van de Nederlandse tak van luchtvaartmaatschappij easyJet."/>
  </head>
  <body>
    <article>
      <h1>Easyjet: belast vliegtuigbrandstof</h1>
      <address><time datetime="2019-11-19T12:46:16+00:00">19 Nov 2019, 12:46</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Nederlandse regering zou geen vliegtaks moeten instellen, maar een belasting op vliegtuigbrandstof. Op die manier wordt vervuiling aangepakt waar het ontstaat, meent William Vet, de baas van de Nederlandse tak van luchtvaartmaatschappij easyJet.</b>
      </p>
      <p>Bij de vliegtaks zoals Nederland die wil invoeren worden de lasten gedragen door reizigers. “Maar in Nederland overstappende reizigers tellen niet mee. En ook vrachtvluchten betalen niets”, legt Vet uit.</p>
      <p>Door een belasting op kerosine betalen vliegtuigmaatschappijen die zuiniger vliegtuigen gebruiken relatief minder dan maatschappijen die kerosineslurpende kisten gebruiken. “Dan is er een reden om te zorgen voor minder verbruik en uitstoot.” De opbrengst van de belasting moet wat Vet betreft wel in vergroening van de luchtvaart worden gestoken.</p>
      <p>Overigens wijst Vet ook op het Single European Sky-verdrag dat wat hem betreft snel ingevoerd moet worden. Met dat verdrag worden de verschillende luchtruimen in Europa aan elkaar gekoppeld en dan kunnen vliegtuigen veel directere routes nemen naar hun bestemming. “Dat scheelt procenten uitstoot.”</p>
    </article>
  </body>
</html>