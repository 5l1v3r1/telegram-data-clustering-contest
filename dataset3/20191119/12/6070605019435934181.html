<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/fred-temps-19-novembre-2019_0_2346965360.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T12:29:00+00:00"/>
    <meta property="og:title" content="La méteo en 1 minut: noves pluges a la vista"/>
    <meta property="og:description" content="Aquesta nit encara serà molt d'hivern però el fred marxarà aviat"/>
  </head>
  <body>
    <article>
      <h1>La méteo en 1 minut: noves pluges a la vista</h1>
      <h2>Aquesta nit encara serà molt d'hivern però el fred marxarà aviat</h2>
      <address>
        <time datetime="2019-11-19T12:29:00+00:00">19 Nov 2019, 12:29</time>
      </address>
      <p>El fred s'ha reactivat com esperàvem. Aquesta matinada han reaparegut moltes de les glaçades que ahir van desaparèixer. Aquestes són algunes de les temperatures mínimes d'aquest matí (en ºC):</p>
      <ul>
        <li>Das, -9</li>
        <li>Puigcerdà, -7</li>
        <li>el Pont de Suert, -6</li>
        <li>Vielha, -5</li>
        <li>la Seu d'Urgell, -5</li>
        <li>Olot, -4</li>
        <li>Girona, -4</li>
        <li>Vic, -2</li>
        <li>Sant Pere Pescador, -2</li>
        <li>Lleida, -2</li>
        <li>Manresa, -1</li>
        <li>Berga, -1</li>
        <li>Falset, 0</li>
        <li>Sabadell (Parc Agrari), 0</li>
        <li>Tarragona, 5</li>
        <li>Barcelona, 6</li>
      </ul>
      <p>En alguns casos és el matí més fred de la tardor fins ara. A l'escola d'enginyeria agrària de Lleida, per exemple, la mínima de -1,4º d'avui és la més baixa des del 17 de febrer, i a Girona els -3,6 graus de mínima també són el valor més baix des del mes de febrer. A Das no es baixava fins als -9 graus des del 31 de gener. Al migdia avui també serà un dia més d'hivern que ahir dilluns. La temperatura màxima es mourà entre els 8 i els 13 graus tot i que els núvols seran escassos.</p>
      <figure>
        <a href="https://www.ara.cat/2019/11/19/societat/meteo/Temperatura-maxima-prevista-avui_2346975371_67485306_567x457.png">
          <img src="https://www.ara.cat/2019/11/19/societat/meteo/Temperatura-maxima-prevista-avui_2346975371_67485306_567x457.png"/>
        </a>
        <figcaption>Temperatura màxima prevista per avui</figcaption>
      </figure>
      <p>Els pròxims dies arribaran sistemes frontals que faran que el cel sigui més variable, però estem pendents sobretot de la borrasca que ens visitarà entre divendres i dissabte. Els models de previsió s'estan alineant: avui dibuixen ja amb força certesa una tongada de pluges i nevades que entre divendres a la tarda i dissabte al migdia regaria gairebé totes les comarques i podria deixar precipitacions de més de 20 o 30 l/m2 en molts indrets.</p>
      <figure>
        <a href="https://www.ara.cat/2019/11/19/societat/meteo/Acumulacions-precipitacio-previstes-divendres_2346975370_67485228_630x486.png">
          <img src="https://www.ara.cat/2019/11/19/societat/meteo/Acumulacions-precipitacio-previstes-divendres_2346975370_67485228_630x486.png"/>
        </a>
        <figcaption>Acumulacions de precipitació previstes per divendres</figcaption>
      </figure>
      <p>La borrasca arribaria al seu punt màxim entre divendres a la tarda i la nit, però és possible que en comarques de Girona i, en general, de la meitat est encara hi plogui durant unes quantes hores de dissabte. La cota de neu pujarà, i segurament la majoria de precipitacions d'aquesta borrasca cauran amb una cota de neu d'entre 1.500 i 2.000 metres. Ja no nevarà al fons de les valls.</p>
      <p>Abans de tot això ja podria ploure tímidament en algunes comarques. Entre demà a la tarda i dijous al matí es podrien escapar algunes pluges més minses a la costa i al prelitoral, sobretot entre la costa central i el sud de la Costa Brava.</p>
      <figure>
        <a href="https://www.ara.cat/2019/11/19/societat/meteo/Acumulacions-precipitacio-previstes-dema_2346975369_67485150_630x486.png">
          <img src="https://www.ara.cat/2019/11/19/societat/meteo/Acumulacions-precipitacio-previstes-dema_2346975369_67485150_630x486.png"/>
        </a>
        <figcaption>Acumulacions de precipitació previstes per demà</figcaption>
      </figure>
      <p>Pel que fa a la temperatura, sembla que anem cap a un tram final de mes amb temperatures força més suaus. El fred marxarà lentament, les pròximes nits encara glaçarà en moltes comarques i al migdia la temperatura començarà a pujar a poc a poc. La borrasca del cap de setmana servirà perquè hi hagi un canvi de masses d'aire, però segurament no serà fins diumenge o dilluns que es notarà una pujada clara de la temperatura. Les glaçades i el fred nocturn desapareixeran ja entre dijous i divendres, però el vent, els núvols i la pluja faran que de dia la pujada del termòmetre no es noti tan clarament fins al final del cap de setmana.</p>
    </article>
  </body>
</html>