<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622308/%D8%AF%D8%B3%D8%AA%DA%AF%DB%8C%D8%B1%DB%8C-%D9%87%DA%A9%D8%B1-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T12:25:00+00:00"/>
    <meta property="og:title" content="دستگیری هکر اینستاگرام شهروندان در مازندران"/>
    <meta property="og:description" content="رئیس پلیس فتا استان مازندران از دستگیری هکر حرفه ای و سابقه دار که با هک صفحات شخصی شهروندان در اینستاگرام ۵ میلیارد ریال به جیب زد، خبر داد."/>
  </head>
  <body>
    <article>
      <h1>دستگیری هکر اینستاگرام شهروندان در مازندران</h1>
      <address>
        <time datetime="2019-11-19T12:25:00+00:00">19 Nov 2019, 12:25</time>
      </address>
      <p>
        <i>رئیس پلیس فتا استان مازندران از دستگیری هکر حرفه ای و سابقه دار که با هک صفحات شخصی شهروندان در اینستاگرام ۵ میلیارد ریال به جیب زد، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ حسن محمدنژاد در تشریح این خبر گفت: در پی مراجعه ۳ شهروند به پلیس فتا و طرح شکایتی مبنی بر هک صفحات شخصی اینستاگرام و در پی آن ارسال لینک جعلی بانک به فالوورهای آنان به منظور خرید جزوه و برداشت از حساب بانکی آنان موضوع در دستور کار پلیس قرار گرفت.</p>
      <p>وی تصریح کرد: با انجام اقدامات اطلاعاتی و تحقیقات پلیسی و بررسی شیوه و شگرد وقوع جرم، رد یکی از متهمان و هکر های سابقه دار در این حوزه شناسایی شد.</p>
      <p>رئیس پلیس فضای تولید و تبادل اطلاعات فرماندهی انتظامی مازندران، گفت: کارآگاهان و کارشناسان پلیس فتا در ادامه تحقیقات دریافتند، متهم برای فرار از دست قانون و عدم شناسایی، محل زندگی خود را ترک و به شهرهای مرکزی کشور متواری شده است.</p>
      <p>سرهنگ محمدنژاد، خاطر نشان کرد: با انجام اقدامات اطلاعاتی محل اختفاء متهم شناسایی و با هماهنگی مرجع قضائی وی در عملیاتی ضربتی و غافلگیرانه دستگیر شد.</p>
      <p>رئیس پلیس فتا مازندران با بیان اینکه در بازرسی از مخفیگاه متهم ۳۸۰ میلیون ریال وجه نقد به همراه ۱۲۰ عدد سیم کارت و ۶۴۴ کارت بانکی کشف شد تصریح کرد: متهم در تحقیقات انجام شده به بزه انتسابی و برداشت غیر مجاز از حساب بانکی شهروندان به ارزش ۵ میلیارد ریال اقرار کرد.</p>
      <p>سرهنگ محمدنژاد به کاربران شبکه های اجتماعی توصیه کرد: قبل از استفاده از اپلیکیشن ها بایستی نحوه ارتقاء امنیت آنها را فرا گرفته تا در دام اینگونه مجرمان قرار نگیرند.</p>
    </article>
  </body>
</html>