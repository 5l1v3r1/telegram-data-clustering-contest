<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-minoborony-zvit/30280256.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T12:08:49+00:00"/>
    <meta property="og:title" content="Бойовики обстріляли сили ЗСУ в районі Залізного – Міноборони"/>
    <meta property="og:description" content="Від початку дня, 19 листопада на Донбасі зафіксовано один випадок порушення режиму припинення вогню. Про це повідомили у Міністерстві оборони України «Станом на 12:30 сьогодні, 19 листопада, маємо 1"/>
  </head>
  <body>
    <article>
      <h1>Бойовики обстріляли сили ЗСУ в районі Залізного – Міноборони</h1>
      <address>
        <time datetime="2019-11-19T12:08:49+00:00">19 Nov 2019, 12:08</time>
      </address>
      <p>Від початку дня, 19 листопада на Донбасі зафіксовано один випадок порушення режиму припинення вогню. Про це повідомили у Міністерстві оборони України</p>
      <p>«Станом на 12:30 сьогодні, 19 листопада, маємо 1 факт ведення вогню російсько-окупаційними військами на Луганському напрямку. Після 9-ї години противник з ручних протитанкових гранатометів 20 хвилин обстрілював опорні пункти підрозділів Об’єднаних сил, обладнані у районі Залізного», – мовиться у повідомленні.</p>
      <p>У Міноборони зазначили, що втрат з боку ЗСУ немає.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 грудня 2018 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/29743577.html">загинули</a> від 12 тисяч 800 до 13 тисяч людей.</p>
    </article>
  </body>
</html>