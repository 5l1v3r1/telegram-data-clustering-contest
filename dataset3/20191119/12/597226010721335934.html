<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10082030-vinuvatcyam-smertelnogo-rozboyu-na-poltavschin-vinesli-virok.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-19T12:31:00+00:00"/>
    <meta property="og:title" content="Винуватцям смертельного розбою на Полтавщині винесли вирок"/>
    <meta property="og:description" content="Трьом засудженим присудили по 13, 12 та 11 років тюрми  Апеляційний суд Полтавської області залишив у силі вирок Лубенського міськрайонного суду щодо 3 осіб, засуджених за розбій. Подробиці злочину"/>
  </head>
  <body>
    <article>
      <h1>Винуватцям смертельного розбою на Полтавщині винесли вирок</h1>
      <address><time datetime="2019-11-19T12:31:00+00:00">19 Nov 2019, 12:31</time> by <a rel="author">Євгенія Каблучка</a></address>
      <p>
        <b>Трьом засудженим присудили по 13, 12 та 11 років тюрми</b>
      </p>
      <p>Апеляційний суд Полтавської області залишив у силі вирок Лубенського міськрайонного суду щодо 3 осіб, засуджених за розбій.</p>
      <p>Подробиці злочину описує пресслужба прокуратури Полтавської області. Напад стався в ніч на 2 червня 2015 року. Двоє чоловіків з масками на обличчях пошкодили ножем віконну раму і вдерлися до будинку 71-річної жительки села Новаки Лубенського району. Злочинці скинули з дивана пенсіонерку, побили її, від чого та втратила свідомість.</p>
      <p>Один із нападників впустив у будинок через вхідні двері спільницю. Усі троє почали нишпорити помешканням. Згодом злочинці почули, що потерпіла опритомніла та застогнала. Один із зловмисників вдарив її ще кілька разів. Від отриманих травм остання померла.</p>
      <p>Нападники знайшли у гаманці жінки 500 гривень, потім зірвали з бездиханного тіла золотий ланцюжок із кулоном, з вуха – сережку. А наостанок з мобільного телефону померлої надіслали її рідній сестрі sms-повідомлення: «Визовіть скору».</p>
      <p>Усі троє засуджені за ч. 2 ст. 121 (умисне тяжке тілесне ушкодження, вчинене групою осіб, що спричинило смерть потерпілого) та ч. 4 ст. 187 (розбій, вчинений за попередньою змовою групою осіб, поєднаний з проникненням у житло, із заподіянням тяжких тілесних ушкоджень) Кримінального кодексу України до 13, 12 та 11 років позбавлення волі.</p>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>