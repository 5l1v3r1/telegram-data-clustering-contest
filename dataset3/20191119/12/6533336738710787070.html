<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/come-dago-anticipato-grillo-sta-dare-altro-scossone-m5s-ed-219429.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T12:00:00+00:00"/>
    <meta property="og:title" content="Come dago-anticipato, grillo sta per dare un altro scossone al m5s, ed"/>
    <meta property="og:description" content="     EMILIA ADDIO! - GRILLO OSSERVA DA LONTANO IL DISSOLVIMENTO DEI 5 STELLE. PENSA DI INVIARE UNO DEI SUOI ''MESSAGGI'' ANCHE SE È RASSEGNATO: LA LEADERSHIP DI DI MAIO È IN CRISI, ANCHE PERCHÉ IL MINISTRO DEGLI ESTERI NON HA IL TEMPO DI FARE IL CAPO"/>
  </head>
  <body>
    <article>
      <h1>Come dago-anticipato, grillo sta per dare un altro scossone al m5s, ed</h1>
      <address>
        <time datetime="2019-11-19T12:00:00+00:00">19 Nov 2019, 12:00</time>
      </address>
      <hr/>
      <p>
        <b>EMILIA ADDIO! - GRILLO OSSERVA DA LONTANO IL DISSOLVIMENTO DEI 5 STELLE. PENSA DI INVIARE UNO DEI SUOI ''MESSAGGI'' ANCHE SE È RASSEGNATO: LA LEADERSHIP DI DI MAIO È IN CRISI, ANCHE PERCHÉ IL MINISTRO DEGLI ESTERI NON HA IL TEMPO DI FARE IL CAPO POLITICO DI UN PARTITO</b>
      </p>
      <p>
        <b>13 novembre 2019</b>
      </p>
      <p>
        <a href="https://m.dagospia.com/grillo-osserva-da-lontano-il-dissolvimento-dei-5-stelle-di-maio-in-difficolta-ma-non-ci-sono-alter-218950">https://m.dagospia.com/grillo-osserva-da-lontano-il-dissolvimento-dei-5-stelle-di-maio-in-difficolta-ma-non-ci-sono-alter-218950</a>
      </p>
      <p>
        <b>Lorenzo Giarelli per il “Fatto quotidiano”</b>
      </p>
      <figure>
        <a href="https://www.dagospia.com/mediagallery/Dago_fotogallery-255854/1224462.htm">
          <img src="https://cdn-static.dagospia.com/img/foto/10-2019/beppe-grillo-di-maio-napoli-1224462.jpg"/>
        </a>
        <figcaption>BEPPE GRILLO DI MAIO NAPOLI</figcaption>
      </figure>
      <p>Il passo di lato è realtà da tempo.</p>
      <p>Eppure, anche se non è più la voce ufficiale del Movimento, il blog di Beppe Grillo può ancora regolare umori e temi all' interno della scalcinata truppa dei 5 Stelle, alle prese con dissidi interni, accuse dei fuoriusciti e una ormai sterminata trattativa sui nuovi capigruppo.</p>
      <p>Chi ha sentito "l' Elevato" riferisce un certo sconcerto per il marasma di queste settimane, tanto che nei prossimi giorni Grillo potrebbe intervenire in prima persona per richiamare i suoi alla compattezza in vista anche dei prossimi appuntamento elettorali - a gennaio ci sono le Regionali in Emilia-Romagna e in Calabria - che non possono trasformarsi in una roulette russa per il governo. Come già avvenuto quest' estate, quando fu proprio Grillo a sdoganare l' alleanza con il Pd e a rifiutare le elezioni anticipate, potrebbe allora essere il blog a mettere ordine, irrobustendo in un colpo solo sia il fronte interno dei 5 Stelle sia la salute dell' esecutivo.</p>
      <figure>
        <a href="https://www.dagospia.com/mediagallery/Dago_fotogallery-255854/1165309.htm">
          <img src="https://cdn-static.dagospia.com/img/foto/05-2019/grillo-e-di-maio-1165309.jpg"/>
        </a>
        <figcaption>Grillo e Di Maio</figcaption>
      </figure>
      <p>Nel frattempo, è proprio sul suo sito che Grillo lascia spazio a progetti a ben più lungo termine. L' idea gli gira in testa da un po', ma adesso il fondatore del Movimento la ripropone forte di un caso concreto nel Nord Europa: può esistere un parlamento - o almeno una Camera - formato soltanto da persone estratte a sorte? Grillo è convinto di sì, pubblica il post a suo nome (abbandonando la dicitura "Beppe Grillo e il suo neurologo", dopo la scomparsa improvvisa dell' amico medico Marco Sarà) e cita l' esempio di Eupen-Malmedy, regione del Belgio al confine con la Germania che da settembre sta sperimentando un consiglio di cittadini formato da 24 membri scelti in maniera casuale e in carica per 18 mesi.</p>
      <figure>
        <a href="https://www.dagospia.com/mediagallery/Dago_fotogallery-255854/1067436.htm">
          <img src="https://cdn-static.dagospia.com/img/foto/10-2018/grillo-commenta-di-maio-sulla-copertina-di-forbes-1067436.jpg"/>
        </a>
        <figcaption>GRILLO COMMENTA DI MAIO SULLA COPERTINA DI FORBES</figcaption>
      </figure>
      <p>Tra i loro compiti, quello di riunirsi e redigere proposte che il Parlamento degli eletti sarà obbligato a discutere. A fianco del consiglio dei cittadini c' è poi l' assembla dei cittadini, che invece è composta da un massimo di 50 persone - anche qui, scelte a caso nel rispetto delle quote di genere, di età e di istruzione - che resta in carica molto meno tempo e si concentra su singoli temi, fornendo poi suggerimenti al Consiglio. La partecipazione è aperta a tutti i cittadini con più di diciassette anni e non è obbligatoria, funzionando in maniera molto più snella rispetto alle Camere degli eletti, tanto che l' unico compenso previsto è un gettone per ogni seduta.</p>
      <p>Un modello che a Grillo piace fin da quando restò affascinato dal suo ispiratore, ovvero lo storico belga David Van Reybrouck.</p>
      <p>Qualche anno fa Van Reybrouck ha pubblicato l' emblematico Contro le elezioni - Perché votare non è più democratico, teorizzando come la democrazia rappresentativa fosse ormai un' illusione di libertà che si esaurisce il giorno stesso delle elezioni. Da lì la proposta radicale, ovvero abolire il voto e affidarsi al sorteggio, in modo da responsabilizzare i cittadini, favorirne il senso civico e aumentare la partecipazione della società al processo decisionale.</p>
      <figure>
        <a href="https://www.dagospia.com/mediagallery/Dago_fotogallery-255854/1203742.htm">
          <img src="https://cdn-static.dagospia.com/img/foto/08-2019/beppe-grillo-giuseppe-conte-luigi-di-maio-1203742.jpg"/>
        </a>
        <figcaption>BEPPE GRILLO GIUSEPPE CONTE LUIGI DI MAIO</figcaption>
      </figure>
      <p>Parole e musica fatte proprie da Grillo: "Sembra assurdo, ma pensateci un attimo. La selezione dovrebbe essere equa e rappresentativa del Paese". E ancora: "Mentre le istituzioni della democrazia liberale occidentale si sbriciolano (vedi Brexit) potrebbe emergere come possibile rimedio la soluzione adottata da settembre nel Belgio orientale: un parlamento di cittadini selezionati a sorte".</p>
      <p>Il concetto, come detto, non compare adesso per la prima volta sul blog. Già nel giugno 2018 Grillo aveva citato il libro di Van Reybrouck, stuzzicato dall' idea oggi sperimentata - seppur in parte - in Belgio: "Se date alle persone la responsabilità, agiscono in modo responsabile. Non fraintendetemi, non dico che è perfetto. La domanda giusta è: funziona meglio? Per quanto mi riguarda, sì". Con tanto di proposta, come "primo passo", di una "seconda camera nel nostro Parlamento piena di persone scelte a caso", una sorta di "senato dei cittadini".</p>
      <p>E così un' antica battaglia diventa oggi ideale per Grillo per intervenire sulla politica e mettere di nuovo a fuoco l' identità del Movimento, dilaniata dai troppi scossoni. Evitando di buttare all' aria gli sforzi della scorsa estate.</p>
    </article>
  </body>
</html>