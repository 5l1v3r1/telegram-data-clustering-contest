<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-viriesu-kerlinga-izlase-pieveic-ari-lietuvu.d?id=51650215"/>
    <meta property="og:site_name" content="DELFI"/>
    <meta property="article:published_time" content="2019-11-19T12:04:52+00:00"/>
    <meta property="og:title" content="Latvijas vīriešu kērlinga izlase pieveic arī Lietuvu "/>
    <meta property="og:description" content="Latvijas vīriešu kērlinga izlase otrdien nodrošināja trešo panākumu Eiropas čempionātā, piektajā no septiņām apakšgrupas spēlēm spraigā cīņā ar rezultātu 5:4 pārspējot Lietuvas izlasi, ziņo Latvijas Kērlinga asociācija."/>
  </head>
  <body>
    <article>
      <h1>Latvijas vīriešu kērlinga izlase pieveic arī Lietuvu </h1>
      <address><time datetime="2019-11-19T12:04:52+00:00">19 Nov 2019, 12:04</time> by <a rel="author">DELFI Sports</a></address>
      <p>
        <b>Latvijas vīriešu kērlinga izlase otrdien nodrošināja trešo panākumu Eiropas čempionātā, piektajā no septiņām apakšgrupas spēlēm spraigā cīņā ar rezultātu 5:4 pārspējot Lietuvas izlasi, ziņo Latvijas Kērlinga asociācija.</b>
      </p>
      <p>Abas komandas līdz pat piektajam endam neļāva pretiniekam paņemt vairāk par punktu endā (2:2), bet, pārtraukumā ejot, Latvijas pretiniekiem izdevās nozagt punktu, izvirzoties vadībā ar 3:2.</p>
      <p>Tomēr jau pēc sestā enda vadību ar 4:3 pārņēma Latvijas izlase. Pēc diviem "nonullētiem" endiem lietuvieši tika tikai pie viena punkta un izlīdzināja rezultātu 4:4.</p>
      <p>Pēdējā endā ar pēdējo akmeni mūsu izlase izcīnīja vajadzīgo uzvaras punktu 5:4 un trešo uzvaru apakšgrupā.</p>
      <p>Paralēli Baltijas valstu cīņai Izraēla izrādīja lielu pretestību Francijai, lai iegūtu pirmo uzvaru šajā čempionātā. Tomēr viņiem ekstra endā ar savu pēdējo akmeni neizdevās iegūt punktu, lai uzvarētu, piekāpjoties ar 7:8.</p>
      <p>Eiropas kērlinga čempionāts A un B divīzijā norisinās Helsingborgā, Zviedrijā (16. - 23. novembris). Latvijas vīriešu izlase savas cīņas aizvada B divīzijas B apakšgrupā, kur astoņu komandu starpā tiks noskaidrotas tās, kuras turpinās cīņu par B divīzijas goda pjedestālu un vietu pasaules čempionāta kvalifikācijas turnīrā Somijā.</p>
      <p>Latvijas valstsvienība B apakšgrupā pagaidām ieņem dalītu trešo vietu, bet trešdien tai jātiekas ar Polijas un Austrijas izlasēm.</p>
      <p><b>Latvijas vīriešu izlases sastāvs:</b> Mārtiņš Trukšāns (skips), Jānis Klīve, Arnis Veidemanis, Sandris Buholcs, Jānis Rudzītis, treneris Erkki Lills.</p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/others/latvijas-kerlingisti-tiek-pie-otras-uzvaras-eiropas-cempionata.d?id=51648955"/>
      </related>
    </article>
  </body>
</html>