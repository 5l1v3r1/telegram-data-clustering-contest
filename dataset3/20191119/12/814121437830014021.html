<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271237/wielka-brytania-wsrod-kobiet-ktore-przeszly-co-najmniej-szesc-aborcji-sa-nastolatki.html"/>
    <meta property="og:site_name" content="Wprost"/>
    <meta property="article:published_time" content="2019-11-19T12:28:00+00:00"/>
    <meta property="og:title" content="Wielka Brytania. Wśród kobiet, które przeszły co najmniej sześć aborcji, są nastolatki"/>
    <meta property="og:description" content="Opublikowano dane dotyczące zabiegów przerywania ciąży przeprowadzanych na terenie Wielkiej Brytanii. Wynika z nich, że w ubiegłym roku 718 kobiet zdecydowało się na co najmniej szóstą aborcję w życiu. Wśród nich są także nastolatki."/>
  </head>
  <body>
    <article>
      <h1>Wielka Brytania. Wśród kobiet, które przeszły co najmniej sześć aborcji, są nastolatki</h1>
      <address>
        <time datetime="2019-11-19T12:28:00+00:00">19 Nov 2019, 12:28</time>
      </address>
      <p>
        <b>Opublikowano dane dotyczące zabiegów przerywania ciąży przeprowadzanych na terenie Wielkiej Brytanii. Wynika z nich, że w ubiegłym roku 718 kobiet zdecydowało się na co najmniej szóstą aborcję w życiu. Wśród nich są także nastolatki.</b>
      </p>
      <p>O liczbach, które aktywiści ruchów pro-life nazwali „wyjątkowo niepokojącymi”, poinformował Sky News. Dane zebrane z Anglii, Walii oraz Szkocji wskazują na to, że w 2018 roku 718 kobiet przeszło zabieg przerywania ciąży, który był co najmniej szóstym w ich życiu. W tym gronie znalazło się pięć nastolatek. Jak wskazują analitycy, jest to wzrost o ponad jedną czwartą w skali dwóch ostatnich lat. Zdaniem obrońców prawa do życia od poczęcia do naturalnej śmierci, takie dane to wynik niedawnych zmian regulacji zezwalających na przyjmowanie tabletek poronnych w domu, zamiast w klinice, w przypadku drugiej aborcji.</p>
      <p>
        <b>Szczegółowe liczby opublikował Departament Zdrowia Anglii i Walii oraz szkocki NHS (system służby zdrowia – przyp.red.). Wszystkie dane dotyczą 2018 roku:</b>
      </p>
      <ul>
        <li>143 kobiety przeprowadziły aborcję, która była co najmniej ósmym zabiegiem tego typu w ich życiu.</li>
        <li>172 kobiety poddały się siódmej aborcji w życiu.</li>
        <li>1298 kobiet, w tym pięć nastolatek, przeprowadziło piątą aborcję w życiu</li>
        <li>4389 kobiet przeszło zabieg przerywania ciąży, który był czwartym w ich życiu. W tym gronie znalazły się 23 nastolatki.</li>
        <li>Ogólnie na terenie Wielkiej Brytanii przeprowadzono 84258 aborcji, a w tej grupie były 3332 nastolatki.</li>
      </ul>
      <p>Komentując te wyniki Antonia Tully z Towarzystwa Ochrony Nienarodzonych Dzieci stwierdziła, że „kobieta starająca się o siódmą czy ósmą aborcję łatwo mogłaby znaleźć się w sytuacji, kiedy to jest wielokrotnie nakłaniana do zabiegu”. Dodała, że alarmujący jest fakt, iż nastolatki kilkukrotnie poddają się zabiegowi. – To ogromna zdrada bezbronnych kobiet i dziewcząt, które potrzebują pomocy, a nie aborcji – podsumowała.</p>
      <related>
        <h4>Czytaj także:</h4>
        <a href="https://www.wprost.pl/kraj/10269392/abp-gadecki-w-oswiadczeniu-aborcja-ze-wzgledu-na-ryzyko-choroby-dziecka-to-dyskryminacja.html"/>
      </related>
      <footer>Źródło: Sky News</footer>
    </article>
  </body>
</html>