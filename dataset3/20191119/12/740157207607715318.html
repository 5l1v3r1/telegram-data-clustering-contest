<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/szkoly-czyste-powietrze-komunikacja-w-expose-premiera-mateusza-morawieckiego,135177.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T12:02:00+00:00"/>
    <meta property="og:title" content="Szkoły, czyste powietrze, komunikacja w expose premiera Mateusza Morawieckiego"/>
    <meta property="og:description" content="Dziś (19 listopada) premier Mateusz Morawicki wygłosił w Sejmie expose, w którym podał główne kierunki działań nowego rządu."/>
  </head>
  <body>
    <article>
      <h1>Szkoły, czyste powietrze, komunikacja w expose premiera Mateusza Morawieckiego</h1>
      <address><time datetime="2019-11-19T12:02:00+00:00">19 Nov 2019, 12:02</time> by <a rel="author">aw/pap  </a></address>
      <h4>Dziś (19 listopada) premier Mateusz Morawicki wygłosił w Sejmie expose, w którym podał główne kierunki działań nowego rządu.</h4>
      <hr/>
      <ul>
        <li>
          <b>Polacy powierzyli PiS budowę nowoczesnego państwa dobrobytu - powiedział Mateusz Morawiecki. - Powierzyli nam rządy w niezwykłych czasach. Żyjemy w epoce przełomu – kontynuował.</b>
        </li>
        <li>
          <b>Wśród najważniejszych zapowiedzi znalazły się te dotyczące kontynuacji programów socjalnych oraz zwiększenia bezpieczeństwa na drogach.</b>
        </li>
        <li>
          <b>Nie zabrakło tematu edukacji i walki ze smogiem.</b>
        </li>
      </ul>
      <p>Premier w expose podkreślał, że rodzina musi pozostać fundamentem społeczeństwa.</p>
      <p>- Wiem, że dziś (rodzina - red.) jest traktowana jak przeżytek przez niektórych. Im głośniej mówi się o nowych modelach rodziny, tym bardziej pewne, że chodzi o mniejszościowe eksperymenty. Nie zgadzamy się, by wyjątki określały, co jest normą - mówił Morawiecki.</p>
      <figure>
        <iframe data-src="https://twitter.com/pisorgpl/status/1196740108902453249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Polska jest dziś bezpiecznym krajem, ale wyjątek to bezpieczeństwo na drogach - mówił premier Morawiecki, zapowiadając kolejny z priorytetów rządu - program bezpiecznej infrastruktury drogowej.</p>
      <p>- Piesi na przejściach będą mieli pierwszeństwo jeszcze przed wejściem na nie - wyliczał jego elementy premier.</p>
      <p>Zapowiedział również walkę z pijanymi kierowcami i zmiany w udostępnianiu buspasów dla innych pojazdów niż autobusy.</p>
      <p>
        <a href="https://www.wnp.pl/parlamentarny/ludzie/expose-premiera-mateusza-morawieckiego-i-glosowanie-nad-wotum-zaufania-dla-rzadu-live,43325.html">Pełną relację z przemówienia Mateusz Morawieckiego i debaty w Sejmie śledź tutaj</a>
      </p>
      <p>W expose premiera nie zabrakło tematu edukacji.</p>
      <p>- Uruchomimy składający się ze środków krajowych i unijnych program o wartości 2 mld zł, który sprawi, że polska szkoła będzie odpowiadała nie tylko potrzebom teraźniejszości, ale i przyszłości - mówił szef rządu, wskazując, że środki te będą mogły zostać przeznaczone np. na pomoce do nauk programowania, multimedialne tablice czy modernizację szkół.</p>
      <p>- W ciągu naszej kadencji przeprowadzimy wielką modernizację szkół. Nasz cel to co najmniej tysiąc zeroemisyjnych, samowystarczalnych energetycznie ekologicznych szkół - powiedział Morawiecki.</p>
      <p>Premier zadeklarował, że rząd już teraz inwestuje w oświatę. - Tylko w tym roku subwencję oświatową dla samorządów zwiększyliśmy o ponad 3,8 mld zł, podczas gdy poprzednicy PiS przez cztery lata zwiększyli te dotacje o 3,5 mld zł - zaznaczył.</p>
      <p>Zapowiedział też, że przeznaczy środki na wzrost wynagrodzeń dla nauczycieli "na przyszły rok, także od nowego roku szkolnego".</p>
      <p>Sporo miejsca w wystąpieniu premier poświęcił sprawom służby zdrowia.</p>
      <p>- Każdego dnia wystawiamy około miliona e-recept i zwolnień. Nasze hasło to od Polski papierowej do Polski cyfrowej - mówił premier.</p>
      <p>Podkreślił również, że Polacy po 40. roku życia mogą liczyć na pakiet badań i zadeklarował przeznaczenie niemal 1 mld zł na Centrum Onkologii oraz utworzenie funduszu modernizacji szpitali.</p>
      <p>- Zainwestujemy dziesiątki miliardów w największe polskie projekty. To m.in. przekop Mierzei Wiślanej, budowa Centralnego Portu Komunikacyjnego, Via Baltica, Via Carpatia, przekop tunelu do Świnoujścia, w końcu Baltic Pipe - wyliczał premier.</p>
      <p>Premier zapowiedział dalszy intensywny rozwój programu "Czyste powietrze".</p>
      <p>- Polacy mają prawo, żeby ich dzieci mogły oddychać czystym powietrzem. To nie jest temat prawicy ani lewicy - mówił. Zwrócił też uwagę na czysty transport.</p>
      <p>W zapowiedziach ekologicznych pojawiła się też mowa o ograniczeniu plastiku i systemie kaucyjnym za butelki plastikowe.</p>
      <p>- Odpowiedzialnie myśląc o środowisku walczymy, aby plastik nie zalał naszej planety. Wprowadzimy szereg programów redukujących zużycie plastiku - mówił Mateusz Morawiecki.</p>
      <figure>
        <iframe data-src="https://twitter.com/PremierRP/status/1196736293373448192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Premier w expose zapowiedział również budowę 200 tys. mieszkań w ramach programu "Mieszkanie Plus".</p>
      <p>W przemówieniu pojawił się też temat wsparcia sportu. - Zainwestujemy w kulturę aktywności fizycznej. Wesprzemy kluby sportowe w całej Polsce. Zainwestowaliśmy w 6 tys. obiektów sportowych i przez kolejne 4 lata jesteśmy gotowi na jeszcze więcej - zapowiedział premier.</p>
    </article>
  </body>
</html>