<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019111989601/giovedi-21-novembre-e-la-festa-dellalbero/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-19T12:20:37+00:00"/>
    <meta property="og:title" content="Giovedì 21 novembre è la Festa dell’Albero"/>
    <meta property="og:description" content="Giovedì 21 novembre si celebra la Festa dell’Albero, una ricorrenza istituita dalla Legge n.10 del 2013 dal titolo “Norme per lo sviluppo degli spazi"/>
  </head>
  <body>
    <article>
      <h1>Giovedì 21 novembre è la Festa dell’Albero</h1>
      <h2>visite guidate organizzate dal Campidoglio, mentre a Labaro verranno piantati nuovi alberi nel parco Colli d'Oro</h2>
      <address><time datetime="2019-11-19T12:20:37+00:00">19 Nov 2019, 12:20</time> by <a rel="author" href="https://www.vignaclarablog.it/author/gaia-azzali/" target="_blank">Gaia Azzali</a></address>
      <p><b>Giovedì 21 novembre</b> si celebra la Festa dell’Albero, una ricorrenza istituita dalla <a href="http://www.gazzettaufficiale.it/eli/id/2013/02/01/13G00031/sg">Legge n.10 del 2013</a> dal titolo “<i>Norme per lo sviluppo degli spazi verdi urbani</i>” che ha fissato nel 21 novembre di ogni anno la Giornata Nazionale degli Alberi con una serie di iniziative che Comuni, Università e Istituti Scolastici devono curare in collaborazione con il Corpo Forestale dello Stato.</p>
      <p>Obiettivo della ricorrenza è sensibilizzare l’opinione pubblica sull’importanza del patrimonio arboreo e boschivo e salvaguardare le molteplici tradizioni legate all’albero nella cultura italiana.</p>
      <p>La legge inoltre ribadisce un obbligo già esistente da 1992: ogni comune deve “<i>porre a dimora un albero per ogni neonato</i>”. E lo deve fare gratis entro sei mesi dalla nascita, dandone notizia formale ai genitori. Una norma però in gran parte rimasta disattesa.</p>
      <h3>Gli eventi del Campidoglio e del Municipio XV</h3>
      <p>A livello centrale, l’assessorato capitolino alle Politiche del verde ed il Dipartimento Tutela ambientale <b>giovedì 21</b> propongono un trekking urbano gratuito alla scoperta delle innumerevoli specie arboree custodite nei giardini e nelle vie del centro storico di Roma.</p>
      <p>L’itinerario verrà riproposto gratuitamente anche<b> sabato 23 </b>sempre con la guida esperta dei tecnici che condurranno i partecipanti attraverso alcuni giardini pubblici tra i più belli della Capitale.</p>
      <p><b>Il percorso avrà inizio alle 9,30 in piazza delle Finanze</b>, con appuntamento presso il monumentale Cinnamomum glanduliferum e si concluderà in piazza Caffarelli, sotto l’alberata di Quercus ilex.</p>
      <p>La camminata prevede soste nel Giardino di Sant’Andrea e nel Giardino di Carlo Alberto al Quirinale, a Villa Aldobrandini ed in altri luoghi ricchi di storia che ospitano alberi monumentali e di pregio come l’alberata storica dei Pinus pinea in via dei Fori Imperiali o la Phytolacca dioica in piazza del Campidoglio. Durante il trekking, le guide del Dipartimento Tutela ambientale illustreranno ai partecipanti caratteristiche botaniche, storiche e simboliche dei tanti alberi che si incontreranno lungo il percorso.</p>
      <p><b>Per partecipare ai due appuntamenti gratuiti</b> di giovedì 21 e sabato 23 occorre inviare una mail all’indirizzo <a href="mailto:trekambientali@comune.roma.it">trekambientali@comune.roma.it</a></p>
      <h3>E nel XV si festeggia a Labaro</h3>
      <p>Il Municipio Roma XV in collaborazione con i dipartimenti Sport e tutela Ambientale del comune di Roma invita tutti i cittadini, associazioni e comitati a partecipare alla Festa dell’Albero che si terrà <b>sabato</b> <b>23 novembre alle 9 </b>presso il <b>Parco del Labaro Colli d’Oro</b> (ingresso via Valbondione).</p>
      <p>In occasione del completamento dei lavori di messa in sicurezza delle alberature e la riqualificazione di parte del parco, verranno piantati alcuni alberi.</p>
      <p>Gaia Azzali</p>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
    </article>
  </body>
</html>