<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/zaradi-predpisovanja-kanabinoidov-prijava-zdravnik"/>
    <meta property="og:site_name" content="Primorske novice"/>
    <meta property="article:published_time" content="2019-11-19T12:46:55+00:00"/>
    <meta property="og:title" content="Zaradi predpisovanja kanabinoidov prijava zdravnika"/>
    <meta property="og:description" content="ZZZS je zdravniški zbornici podal prijavo za nadzor nad zdravnikom, ki je bolnikom svetoval izdelke iz ekstraktov konoplje in predpisoval zdravila s kanabinoidi ter jim svetoval, naj zahtevajo povračilo stroškov pri ZZZS. Ob tem je iz zdravniških vrst slišati pozive k ureditvi področja, izobraževanju in financiranju zdravljenja iz sredstev ZZZS."/>
  </head>
  <body>
    <article>
      <h1>Zaradi predpisovanja kanabinoidov prijava zdravnika</h1>
      <address><time datetime="2019-11-19T12:46:55+00:00">19 Nov 2019, 12:46</time> by <a rel="author">STA</a></address>
      <p>
        <b>ZZZS je zdravniški zbornici podal prijavo za nadzor nad zdravnikom, ki je bolnikom svetoval izdelke iz ekstraktov konoplje in predpisoval zdravila s kanabinoidi ter jim svetoval, naj zahtevajo povračilo stroškov pri ZZZS. Ob tem je iz zdravniških vrst slišati pozive k ureditvi področja, izobraževanju in financiranju zdravljenja iz sredstev ZZZS.</b>
      </p>
      <figure>
        <img src="https://static.primorske.si/foto/highres/gnweb/720352_266-zdr.jpg"/>
      </figure>
      <p><b>LJUBLJANA</b> &gt; Zavod za zdravstveno zavarovanje Slovenije (ZZZS) v tem primeru nima pristojnosti za izvedbo strokovnega nadzora in ker gre za zdravila, do katerih konkretne zavarovane osebe niso upravičene v breme ZZZS, je ta podal prijavo zdravniški zbornici, so za STA o konkretnem primeru pojasnili na zavodu. Podvomili so namreč o zdravnikovi strokovni kompetentnosti in etičnem ravnanju. Na zbornici so za STA pojasnili, da so prijavo prejeli, a odločitev, ali bo nadzor sploh stekel, še ni padla.</p>
      <p>Imena zdravnika v ZZZS zaradi varovanja osebnih podatkov niso želeli razkriti. Je pa za STA spregovoril njegov kolega, zdravnik in sodelavec Mednarodnega inštituta za kanabinoide (ICANNA) <b>Dušan Nolimal</b>, ki ocenjuje, da je kolega neupravičeno napaden, ob tem pa še zdaleč ni edini, ki je bil stigmatiziran in kaznovan zaradi zagovorništva rabe konoplje v medicini.</p>
      <p>Po Nolimalovih navedbah je zdravnik internist s Štajerske, ki ima 25 let kliničnih izkušenj, znanje in izkušnje s predpisovanjem kanabinoidov je nabiral z dodatnim študijem literature ter izobraževanjem v tujini, sicer pa je zagovornik komplementarne medicine.</p>
      <p>Tudi Nolimal meni, da bi bilo neetično bolnikom odsvetovati nekaj, kar bi bilo lahko zanje koristno. "Poleg tega je predpisovanje zdravil, ki so na voljo v lekarnah, povsem legalno in je v pristojnosti vsakega zdravnika v Sloveniji z veljavno licenco," je dejal in zatrdil, da je zdravnik upošteval sprejete strokovne smernice, pri čemer pa opozarja, da so te sprejete le za onkološke bolnike in bolnike v pediatriji oz. otroški nevrologiji, medtem ko jih za druga področja ni, čeprav bi jih zelo potrebovali posebej na področju bolečine in duševnih motenj.</p>
      <p>Zdravila s kanabinoidi, ki jih je predpisal, so bolniki v lekarni plačali sami. Vloge za povračila stroškov nakupa pa so na ZZZS pošiljali naknadno. Cena kanabinoidnih zdravil je sicer visoka, npr. za gram kanabinoida CBD je treba odšteti 140 evrov. "Pri določenih indikacijah so potrebni visoki odmerki kanabinoidov in zaradi tega bolniki kljub dobremu uspehu zdravljenja niso zmožni financirati nadaljnjega zdravljenja," je navedel Nolimal.</p>
      <p>Po navedbah sogovornika se zdravniki, ki svetujejo izdelke iz konoplje in predpisujejo zdravila s kanabinoidi, ves čas zavzemajo za financiranje zdravljenja s kanabinoidi iz sredstev obveznega zdravstvenega zavarovanja. Da naj zavarovalnica v celoti plača storitve zdravljenje z medicinsko konopljo in farmacevtskimi preparati, pa je predlagala tudi delovna skupina Zdravniške zbornice Slovenije.</p>
      <h3>Lani v lekarnah izdanih 14,4 kilograma CBD in 33 gramov THC v obliki zdravil</h3>
      <p>Zdravniki v Sloveniji lahko predpišejo magistralno zdravilo - gre za zdravilo, ki ga v lekarni pripravijo za določenega uporabnika po predpisani recepturi - z učinkovinama tetrahidrokanabinol (THC) in kanabidiol (CBD) ter njunimi kombinacijami na beli recept.</p>
      <p>Po podatkih, objavljenih v publikaciji Nacionalnega inštituta za javno zdravje o porabi ambulantno predpisanih zdravil v Sloveniji, so zdravniki lani predpisali 830 receptov za THC in CBD, kar je za 1000 manj kot leto prej. So pa v statistiko vključeni tudi obnovljivi recepti, kar pomeni, da so bolniki lahko na en recept dobili zdravila večkrat. Lani je bilo sicer predpisanih in porabljenih 14,4 kilograma CBD in 33 gramov THC.</p>
      <p>Na ZZZS so pojasnili, da bolnikom omenjenega zdravnika sredstev za nakup kanabinoidov niso povrnili, saj menijo, da jih je zdravnik k temu napeljeval neutemeljeno. To pa ne velja tudi za ostale zahtevke za povračilo stroškov za nakup zdravil s kanabinoidi. ZZZS je v lanskem letu za magistralna zdravila s kanabidoidi zavarovanim osebam povrnil 287.000 evrov, so pojasnili za STA.</p>
      <p>Kot so dodali, je podlaga za odločanje zdravniški izvid praviloma zdravnika specialista. ZZZS odobri magistralna zdravila s kanabidoidi v primeru epilepsije pri otrocih in odraslih, pri katerih ostala zdravila ne pomagajo, na osnovi mnenja nevrologov, ki se posebej ukvarjajo z epilepsijo.</p>
      <p>V redkih primerih odobri povračilo sredstev za ta zdravila za hude, trdovratne bolečine na podlagi izvidov večinoma zdravnikov, ki delajo v ambulanti za bolečine. Predloge podajajo izključno specialisti za ta področja, ki imajo veliko izkušenj, ko izčrpajo vse druge možnosti zdravljenja in odločitev ustrezno strokovno utemeljijo, so poudarili v javni zdravstveni blagajni.</p>
      <h3>Med zdravniki še vedno premalo znanja o uporabi medicinske konoplje</h3>
      <p>Glede na anketo zdravniške zbornice iz leta 2016 večina anketiranih zdravnikov v Sloveniji meni, da je konoplja zdravilna rastlina in podpira njeno ponovno uvedbo v medicino, a ob tem kar 95 odstotkov zdravnikov ocenjuje, da imajo premalo znanja s tega področja.</p>
      <p>Pogrešajo tudi več izobraževanj na to temo. Zbornica je novembra 2016 - pod prejšnjim vodstvom - sicer pripravila in izvedla šolo o uporabi kanabinoidov in medicinske konoplje v medicini, ki se je je udeležilo kakšnih 110 zdravnikov.</p>
      <p>Medtem pa je zbornica v tem mandatu, leta 2018, pripravila seminar, v katerem so opozorili na posledice, ki jih ima uporaba tudi medicinske konoplje, če se taka oseba nato usede za volan.</p>
      <p>Kot pravi Nolimal, je bistvenega pomena zdravnikom in bolnikom posredovati celovite informacije o celotnem spektru tveganj in koristi kanabinoidov. Opozarja, da so premalo financirane raziskave v te namene oz. sploh niso. "Skratka manjka nam celostna ureditev področja medicinske konoplje, ki bi omejila črni trg, zagotovila kakovost in natančno označevanje, ki bi pomagalo nadzorovati prodajna mesta ter bolnikom zagotovilo pravno varnost in varen dostop do nje v zdravstvene namene."</p>
    </article>
  </body>
</html>