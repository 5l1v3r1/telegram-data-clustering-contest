<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/betiltottak-a-munka-kozbeni-alvast-az-egyesult-allamokban"/>
    <meta property="og:site_name" content="euronews"/>
    <meta property="article:published_time" content="2019-11-19T12:36:06+00:00"/>
    <meta property="og:title" content="Betiltották a munka közbeni alvást az Egyesült Államokban"/>
    <meta property="og:description" content="Az alvásszakértők szerint ez viszont ártalmas is lehet."/>
  </head>
  <body>
    <article>
      <h1>Betiltották a munka közbeni alvást az Egyesült Államokban</h1>
      <address><time datetime="2019-11-19T12:36:06+00:00">19 Nov 2019, 12:36</time> by <a rel="author">Zoltan Siposhegyi</a></address>
      <p>Az amerikai kormány törvényben tiltotta meg a közalkalmazottaknak, hogy elbóbiskoljanak munka közben. A szabályt kizárólag akkor nem kell betartani, ha valakit a felettese arra utasít. Márpedig a hivatalokban a lehető legkevesebbszer kérik arra a dolgozókat, hogy aludjanak egyet, mert fáradtnak tűnnek.</p>
      <p>Bár az indokolatlan sziesztázást eddig sem tartotta az állam követendő viselkedési formának, azt egyelőre senki sem árulta el, hogy miért éppen most álltak elő az új jogszabállyal.</p>
      <h3>Persze voltak már negatív példák</h3>
      <p>2018-ban a Kaliforniai Állami Számvevőszék közzétett egy elemzést a közlekedési osztály egyik álmatag alkalmazottjáról. A meg nem nevezett férfi naponta körülbelül 3 órát aludt munkaidőben. A felettese ezt azért hagyta, mert azt gondolta, hogy egészségügyi gondjai vannak. A tanulmány végül kimutatta, hogy ezzel - a munka hősének nem épp nevezhető férfi - több mint 13 millió forintnak megfelelő dollárral rövidítette meg az amerikai költségvetést 4 év alatt.</p>
      <h3>Lustaság, vagy fokozott produktivitás?</h3>
      <p>Az így kimaradó pihenés viszont millióknál még kritikusabbá teheti az alváshiányt. A brit BBC, az Amerikai Alváskutatási Intézet igazgatójára hivatkozik. Dr. Lawrence Epstein szerint ugyanis csak az Egyesült Államokban 70 millió ember küszködik alvászavarral. 2010 óta pedig 6%-al nőtt azoknak a száma, akik kevesebbet alszanak a vízválasztó 7 óránál. Közülük sokan rendőrök és orvosok, akiket szintén érint az új szabályozás. Ez pedig kihatással van a teljesítményükre is. Arról nem is beszélve, hogy a folyamatos kialvatlanság elhízáshoz, cukorbetegséghez, szív- és érrendszeri megbetegedésekhez és sztrókhoz vezethet.</p>
      <p>
        <b>Akkor vonjunk mérleget</b>
      </p>
      <p>Egy 2016-os kimutatás bebizonyította, hogy a kialvatlanság okozta rosszabb teljesítőképesség évente 411 milliárd dollár kiesést jelent az amerikai gazdaságnak. Ez pedig sokkal nagyobb kárt okoz, mint egy 20 perces ebéd utáni szieszta.</p>
      <figure>
        <img src="https://static.euronews.com/articles/stories/04/30/92/18/808x539_cmsv2_92828b8b-3aa1-5a51-8c29-e8343efdf40e-4309218.jpg"/>
      </figure>
      <p>Erre pedig egyre több multinacionális vállalat is kezd rájönni, ezért egymás után hozzák létre a pihenő szobákat. Sőt a kanadai Torontóban az üzleti negyed kellős közepén már meg is nyitott az első percalapú szálloda is, ahová munkaidőben bárki kifuthat.</p>
      <p>Az úgynevezett nappingnek Japánban van a legnagyobb kultúrája, ahol már szinte az összes magára valamit adó cég telepített hangszigetelt golyóbisokat, ahová bárki visszahúzódhat egy kis kikapcsolódásra.</p>
    </article>
  </body>
</html>