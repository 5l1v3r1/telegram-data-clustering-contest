<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/varmland/krogar-mot-knark-vaxer-sju-nya-krogar-ansluter-sig"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T12:04:06+00:00"/>
    <meta property="og:title" content="Krogar mot knark växer – sju nya krogar ansluter sig"/>
    <meta property="og:description" content="Nu utökas satsningen Krogar mot knark i Karlstad. Sju nya krogar ansluter sig till samarbetet och målet är att bryta trenden med ökande narkotikaanvändning i samhället."/>
  </head>
  <body>
    <article>
      <h1>Krogar mot knark växer – sju nya krogar ansluter sig</h1>
      <address><time datetime="2019-11-19T12:04:06+00:00">19 Nov 2019, 12:04</time> by <a rel="author">Rino Rotevatn</a></address>
      <p>
        <b>Nu utökas satsningen Krogar mot knark i Karlstad. Sju nya krogar ansluter sig till samarbetet och målet är att bryta trenden med ökande narkotikaanvändning i samhället.</b>
      </p>
      <p>Samarbetsprojektet Krogar mot knark inleddes 2005 i Karlstad. Då var det fem krogar som deltog. Men nu ansluter alltså ytterligare sju aktörer och det välkomnas av polisen.</p>
      <p>– Det är en av våra tentakler in i den här miljön som vi vet frekventeras av folk som har problem som gäster, och sedan har det varit ganska utsatt för dem som jobbar där. Så ur ett kunskapsperspektiv där vi skapar oss en lägesbild är det här en av flera viktiga faktorer, säger Mattias Forssten, som är områdeschef på polisen.</p>
      <h3>Informerar polisen om misstänkta aktiviteter</h3>
      <p>Krogar mot knark är ett samarbetsprojekt mellan kommunen, polisen och krogarna. Samarbetet innebär allt från att de anställda på krogarna drogtestas till att krogpersonalen informerar polisen om misstänkta aktiviteter i krogmiljön.</p>
      <p>– På krogen ska alla kunna vara välkomna, i alla åldrar, och en miljö där knark förekommer är ofta väldigt skrämmande, så det vill vi inte ha, säger Eva Palm, som företräder Lion bar, en av de krogar som nu ansluter sig till Krogar mot knark.</p>
      <p>
        <i>Vilken effekt tror du det här ger?</i>
      </p>
      <p>– Den direkta effekten är att folk i den här branschen som håller på med knark är mindre benägna att komma till vår krog vilket naturligtvis är positivt. Den långsiktiga effekten är ju att kunna hjälpa människor som har en drogproblematik att komma på rätt fot igen, säger Eva Palm.</p>
      <p>
        <i>Finns det inte en risk att det blir kontraproduktivt då, att de som håller på med droger vet att de här krogarna är inte rätt ställe och hänger någon annanstans?</i>
      </p>
      <p>– Jo, det är drogproblematiken i stort som du beskriver. För oss handlar det om att jaga, störa, förhindra, att upptäcka de som missbrukar i primärt syfta att få dem in på banan att sluta. De kommer absolut flytta på sig men då följer vi efter, säger Mattias Forssten på polisen.</p>
      <details>
        <summary>De här krogarna ansluter sig till Krogar mot knark</summary>
        <p>Lion Bar</p>
        <p>Cazanova</p>
        <p>Olssons Bazar</p>
        <p>Olssons Elektriska</p>
        <p>Ponchos/Savoy hotell</p>
        <p>Tables</p>
        <p>Ankdammen</p>
      </details>
    </article>
  </body>
</html>