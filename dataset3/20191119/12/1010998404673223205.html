<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-poiska-stroitelite-na-am-hemus-da-se-sreshtnat-s-ekolozite-zaradi-r-vit.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T12:13:00+00:00"/>
    <meta property="og:title" content="Борисов поиска строителите на АМ „Хемус” да се „срещнат с еколозите” заради р. Вит"/>
    <meta property="og:description" content="За спасяването на река Вит и природата в района, следващата събота предстои протест"/>
  </head>
  <body>
    <article>
      <h1>Борисов поиска строителите на АМ „Хемус” да се „срещнат с еколозите” заради р. Вит</h1>
      <h2>За спасяването на река Вит и природата в района, следващата събота предстои протест</h2>
      <address><time datetime="2019-11-19T12:13:00+00:00">19 Nov 2019, 12:13</time> by <a rel="author" href="https://btvnovinite.bg/author/?author=2003203" target="_blank">Рени Христова</a></address>
      <figure>
        <video src="https://vid.btv.bg/btvnews/2019/11/19/bageri_1574176649-1.mp4"/>
      </figure>
      <p>Премиерът Бойко Борисов поиска строителите на автомагистрала „Хемус” да се срещнат с екологичните организации, за да обсъдят ситуацията с коритото на река Вит.</p>
      <p>В серия репортажи bTV показа тежката строителна техника около коритото на реката и разорания терен. В резултат дейностите бяха спрени, а проверката на случая продължава.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027115.jpg"/>
        <figcaption>Снимка: btvnovinite.bg</figcaption>
      </figure>
      <p>След тежката техника в коритото на Вит, теренът е разоран. Според жители от близките села щетите са пагубни. „Изкопите са слезли под водния хоризонт, което за мен означава, че ще продължат да пресъхват извори и кладенци и цялата екосистема е компрометиран.", казва Йото Пацов, жител на село Ъглен.</p>
      <p>Местни жители реагират негативно още при обсъждане на плановете за трасето на магистрала „Хемус" и настояват за друг вариант.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027116.jpg"/>
        <figcaption>Снимка: btvnovinite.bg</figcaption>
      </figure>
      <p>Друг местен жител обаче смята, че „тия хора правят добро да я изчистят тая река” и разкрива, че е понесъл много загуби от наводненията.</p>
      <p>От Басейнова дирекция "Дунавски район" не определят случилото се като щета.</p>
      <p>„Това от наша гледна точка може да бъде доказано единствено с данни от мониторинг.", казва инж. Румелия Петрова, БДДР – Плевен.</p>
      <p>Премиерът също изрази своето мнение по темата. „Разпоредих на строителните инженери още днес да извикат природозащитните организации при участъка край р. Вит, да им обяснят, че се извършват аварийни дейности по почистването на коритото на реката”, написа Борисов в официалния си профил във „Фейсбук”.</p>
      <p>Тази сутрин премиерът инспектира строителните работи на магистрала „Хемус” в участъка до река Вит. По време на своята обиколка той бе придружен от един от инженерите на обекта.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2590183204543067%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Премиерът попита инженера дали е вземана баластра от коритото на реката, на което му беше отговорено, че не е пипано „нищо”.</p>
      <p>„Как не? Казал съм: глоби, актове, на областни, на всички да издадат. Още веднъж да ме скараш с еколозите, ще видиш какво ще ви направя”, заявява министър-председателят на придружаващия го строител.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026757.jpg"/>
        <figcaption>Снимка: Министерски съвет</figcaption>
      </figure>
      <p>„Почистването на тази река беше необходимо” е отговорът на строителя, който го уверява, че със заповед на областния управител се почиства територията около мостовите съоръжения и коритото на реката, за да не бъде подкопани фундаментите на мостовите съоръжения. Строителят казва, че не е копано „надолу, за да нарушим основата (на коритото)”.</p>
      <p>„Хубаво сте я почистили, но сте попрекалили. Като излязат проверките, ще ви глобя всичките”, заключава премиерът.</p>
      <p>Според строителя навлизането на машините в речното корито е било необходимo, защото за строежа се използват 200-тонни кранове, за които трябва да се подготвят площадки „колкото летище”.</p>
      <figure>
        <img src="https://img.bg.sof.cmestatic.com/media/images/640x/Nov2019/2112026758.jpg"/>
        <figcaption>Снимка: Министерски съвет</figcaption>
      </figure>
      <p>Борисов поиска от строителите да поканят на среща еколозите, за да „предпишат, като сложим тези тежки съоръжения, после какво трябва да се направи”.</p>
      <p>За спасяването на река Вит и природата в района, следващата събота предстои протест.</p>
    </article>
  </body>
</html>