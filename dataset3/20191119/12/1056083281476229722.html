<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818501/%D8%A8%DB%8C%D8%B4-%D8%A7%D8%B2-80-%DA%A9%DB%8C%D9%84%D9%88%D9%85%D8%AA%D8%B1-%D8%A7%D8%B2-%DA%A9%D8%B4%D9%81-%D8%B1%D9%88%D8%AF-%D8%A7%D8%AD%DB%8C%D8%A7%D8%A1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:48:07+00:00"/>
    <meta property="og:title" content="بیش از 80 کیلومتر از کشف‌رود احیاء می‌شود"/>
    <meta property="og:description" content="ایسنا/خراسان رضوی معاون خدمات و محیط‌زیست شهری مشهد گفت: جزیره‌ای عمل‌کردن سازمان‌ها، اثربخشی و سرعت احیاء کشف‌رود را از بین برده بود."/>
  </head>
  <body>
    <article>
      <h6 class="kicker">معاون خدمات و محیط‌زیست شهری مشهد:</h6>
      <h1>بیش از 80 کیلومتر از کشف‌رود احیاء می‌شود</h1>
      <address><time datetime="2019-11-19T12:48:07+00:00">19 Nov 2019, 12:48</time> by <a rel="author">سارا حاتمی</a></address>
      <p>ایسنا/خراسان رضوی معاون خدمات و محیط‌زیست شهری مشهد گفت: جزیره‌ای عمل‌کردن سازمان‌ها، اثربخشی و سرعت احیاء کشف‌رود را از بین برده بود.</p>
      <p>مهدی یعقوبی، امروز در آغاز عملیات اجرایی ساماندهی و احیای کشف‌رود در قالب مدیریت واحد که در کشف‌رود برگزار شد، عنوان کرد: با توجه به معضلات متعدد زیست‌محیطی در  رودخانه کشف‌رود که به دلیل جاری‌بودن فاضلاب آلوده در این رودخانه وجود داشت، مشکلاتی را برای آب، خاک، کاشت محصولات و محیط‌ پیرامونش ایجاد کرده بود.</p>
      <p>وی ادامه داد: این امر تبعاتی را در پی داشت و به عنوان خطری جدی برای بهداشت و سلامت مردم مطرح شد. در خصوص این موضوع هر حوزه فعالیت‌هایی را انجام می‌داد، اما  هر کدام به صورت جزیره‌ای بود و آن اثربخشی که بتوانیم کار را سرعت ببخشیم و در یک بازه زمانی کوتاه به نتیجه برسانیم، محقق نشد.</p>
      <p>معاون خدمات و محیط‌زیست شهری مشهد، تصریح کرد: نهایتاً با همکاری حوزه‌های درگیر این مجموعه، حوزه قضایی و دادستانی تفاهم‌نامه‌ای امضا شد و بلافاصله عملیات اجرایی را در محدوده کشف‌رود شروع کردیم.</p>
      <p>یعقوبی با اشاره به اینکه «قبلاً هم فعالیت‌های خوبی انجام شد و حدود 160 هکتار را درختکاری کردیم»، عنوان کرد: اما پس از آن به دلیل فعالیت‌های جزیره‌ای کار متوقف شد و امروز قرار است آغاز عملیات اجرایی را در قالب مدیریتی واحد در قالب تفاهم‌نامه شروع کنیم و کار بزرگی است.</p>
      <p>وی خاطرنشان کرد: بیش از ۸۰ کیلومتر کشف‌رود، از  قبل از پُل شاهنامه تا 5 کیلومتر بعد از چرم‌شهر احیاء خواهد شد. در گام اول و سریع قرار است عملیات اجرایی، آماده‌سازی بستر و نهایتاً کاشت درخت را شروع کنیم. محدوده‌ای که می‌خواهیم شروع کنیم، بیش از ۱۳۰ هکتار است و بجای پخش‌شدن فاضلاب در عرضی 6 متری با لای‌روبی ۱۷ متر از دو  طرف به عنوان بستر فعال خواهد شد.</p>
      <p>معاون خدمات و محیط‌زیست شهری مشهد با اشاره به اینکه «این کار بازه زمانی کوتاهی خواهد داشت و انجام خواهد شد»، مطرح کرد: اولویت اول از پل کلات تا خین عرب و چرم شهر حدود ۴۰ هکتار را پیش‌بینی کرده‌ایم و بلافاصله بعد از درخت‌کاری بلواری که معضل و مهم است، تصفیه‌خانه چرم‌شهر را داریم و مطالعات را شروع کرده‌ایم.</p>
      <p>وی ادامه داد: جلساتی را در شهرک صنعتی چرم‌شهر داشتیم. تصفیه‌خانه سپتاژ را راه‌اندازی خواهیم کرد. در کلیت کار، به دلیل اینکه، منسجم پیش رود، مشاوری را خواهیم گرفت و بر اساس مطالعات آن برنامه میان‌مدت و بلندمدت را خواهیم داشت و براساس اولویت‌ها پیش خواهیم رفت.</p>
      <p>یعقوبی اظهار کرد: فعالیت بزرگی است و حجم کار و تنوع فعالیت‌ها بسیار زیاد است و در شهرداری، به نوبه خودمان مستندسازی و تصویربرداری را شروع کرده‌ایم و در چارت شهرداری این حوزه دیده شده و می‌طلبد تمام حوزه‌های درگیر بیش از پیش به فعالیت ادامه دهند و شهرداری به عنوان راهبر مجموعه بتواند این معضل را حل کند تا گام بزرگی را در راه سلامت و بهداشت شهروندان برداریم.</p>
      <p>انتهای پیام</p>
    </article>
  </body>
</html>