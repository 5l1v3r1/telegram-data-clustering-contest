<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/do-noveho-myta-je-prihlaseno-234-000-aut-z-ocekavanych-458-000/1822800?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T12:27:00+00:00"/>
    <meta property="og:title" content="Do nového mýta je přihlášeno 234.000 aut z očekávaných 458.000"/>
    <meta property="og:description" content="Praha - Dva týdny před spuštěním nového mýta je do systému přihlášeno 234.000 vozidel, což je 51 procent z očekávaného počtu 458.000 aut. ČTK o tom dnes informoval budoucí správce mýtného systému společnost CzechToll. Podle ní registrace v posledním týdnu mírně zrychlily. Stále však hrozí to, že se po spuštění mýta budou na dálnicích tvořit kolony, které u hranic mohou dosahovat několika desítek kilometrů."/>
  </head>
  <body>
    <article>
      <h1>Do nového mýta je přihlášeno 234.000 aut z očekávaných 458.000</h1>
      <address><time datetime="2019-11-19T12:27:00+00:00">19 Nov 2019, 12:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dva týdny před spuštěním nového mýta je do systému přihlášeno 234.000 vozidel, což je 51 procent z očekávaného počtu 458.000 aut. ČTK o tom dnes informoval budoucí správce mýtného systému společnost CzechToll. Podle ní registrace v posledním týdnu mírně zrychlily. Stále však hrozí to, že se po spuštění mýta budou na dálnicích tvořit kolony, které u hranic mohou dosahovat několika desítek kilometrů.</p>
      <p>Malí dopravci, kteří mají ve vozovém parku méně než deset aut, dosud zaregistrovali 37.000 automobilů, což je asi 12 procent z očekávaného počtu. Velcí dopravci přihlásili přes 197.000 vozidel, což je 128 procent z původně očekávaného počtu. Podle generálního ředitele CzechTollu Mateje Okáliho je to způsobeno tím, že někteří z malých dopravců začali využívat režim následného placení mýtného, který je vhodný především pro velké dopravní firmy. Podle něj to znamená méně administrativy a také menší náklady na provoz systému. Malí dopravci většinou využívají systém předběžných plateb. "Horší zprávou je, že stále zbývá zaregistrovat více než 200.000 automobilů," dodal Okáli.</p>
      <p>CzechToll proto znovu varoval před tím, že od prosince, kdy začne nové mýto fungovat, hrozí zejména na hraničních přechodech vážné dopravní komplikace. Podle dopravního modelu, který společnost představila minulý týden, se na některých místech mohou tvořit kolony o délce až 40 kilometrů. CzechToll chce proto ve čtvrtek představit opatření, které by měly kolony zmírnit. Fronty lze očekávat zejména na obchodních místech u hranic, hlavně na benzínových pumpách. Dlouhé kolony se u hranic tvořily i při přechodu na nové mýto na Slovensku v roce 2010. Mýto tam má na starosti partner CzechTollu firma SkyToll.</p>
      <p>Budoucí správce mýta také uvedl, že pokračuje v informační kampani v zahraničí. Podle průzkumu, který minulý týden provedla agentura IPSOS v Polsku, ví o povinnosti registrace do nového českého mýta 91 procent dotázaných dopravních firem. Přes 54 procent dotázaných však podle průzkumu počítá s přihlášením do systému až při své první cestě do ČR.</p>
      <p>Velmi pomalu si dopravci také vyzvedávají nové palubní jednotky, dosud jich převzali necelých 130.000. "Bohužel, musíme věnovat velké úsilí tomu, abychom i již zaregistrované dopravce přesvědčili, aby si novou palubní jednotku vyzvedli. Některé dopravce pak musíme upomínat o dodání potřebných chybějících dokladů k tomu, aby mohly být palubní jednotky odeslány," řekl ČTK mluvčí firmy Miroslav Beneš.</p>
      <p>Registrace do nového systému začala 22. září. Přihlášení je možné prostřednictvím provozovatelů palivových karet, dále na 200 obchodních distribučních místech, na pobočkách Hospodářské komory nebo přes internet. Dopravci po zaevidování údajů o vozidle a firmě musí složit vratnou kauci za palubní jednotku 2468 korun. Při přihlašování na obchodních místech ji dostanou hned, při registraci přes internet v průměru do dvou až tří dnů.</p>
      <p>Nový satelitní mýtný systém je nyní ve zkušebním provozu, podle CzechTollu dosud funguje bez problémů. Vše tak podle Beneše směřuje k zahájení provozu od 1. prosince.</p>
      <p>Konsorcium firem CzechToll ze skupiny PPF podnikatele Petra Kellnera a slovenské SkyToll zvítězilo v tendru na nový mýtný systém a jeho provozovatele loni. Uspělo s nabídkou 10,75 miliardy korun za desetiletý provoz. Proti tendru i platnosti mýtné smlouvy protestoval současný provozovatel Kapsch, který v soutěži neuspěl s původní nabídkou přes 13 miliard korun. </p>
      <h3>Registrace do mýtného systému podle zemí</h3>
      <ul>
        <li>Země | Zbývající odhadovaný počet vozidel k registraci | Počet už registrovaných automobilů | Podíl zaregistrovaných vozů</li>
        <li>Polsko | 65.000 | 53.000 | 45 procent</li>
        <li>Česká republika | 31.000 | 98.000 | 76 procent</li>
        <li>Rumunsko | 22.000 | 12.000 | 36 procent</li>
        <li>Německo | 22.000 | 6000 | 22 procent</li>
        <li>Maďarsko | 9000 | 14.000 | 63 procent</li>
        <li>Slovensko | 10.000 | 16.000 | 62 procent</li>
        <li>Litva | 7000 | 9000 | 54 procent</li>
      </ul>
    </article>
  </body>
</html>