<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640686/%D9%86%D9%88%D8%A7%D8%B2-%D8%B4%D8%B1%DB%8C%D9%81-%D9%BE%D8%A7%DA%A9%D8%B3%D8%AA%D8%A7%D9%86-%D8%B1%D8%A7-%D8%A8%D9%87-%D9%85%D9%82%D8%B5%D8%AF-%D9%84%D9%86%D8%AF%D9%86-%D8%AA%D8%B1%DA%A9-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T12:11:00+00:00"/>
    <meta property="og:title" content="نواز شریف، پاکستان را به مقصد لندن ترک کرد"/>
    <meta property="og:description" content="نخست وزیر سابق پاکستان که به فساد محکوم شده، امروز (سه شنبه) این کشور را برای سفر درمانی به مقصد لندن ترک گفت."/>
  </head>
  <body>
    <article>
      <h1>
        <a href="https://www.bultannews.com/fa/news/640686/%D9%86%D9%88%D8%A7%D8%B2-%D8%B4%D8%B1%DB%8C%D9%81-%D9%BE%D8%A7%DA%A9%D8%B3%D8%AA%D8%A7%D9%86-%D8%B1%D8%A7-%D8%A8%D9%87-%D9%85%D9%82%D8%B5%D8%AF-%D9%84%D9%86%D8%AF%D9%86-%D8%AA%D8%B1%DA%A9-%DA%A9%D8%B1%D8%AF">نواز شریف، پاکستان را به مقصد لندن ترک کرد</a>
      </h1>
      <h2>نخست وزیر سابق پاکستان که به فساد محکوم شده، امروز (سه شنبه) این کشور را برای سفر درمانی به مقصد لندن ترک گفت.</h2>
      <address><time datetime="2019-11-19T12:11:00+00:00">19 Nov 2019, 12:11</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نخست وزیر سابق پاکستان با یک<b> هواپیمای ویژه</b> از لاهور و پس از کسب مجوز، کشور را به منظور سفر درمانی به انگلیس ترک گفته است.</p>
      <p>حکم محکومیت وی برای هشت هفته به منظور سفر درمانی‌اش به لندن به حالت تعلیق درآمده است.</p>
      <p>رسانه‌های محلی پاکستان تصاویری از سوار شدن نواز شریف به هواپیما به منظور ترک کشورش به مقصد لندن منتشر کرده‌اند.</p>
      <p>نواز شریف ۶۹ ساله بابت اتهامات فساد در ۲۰۱۹ به هفت سال حبس محکوم شده بود. پس از آنکه وضعیت سلامتش در ماه گذشته میلادی رو به وخامت گذاشت، از سلول زندانش در لاهور به بیمارستان منتقل شد و حین بستری حمله قلبی ناقصی هم داشت.</p>
      <p>نواز شریف که برای سه دوره نخست وزیر بود در ۲۰۱۷ و با مطرح شدن اتهامات فساد توسط دادگاه عالی پاکستان برکنار شد. وی این اتهامات را رد می‌کند و می‌گوید "قربانی بازی‌های سیاسی" شده است.</p>
      <p>وکیل نواز شریف روز شنبه اظهار کرد، دادگاه عالی این کشور در شهر لاهور به موکلش اجازه داده است تا به مدت چهار هفته پاکستان را برای معالجه پزشکی ترک کند.</p>
      <p>به گفته این وکیل، این بازه چهار هفته‌ای می‌تواند بنا بر وضعیت جسمانی شریف افزایش یابد.</p>
      <p>نواز شریف ۶۹ ساله به جرم فساد و پولشویی به هفت سال زندان محکوم شده است اما وضعیت جسمانی او اخیرا نامساعد شده است. او ماه گذشته میلادی بنا به دلایل پزشکی به قید وثیقه آزاد شد.</p>
      <p>تصمیم روز شنبه دادگاه پاکستان، تلاش‌های دولت اسلام‌آباد را برای تعیین وثیقه سنگین به منظور حصول اطمینان از بازگشت شریف به کشور پس از معالجه بی‌ثمر کرده است.</p>
    </article>
  </body>
</html>