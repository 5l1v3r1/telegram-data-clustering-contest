<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/sedinta-csm-amanata-inca-un-judecator-ar-putea-ajunge-pe-mana-procurorilor_3059581.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T12:03:49+00:00"/>
    <meta property="og:title" content="Şedinţa CSM, amânată. Încă un judecător ar putea ajunge pe mâna procurorilor"/>
    <meta property="og:description" content="Încă un judecător ar putea ajunge pe mâna procurorilor. Un demers în acest sens a fost înaintat Consiliului Superior al Magistraturii de către procurorul general interimar, Dumitru Robu, care a cerut permisiunea pentru pornirea urmării penale, percheziţio"/>
  </head>
  <body>
    <article>
      <h1>Şedinţa CSM, amânată. Încă un judecător ar putea ajunge pe mâna procurorilor</h1>
      <address><time datetime="2019-11-19T12:03:49+00:00">19 Nov 2019, 12:03</time> by <a rel="author">PUBLIKA.MD</a></address>
      <p><b>Încă un judecător ar putea ajunge pe mâna procurorilor. Un demers în acest sens a fost înaintat Consiliului Superior al Magistraturii de către procurorul general interimar, Dumitru Robu, care a cerut permisiunea pentru pornirea urmării penale, percheziţionarea, precum şi reţinerea magistratului. Numele acestuia nu a fost făcut public. Solicitarea lui Robu nu a fost însă examinată, deoarece şedinţa de astăzi a CSM a fost amânată din lipsă de cvorum.</b><br/><br/>"- Este sesizarea, sunt toate materialele prezentate.<br/>- Reporter - Puteţi să ne spuneţi pentru ce fapt?<br/>- Nu pot să vă spun, absolut nimic, nicio informaţie", a spus şeful interimar al CSM, Dorel Musteaţă. <br/><br/>Am încercat să aflăm mai multe informaţii despre judecătorul vizat de la Procuratura Generală, însă şeful serviciului de presă al instituţiei, Emil Gaitur, a declarat că detaliile vor fi făcute publice doar după ce solicitarea procurorului general interimar va fi acceptată de CSM. Demersul lui Robu urmează să fie examinat la următoarea întrunire, planificată pentru joi, 21 noiembrie.</p>
      <p>Noul ministru al Justiției, Fadei Nagacevschi, a lipsit de la şedinţa CSM de astăzi. Anterior, însă, acesta a declarat că actuala componenţă a CSM este nelegitimă şi că membrii săi ar trebui să plece din funcţie, pentru că au fost demişi de Adunarea Generală a Judecătorilor. Potrivit lui Nagacevschi, în această situaţie sunt două soluţii: fie membrii CSM recunosc decizia Adunării Generale a Judecătorilor, fie o contestă şi aşteaptă hotărârea CSJ. Şeful interimar al CSM, Dorel Musteaţă, are însă o altă părere.</p>
      <p>"Dacă toţi sugerează că trebuie să ne dăm demisia, înseamnă că la moment avem legalitate", a menţionat Musteaţă. <br/><br/>Membrii CSM au fost revocați din funcţie în data de 27 septembrie în cadrul Adunării Generale a Judecătorilor. Subiectul privind convocarea şedinţei a stârnit dispute în rândul unor judecători care nu au fost de acord cu aceasta.</p>
    </article>
  </body>
</html>