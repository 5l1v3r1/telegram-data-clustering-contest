<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/19/vilniaus-apygardos-teismas-paleido-n-venckiene-uz-uzstata/"/>
    <meta property="og:site_name" content="alkas.lt"/>
    <meta property="article:published_time" content="2019-11-19T12:56:00+00:00"/>
    <meta property="og:title" content="Vilniaus apygardos teismas paleido N. Venckienę už užstatą"/>
    <meta property="og:description" content="Buvusi teisėja Neringa Venckienė išvyko namo!"/>
  </head>
  <body>
    <article>
      <h1>Vilniaus apygardos teismas paleido N. Venckienę už užstatą</h1>
      <address>
        <time datetime="2019-11-19T12:56:00+00:00">19 Nov 2019, 12:56</time>
      </address>
      <p>
        <b>Buvusi teisėja Neringa Venckienė išvyko namo!</b>
      </p>
      <figure>
        <img src="http://alkas.lt/wp-content/uploads/2019/11/beringa-venckiene-2019-11-07-alkas-lt-nuotr2.jpg"/>
        <figcaption>Neringa Venckienė | Alkas.lt nuotr.</figcaption>
      </figure>
      <p>Šiandien, lapkričio 19 d. 10 val. Vilniaus apygardos teismas panaikino Kauno apylinkės teismo sprendimą, kuriuo Neringos Venckienės suėmimas buvo pratęstas dviem mėnesiams ir paleido ją į laisvę už užstatą.</p>
      <p>Vos sužinoję teismo sprendimą, N. Venckienės tėvai išskubėjo į banką sumokėti dešimties tūkstančių eurų užstatą.</p>
      <p>Neringai Venckienei Vilniaus apygardos teismas skyrė švelnesnes kardomąsias priemones: trijų mėnesių intensyvią priežiūrą, t.y., kad jai bus uždėta apykojė), taip pat bus paimti jos dokumentai ir ji turės sumokėti  užstatą.</p>
      <p>Apie 12 val. dienos į tardymo izoliatorių atvyko N. Venckienės mama Laimutė Kedienė ir teta Audronė Skučienė.</p>
      <p>N. Venckienė į namus išvyko giminaičių automobiliu, tačiau ją lydėjo ir policijos automobilis.</p>
      <p>Teisėjas Audrius Cininas po sprendimo paskelbimo Vilniaus apygardos teisme kalbėdamas su žurnalistais pranešė, kad N. Venckienė turės būti nurodytoje gyvenamojoje vietoje, kuri, jo žiniomis, yra Garliavoje.</p>
      <p>Be to, teisėjas A. Cininas patvirtino N. Venckienės palaikytojų išsakytą nuomonę, kad ji nesislapstė. „Teismas negali vertinti ponios Venckienės išvykimo į Ameriką kaip slapstymosi, nes jai tuo metu nebuvo skirta jokia kardomoji priemonė“, – teigė teisėjas.</p>
      <p>Pagal Kaune dar lapkričio 8-ąją priimtą sprendimą, N. Venckienė Kauno tardymo izoliatoriuje turėjo būti iki sausio 6-osios.</p>
      <p>N. Venckienės skundas pateko į Vilnių po to, kai Kauno teisėjai nusišalino nuo jo nagrinėjimo teigdami, kad teisėjų kolegijos nariai, turėję nagrinėti skundą, yra susiję su N. Venckiene. </p>
      <p>Lietuvos apeliacinis teismas nusprendė, kad skundą nagrinės Vilniaus apygardos teismas.</p>
      <p>Advokatė Sonata Žukauskienė taip pat mėgino pasiekti, kad N. Venckienė iš Kauno tardymo izoliatoriaus būtų paleista už 10 tūkst. eurų užstatą, tačiau tuomet šis prašymas nebuvo patenkintas.</p>
      <p>N. Venckienė išvyko į JAV  2013-aisiais, į Lietuvą ji buvo parvežta lapkričio 6-ąją.</p>
      <p>JAV po ekstradicijos N. Venckienei paliko tik keturis įtarimus iš pareikštų trylikos. JAV nurodė, kad  ji Lietuvoje gali būti teisiama dėl keturių nusikalstamų veikų:</p>
      <p>dėl trukdymo teisėjo, prokuroro, ikiteisminio tyrimo pareigūno, advokato ar antstolio veiklai (LR Baudžiamojo kodekso (BK) 231 str. 1 d.),</p>
      <p>dėl teismo sprendimo, nesusijusio su bausme, nevykdymo (LR BK 245 str.),</p>
      <p>dėl fizinio skausmo sukėlimo ar nežymaus sveikatos sutrikdymo (LR BK 140 str. 1 d.),</p>
      <p>dėl pasipriešinimo valstybės tarnautojui ar viešojo administravimo funkcijas atliekančiam asmeniui (LR BK 286 str.).</p>
      <related>
        <h4>Susiję straipsniai:</h4>
        <a href="http://alkas.lt/2018/06/29/amerikoje-pleciasi-itakingu-n-venckienes-uztareju-ratas/"/>
        <a href="http://alkas.lt/2018/07/14/n-venckienes-advokatai-apskunde-cikagos-teismo-sprendima-nestabdyti-jos-ekstradicijos-video/"/>
        <a href="http://alkas.lt/2013/03/19/spaudos-konferencija-garliavos-drama-kas-meluoja-tiesiogine-transliacija/"/>
        <a href="http://alkas.lt/2016/01/19/vilniaus-apygardos-teismas-skelbs-savo-sprendima-del-l-bloznelytes-plesnienes-apeliacinio-skundo/"/>
        <a href="http://alkas.lt/2013/01/08/spaudos-konferencija-neringos-venckienes-teisines-nelieciamybes-misle-tiesiogine-transliacija/"/>
      </related>
    </article>
  </body>
</html>