<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/politicul-moldovenesc-intre-oligarhie-i-oligofrenie-38740.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T12:58:00+00:00"/>
    <meta property="og:title" content="Politicul moldovenesc între oligarhie și oligofrenie"/>
    <meta property="og:description" content="Oligarh și oligofren din punct de vedere etimologic"/>
  </head>
  <body>
    <article>
      <h1>Politicul moldovenesc între oligarhie și oligofrenie</h1>
      <address><time datetime="2019-11-19T12:58:00+00:00">19 Nov 2019, 12:58</time> by <a rel="author">, Constantin Tănase</a></address>
      <p>
        <b>Oligarh și oligofren din punct de vedere etimologic</b>
      </p>
      <p>E nevoie să încep cu o explicație etimologică. Cuvintele „oligarhie” și „oligofrenie” sunt într-un fel „înrudite”, deoarece ele conțin un element comun, grecescul „oligos”, care înseamnă „puțin”. Astfel, dacă, etimologicește vorbind, „oligarhie” înseamnă „conducere cu oameni puțini”, apoi oligofrenie înseamnă „minte puțină” (oligos - puțin, iar phren - minte). (O mențiune specială pentru V. Voronin: phren se rostește fren, nu hren.) Semantic, „oligarh” și „oligofren” se află la poluri diferite. Ca să vezi ce coincidență: oligarhii și oligofrenii și din punct de vedere politic sunt la poluri diferite: primii sunt la guvernare, iar cei de-ai doilea - în opoziție.<br/><b><br/>Ca toți moldovenii, și analiștii politici s-au născut poeți</b></p>
      <p>Pentru a răspunde la întrebarea dacă în Moldova există cu adevărat oligarhi, iar actualul regim este unul cu adevărat oligarhic mai e nevoie de o precizare.</p>
      <p>La noi, la moldoveni, care, precum se știe, ne naștem poeți, toate cuvintele la un moment dat devin metafore. Limbajul analiștilor noștri politici, chiar și al celor care se consideră că au centură neagră în branșă, abundă în metafore. Aș avea o explicație pentru acest fenomen: când nu știm ce spunem sau când nu vrem ori ne temem să spunem ceva, începem a vorbi în childuri, ca în Sfânta Scriptură, adică prin pilde, parabole, alegorii. De exemplu: „Epoca păpuşarului s-a finalizat şi a început epoca magicianului politic”. Examinată sub lupa unei gândiri logice, afirmația e o stupiditate.</p>
      <p>Cea mai inspirată metaforă în acești ani a fost lansată de premierul Filat: păpușarul. Parcă a spus ceva, dar, de fapt, n-a spus... Un alt cuvânt preferat de „magicienii genului” este mafie - există cică și o „mișcare antimafie”. Azi, totul ce mișcă în Moldova e mafie și toți moldovenii sunt mafioți! Orice amărât cu fundul rupt e un Capo di Tutti Capi! Arunci într-un câine și nimerești într-un mafiot sau oligarh. Să moară de invidie sicilienii! Astfel, dacă e să dăm crezare luptătorilor cu mafia, azi, în RM avem mafia tutunului, mafia cărnii, mafia zahărului, mafia peștelui, mafia iazurilor, mafia preoților, mafia vameșilor, mafia medicilor ș.a.m.d. Cât ne-a mai rămas să vorbim despre mafia analiștilor politici sau mafia boschetarilor? (Conform dicționarelor explicative, mafie înseamnă „o asociație teroristă secretă din Sicilia care practică șantajul și asasinatele”.) <br/>Sunt oare „mafiile” moldovenești teroriste și practică asasinatele? Termenii „oligarh” și „mafie”, dacă nu greșesc, nu există în Codul Penal. De ce dar se face uz de acest limbaj esopic în locul termenilor de specialitate, cu sens clar, univoc? E clar de ce: când operezi cu termeni din CP, riști să răspunzi în fața legii, iar când pe un politician îl numești poetic și metaforic oligarh sau mafiot nu riști nimic, în schimb, câștigi simpatia publicului, în fața căruia apari ca mare „justițiar”. Etichetările în cauză se încadrează în noțiunea „judecată de valoare”... Cine-i va putea cere socoteală unui „înfocat luptător cu mafia” pentru următoarea „judecată de valoare”: „Banditul Voronin era mai comunist, iar comuniştii Filat şi Plahotniuc sunt mai bandiţi”? Orice avocat, la nevoie, va demonstra că respectiva propoziție e o „judecată de valoare”. Sau e o metaforă, o alegorie, o parabolă nevinovată. <br/><b><br/>Câți oligarhi există în RM și cine-s aceștia?</b></p>
      <p>...Săptămâna trecută s-a scurs (gâlgâind) sub semnul cruciadei împotriva oligarhiei și oligarhilor. Toți vorbesc, pe la toate TV, dar nimeni nu a întocmit lista oligarhilor moldoveni, să vadă și publicul: cine-s aceștia și câți sunt? Dar ce înseamnă oligarh, în sens terminologic, nu folcloric? Se vorbește de existența a doi oligarhi - Plahotniuc și Filat. A dovedit cineva cu argumente că aceștia întrunesc toate condițiile pentru a fi declarați oligarhi, iar regimul actual - oligarhic? Vreau să văd ieșind la TV un om serios care, pe puncte, să demonstreze, cu argumente, acest lucru. Oligarh e o noțiune juridică sau politico-istorică? Poți cere băgarea la dubă a unui politician pentru că e oligarh? Ce capital trebuie să ai ca să fii declarat oligarh? Admitem că Plahotniuc și Filat sunt oligarhi. Dar Lupu, șeful Executivului? Dar Timofti, șeful statului? Dar businessmenii din Parlament? Dar Voronin nu a fost declarat oligarh, ci doar un șef modest de clan modest? De ce în timpul domniei acestuia RM nu era un stat capturat? Nimeni nu încearcă să răspundă la astfel de întrebări...</p>
      <p>
        <b>Epilog</b>
      </p>
      <p>Într-o perioadă istorică foarte scurtă, în doar mai puțin de două decenii, am făcut un salt uriaș de la socialismul multilateral dezvoltat la capitalismul tribal. Vom fi fiind noi, cei care ne holbăm la televizor, „stupid people”, dar nu chiar atât de stupid ca să nu înțelegem că Moldova se zbate între oligarhie și oligofrenie. A venit timpul să traducem parabolele din limbajul folcloric în limbajul juridic, ca să priceapă și Procuratura. Numai în felul acesta vom afla dacă în RM există mafie și oligarhie, cine-s mafioții și oligarhii, dacă există, și cine-s oligofrenii.... <br/>Aceștia, ultimii, cu siguranță, există!</p>
      <p>
        <b>ARHIVA TIMPUL<br/>19.11.2012</b>
      </p>
    </article>
  </body>
</html>