<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/avertisment-pentru-companiile-petroliere-174805.html"/>
    <meta property="og:site_name" content="Auto Bild"/>
    <meta property="article:published_time" content="2019-11-19T12:10:14+00:00"/>
    <meta property="og:title" content="Avertisment pentru companiile petroliere: preţul carburanţilor nu trebuie stabilit în funcţie de cel listat de OMV Petrom"/>
    <meta property="og:description" content="Companiile petroliere aşteaptă mişcările strategice ale liderului pieţei, OMV Petrom, pentru a decide modul în care modifică preţul carburanţilor."/>
  </head>
  <body>
    <article>
      <h6 class="kicker">Avertisment</h6>
      <h1>Avertisment pentru companiile petroliere: preţul carburanţilor nu trebuie stabilit în funcţie de cel listat de OMV Petrom</h1>
      <address><time datetime="2019-11-19T12:10:14+00:00">19 Nov 2019, 12:10</time> by <a rel="author">Auto Bild Romania</a></address>
      <p>
        <b>Companiile petroliere aşteaptă mişcările strategice ale liderului pieţei, OMV Petrom, pentru a decide modul în care modifică preţul carburanţilor, se arată în raportul anual al Consiliului Concurenţei privind evoluţia concurenţei în sectoare-cheie, dat publicităţii luni.</b>
      </p>
      <p>“Atât la benzină cât şi la motorină se observă, pe baza ecuaţiilor determinate la nivel individual pentru fiecare jucător în parte, un tipar care sugerează existenţa unui comportament de urmare a liderului (în acest caz liderul fiind OMV Petrom). Rezultatele sugerează că OMV Petrom reacţionează mai rapid decât ceilalţi jucători din piaţă, fapt ce poate sugera că aceştia, de fapt, aşteaptă mişcările strategice ale OMV Petrom pentru a răspunde la acestea”, se precizează în raport.</p>
      <p>Autoritatea de Concurenţă a realizat o analiză a sectorului carburanţilor, pentru a stabili dacă evoluţia preţurilor la pompă o urmează pe cea a cotaţiilor petroliere.</p>
      <p>“Pe baza datelor agregate la nivel de săptămână în cazul benzinei, prelucrările cantitative nu resping existenţa unei ajustări asimetrice a preţului la pompă în funcţie de evoluţia cotaţiei Platts. Cu toate acestea diferenţa de ajustare este foarte mică (în jurul valorii de 1%), astfel că trebuie avută în vedere şi semnificaţia economică a unei ajustări de asemenea magnitudine. De asemenea, semnificaţia statistică are la baza varianţa setului de date, iar caracteristicile acestuia şi modul cum pot afecta rezultatele au fost prezentate anterior. În cazul motorinei, prelucrările cantitative nu sugerează existenţa unei ajustări asimetrice a preţului în funcţie de evoluţia cotaţiei Platts”, au precizat autorii raportului.</p>
      <p>În urma anchetei, Consiliul Concurenţei a recomandat ca toate companiile petroliere să afişeze simultan majorarea preţurilor la carburanţi, pentru ca firmele să nu se influenţeze reciproc, întrucât concurenţa pe piaţa carburanţilor este una redusă.</p>
      <p>Sursa: agerpres.ro</p>
      <p>Consiliul Concurenței a lansat o platformă online dedicată șoferilor, prin care aceștia pot verifica prețurile benzinei și motorinei în cadrul principalelor lanțuri de stații de carburant din România. <a href="https://www.auto-bild.ro/stiri/preturi-carburanti-aplicatie-167514.html">Monitorul Preţurilor pentru Carburanţi</a> îi va ajuta pe conducătorii auto să identifice cel mai bun raport cantitate-preț.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/cea-mai-mare-scumpire-benzinei-din-europa-se-inregistreaza-romania-141968.html"/>
        <a href="https://www.auto-bild.ro/stiri/pretul-carburantilor-trecut-de-6-lei-pe-litru-141223.html"/>
        <a href="https://www.auto-bild.ro/stiri/pretul-benzinei-a-depasit-nivelul-de-6-lei-pentru-un-litru-136922.html"/>
      </related>
    </article>
  </body>
</html>