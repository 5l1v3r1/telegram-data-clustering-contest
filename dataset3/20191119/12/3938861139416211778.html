<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_nezalezhni-ekspertizi-u-spravi-rotterdam-dovodyat-bezpidstavnist-pidozr-nabu-ta-sap-advokat/938878"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T12:37:00+00:00"/>
    <meta property="og:title" content="Незалежні експертизи у справі &quot;Роттердам+&quot; доводять безпідставність підозр НАБУ та САП - адвокат"/>
    <meta property="og:description" content="Незалежні експертизи у справі &quot;Роттердам+&quot; доводять економічну обгрунтованість формули та безпідставність підозр НАБУ та САП. Про це заявила адвокат підозрюваних у справі &quot;Роттердам+&quot; з боку ДТЕК Наталія Дригваль в інтерв'ю інтернет-виданню &quot;Delo.ua&quot;. &quot;Існує велика кількість доказів того, ..."/>
  </head>
  <body>
    <article>
      <h1>Незалежні експертизи у справі "Роттердам+" доводять безпідставність підозр НАБУ та САП - адвокат</h1>
      <address><time datetime="2019-11-19T12:37:00+00:00">19 Nov 2019, 12:37</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938878_w_300.jpg?v=0"/>
      </figure>
      <p>Незалежні експертизи у справі "Роттердам+" доводять економічну обгрунтованість формули та безпідставність підозр НАБУ та САП.</p>
      <p>Про це заявила адвокат підозрюваних у справі "Роттердам+" з боку ДТЕК Наталія Дригваль в інтерв'ю інтернет-виданню <a href="https://delo.ua/business/sprava-rotterdam-rozvaljujetsja-ce-vzhe-fakt-360612/">"Delo.ua"</a>.<br/><br/>"Існує велика кількість доказів того, що підозри є безпідставні. І ці матеріали ми надали для розгляду суду і сторони обвинувачення. По-перше, це висновки українських і міжнародних експертів, котрі доводять обґрунтованість використання формули "Роттердам+" з економічної точки зору. Серед українських досліджень, це висновки Львівського та Дніпропетровського науково-дослідницького інституту судових експертиз", - сказала Дригваль.<br/><br/>Вона наголосила, що звинувачення НАБУ щодо порушення порядку підготовки, обговорення та прийняття Постанови НКРЕКП № 289 щодо запровадження формульного ціноутворення також є безпідставним.<br/><br/>"У науково-правовому висновку, наданому фахівцями Інституту держави і права ім. В.М. Корецького НАН України, зокрема, відзначено, що службові особи НКРЕКП діяли в межах своєї компетенції, а сама процедура прийняття була прозорою. Проект двічі оприлюднювався для отримання пропозицій і рекомендацій від усіх зацікавлених осіб, а розробка, обговорення та прийняття Порядку №289 відбувались відкрито. Запропонований НКРЕКП підхід до визначення індикативної (граничної) ціни вугілля за імпортним паритетом, було підтримано без зауважень Міненерговугілля, АМКУ і Державною регуляторною службою України. Таким чином, НКРЕКП вжила всіх необхідних заходів для проведення детального обговорення проекту постанови", - повідомила Дригваль<br/><br/>Також адвокат зазначила, що збитки, яких нібито було завдано внаслідок застосування формули "Роттердам+", детективи НАБУ нарахували самі, виходячи з власного хибного припущення про необґрунтованість формули.<br/><br/>"Пряме звинувачення НАБУ в отриманні ТЕС надприбутків є безпідставним. Збитки споживачам, якими НАБУ обґрунтовує наявність шкоди, були розраховані самими детективами НАБУ виходячи із власного, хибного припущення необґрунтованості формули "Роттердам+" та покладені в підставу висновку експерта, який арифметично перерахував представлені вихідні дані", - пояснила Дригваль.<br/><br/>Нагадаємо, раніше відомий юрист і блогер Михайло Шнайдер на своїй сторінці в Facebook оприлюднив фотокопію звіту Київського науково-дослідного інституту судових експертиз (КНДІСЕ), що проводив офіційну експертизу формули "Роттердам+" за приписом Спеціалізованої антикорупційної прокуратури в 2018 році. Згідно звіту, експерти дійшли висновку про економічну обґрунтованість постанови НКРЕКП №289, більш відомої як "формула Роттердам+".</p>
    </article>
  </body>
</html>