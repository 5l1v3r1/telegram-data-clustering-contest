<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/onkormanyzati-valasztas-ujabb-fordulat"/>
    <meta property="og:site_name" content="infostart"/>
    <meta property="article:published_time" content="2019-11-19T12:19:00+00:00"/>
    <meta property="og:title" content="Önkormányzati választás: újabb fordulat"/>
    <meta property="og:description" content="Az egyik polgármesterjelölt által benyújtott kifogás alapján eredményt hirdetett a Zala megyei területi választási bizottság (zmtvb) a Várföldén kétszer eredménytelennek minősített önkormányzati választáson. Újabb fellebbezések miatt azonban a döntés továbbra sem jogerős."/>
  </head>
  <body>
    <article>
      <h1>Önkormányzati választás: újabb fordulat</h1>
      <address><time datetime="2019-11-19T12:19:00+00:00">19 Nov 2019, 12:19</time> by <a rel="author">Infostart / MTI</a></address>
      <h3>Az egyik polgármesterjelölt által benyújtott kifogás alapján eredményt hirdetett a Zala megyei területi választási bizottság (zmtvb) a Várföldén kétszer eredménytelennek minősített önkormányzati választáson. Újabb fellebbezések miatt azonban a döntés továbbra sem jogerős.</h3>
      <p>A helyi választási bizottság "hallgatása miatt" beadott kifogás alapján másodfokon eredményesnek minősítették a Várföldén november 10-én megtartott önkormányzati választást. A területi választási bizottság döntése szerint a megválasztott polgármester 96 érvényes szavazattal Tóth Árpád független jelölt lett, aki a kifogás benyújtója is volt.</p>
      <p>Az egyéni listás képviselő-választás alapján a képviselő-testületbe bekerült négy független jelöltet is megnevezte a területi választási bizottság. Egy esetben szavazategyenlőség miatt sorsolással döntött a megválasztott képviselő személyéről.</p>
      <p>Az indoklásban a bizottság arra hivatkozott, hogy a választási eljárásról szóló törvény alapján a helyi választási bizottságnak a szavazóköri összesítést követően meg kell állapítania a választás eredményét. Ezt</p>
      <blockquote>a feladatát azonban nem teljesítette a várföldei helyi választási bizottság, ami a törvény szerint "a választási szerv hallgatása", ezért a területi választási bizottság állapította meg az eredményt.</blockquote>
      <p>A határozat arra is kitér: a területi választási bizottság nem vizsgálta, hogy Várföldén milyen okokból nem hirdettek eredményt, így azt sem, hogy a "hallgatás" jogos volt-e.</p>
      <p>Mester László Zala megyei főjegyző, a területi választási iroda vezetőjeként azt mondta: hétfő délutánig két fellebbezés is érkezett a megyei választási bizottság döntése ellen. Ezeket a Nemzeti Választási Bizottsághoz továbbították, így ott három napon belül születhet újabb határozat.</p>
      <p>November 10-én, a Pécsi Ítélőtábla döntése miatt Várföldén megismételt szavazáson azért nem állapított meg eredményt a helyi választási bizottság, mert az október 13-ai szavazáshoz hasonlóan ezen is túl sokan vettek részt olyanok, akik korábban nem laktak a településen.</p>
      <p>A helyi választási bizottság ezt követően december 8-ra tűzte ki a harmadik alkalommal tartandó polgármester- és képviselő-választás időpontját.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>