<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640694/%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%D8%AA%D8%B1%D8%A7%D9%85%D9%BE-%D8%A7%D8%B2-%D9%82%D8%AF%D8%B1%D8%AA-%DB%8C%DA%A9-%D8%AD%D9%82%DB%8C%D9%82%D8%AA-%D8%A8%DB%8C%E2%80%8C%DA%86%D9%88%D9%86%E2%80%8C%D9%88%DA%86%D8%B1%D8%A7-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T12:22:00+00:00"/>
    <meta property="og:title" content="سوء استفاده ترامپ از قدرت یک حقیقت بی‌چون‌وچرا است"/>
    <meta property="og:description" content="رئیس مجلس نمایندگان آمریکا گفت،این یک حقیقت بی‌ چون‌وچرا است که تعاملات مناقشه‌برانگیز دونالد ترامپ در قبال اوکراین سوء استفاده از قدرت محسوب می‌شوند."/>
  </head>
  <body>
    <article>
      <h1>
        <a href="https://www.bultannews.com/fa/news/640694/%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%D8%AA%D8%B1%D8%A7%D9%85%D9%BE-%D8%A7%D8%B2-%D9%82%D8%AF%D8%B1%D8%AA-%DB%8C%DA%A9-%D8%AD%D9%82%DB%8C%D9%82%D8%AA-%D8%A8%DB%8C%E2%80%8C%DA%86%D9%88%D9%86%E2%80%8C%D9%88%DA%86%D8%B1%D8%A7-%D8%A7%D8%B3%D8%AA">سوء استفاده ترامپ از قدرت یک حقیقت بی‌چون‌وچرا است</a>
      </h1>
      <h2>رئیس مجلس نمایندگان آمریکا گفت،این یک حقیقت بی‌ چون‌وچرا است که تعاملات مناقشه‌برانگیز دونالد ترامپ در قبال اوکراین سوء استفاده از قدرت محسوب می‌شوند.</h2>
      <address><time datetime="2019-11-19T12:22:00+00:00">19 Nov 2019, 12:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نانسی پلوسی، رئیس مجلس <b>نمایندگان آمریکا</b> در نامه‌ای به نمایندگان <b>حزب دموکرات</b>، به شدت با این استدلال برخی از جمهوریخواهان آمریکا مبنی بر این که آینده دونالد ترامپ، رئیس جمهور آمریکا نه از طریق استیضاح بلکه باید از طریق انتخابات تعیین شود، مخالفت کرد. وی تاکید کرد، این وظیفه مجلس نمایندگان آمریکا بر طبق قانون اساسی است که درباره تخلفات رئیس اجرایی کشور تحقیق کند.</p>
      <p>او در این نامه خود نوشت: این حقیقتی بی چون‌وچرا است که رئیس جمهور از قدرت و اختیاراتش در راستای منافع شخصی و سیاسی و به قیمت چشم‌پوشی از منافع امنیت ملی ما سوء استفاده کرده است. این گفته که "بگذاریم انتخابات درباره ترامپ تصمیم بگیرد"، یک پاسخ ضعیف به جلسات استماع (روند استیضاح ترامپ) است.</p>
      <p>پلوسی تاکید کرد: این موضعگیری خطرناک تنها موجب تشدید فوریت برای برخورد ما می‌شود زیرا رئیس جمهور یکپارچگی فرآیند انتخابات ریاست جمهوری ۲۰۲۰ را به خطر میندازد.</p>
      <p>پلوسی در ادامه نامه‌اش همچنین جمهوریخواهان را از بابت این استدلال که در مناقشه مربوط به اعمال فشار دونالد ترامپ بر دولت اوکراین هیچگونه گروکشی با توجه به پرداخت شدن پول کمکهای آمریکا به کی‌یف رخ نداده سرزنش و محکوم کرد. دموکراتهای آمریکا ترامپ را متهم کرده‌اند به این که به هدف اعمال فشار بر دولت اوکراین به منظور وادار کردن این دولت به تحقیقات درباره جو بایدن، نامزد ریاست جمهوری پیشتاز حزب دموکرات، قصد گرو نگه داشتن کمکهای امنیتی که آمریکا برای این کشور در نظر گرفته بوده را داشته است.</p>
      <p>پلوسی عنوان کرد: حقیقت این است که این کمکها پس از آن پرداخت شدند که عامل افشاگر جامعه اطلاعاتی آمریکا حقیقت را درباره قصد رئیس جمهور برای اخاذی و ارتشاء در قبال اوکراین فاش کرد و مجلس نمایندگان آمریکا هم تحقیقات رسمی را درباره ترامپ به جریان انداخت.</p>
      <p>او همچنین از نمایندگان خواست با توجه به نزدیک شدن تعطیلات ویژه عید شکرگذاری مسیحیان علاوه بر تمرکزشان بر مساله استیضاح، به مسائل اولویت‌دار دیگری همچون تامین بودجه دولت، تصویب یک توافق تجاری جدید با مکزیک و کانادا و مساله زیرساختها هم توجه داشته باشند.</p>
      <p>اما پلوسی تاکید کرد که این همچنین وظیفه آنها است تا عمل به قانون اساسی را هم تضمین کنند.</p>
    </article>
  </body>
</html>