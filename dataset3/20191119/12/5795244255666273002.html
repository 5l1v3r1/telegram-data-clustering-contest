<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/lifestyle/tina-silig-pro-chotiri-etapi-vtilennya-ideji-v-zhittya-kreativnist-i-biznes-50054134.html"/>
    <meta property="og:site_name" content="НВ"/>
    <meta property="article:published_time" content="2019-11-19T12:06:00+00:00"/>
    <meta property="og:title" content="Як втілити свої ідеї у життя: гуру креативності з США називає чотири етапи"/>
    <meta property="og:description" content="Викладачка Стенфордського університету, експертка з креативності Тіна Сіліг описала чотири етапи так званого «циклу винаходу» — переходу від уявлення своєї ідеї до масштабування її у бізнес."/>
  </head>
  <body>
    <article>
      <h1>Як втілити свої ідеї у життя: гуру креативності з США називає чотири етапи</h1>
      <h2>Викладачка Стенфордського університету, експертка з креативності Тіна Сіліг описала чотири етапи так званого «циклу винаходу» — переходу від уявлення своєї ідеї до масштабування її у бізнес.</h2>
      <address>
        <time datetime="2019-11-19T12:06:00+00:00">19 Nov 2019, 12:06</time>
      </address>
      <p>Першим етапом цього циклу є уява, розповіла вона в інтерв'ю екс-торговому представнику — заступнику міністра економрозвитку України Наталії Микольській для спільного з НВ проєкту <a href="https://nv.ua/ukraine/blestyashchie-umy.html">Блискучі уми</a>.</p>
      <p>«Уява — це візуалізація речей, які поки не існують. Наступним етапом йде креативність, яка характеризується використанням уяви задля вирішення проблеми. Потім ми переходимо до етапу інновацій, коли креативність застосовується для придумування унікальної ідеї, чогось нового для світу», — описала Сіліг три етапи успішного втілення ідеї у життя.</p>
      <p>Четвертим, завершальним кроком, є перехід від інновативності до підприємництва за допомогою застосування інновацій для масштабування ідей.</p>
      <p>«Все це стає циклом, оскільки кінець веде до самого початку. Аби бути підприємливим, ви маєте запалити творчу уяву інших людей, і це призводить до все більшої кількості ідей, більшої уяви, креативності та підприємництва», — зазначила експертка.</p>
      <p>Сіліг порівняла подібну ієрархію <i>циклу винаходу</i> з тим, як немовлята вчаться розмовляти.</p>
      <p>«Від народження малюки мамляють, гомонять, потім складають ці звуки у слова, далі перетворюють слова на речення, а з речень складають історії. І ця ієрархія, шлях від звуків, слів і речень до історії, подібний до процесу переходу від уяви до креативності, інновацій, підприємництва», — сказала вона.</p>
      <p>У той же час найчастіше люди стикаються з невдачами під час переходу від креативності до інновацій, підкреслює викладачка Стенфорда. Сіліг зазначає, що для того, аби перейти від просто креативних ідей до дійсно проривних, інноваційних, необхідно застосувати метод «перерамкування» — ставити питання до своїх питань, щоби зрозуміти, яку насправді проблему ви хочете вирішити.</p>
      <p>
        <i>Повне інтерв'ю з Тіною Сіліг буде опубліковано в <a href="https://nv.ua/ukraine/blestyashchie-umy.html">розділі проєкту Блискучі уми</a> на сайті НВ.</i>
      </p>
      <p>Тіна Сіліг також розповідала в інтерв'ю для спільного з НВ проєкту Блискучі уми, <a href="https://style.nv.ua/ukr/lifestyle/tina-silig-yak-dosyagti-uspihu-v-kar-yeri-novini-svitu-50053773.html">що робити працівникам, чий керівник не готовий до позитивних змін у компанії</a>.</p>
      <p>За її словами, така ситуація часто виникає в компаніях, і тоді в них збирається невелика група ініціативних працівників, які стають агентами змін.</p>
    </article>
  </body>
</html>