<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103217/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T12:43:13+00:00"/>
    <meta property="og:title" content="НАТО визнає космос сферою військової діяльності"/>
    <meta property="og:description" content="На орбіті Землі обертаються близько 2000 супутників і приблизно половина з них належить країнам НАТО."/>
  </head>
  <body>
    <article>
      <h1>НАТО визнає космос сферою військової діяльності</h1>
      <address>
        <time datetime="2019-11-19T12:43:13+00:00">19 Nov 2019, 12:43</time>
      </address>
      <p>Міністри закордонних справ країн-членів НАТО на засіданні 20 листопада визнають космос однією зі сфер військової діяльності Альянсу.</p>
      <p>Як повідомляє "Європейська правда", про це заявив генсек НАТО Єнс Столтенберг на пресконференції в Брюсселі.</p>
      <p>"У світі, що швидко змінюється, НАТО продовжує пристосовуватися до стратегічних викликів. І завтра ми зробимо ще один важливий крок. Я очікую, що міністри погодяться визнати космос оперативним напрямком, разом із повітрям, сушею, морем та кіберпростором. Космос має важливе значення для оборони та стримування Альянсу. Для раннього попередження, зв'язку та навігації", - сказав Столтенберг.</p>
      <p>Він зазначив, що на орбіті Землі обертаються близько 2000 супутників і приблизно половина з них належить країнам НАТО.</p>
      <p>"Тож визнання космосу оперативною сферою стане явним знаком того, що ми продовжуємо зміцнювати стримування та захист у всіх сферах. Наш підхід залишатиметься оборонним і повністю відповідатиме міжнародному праву. НАТО не має наміру розміщувати зброю в космосі. Але нам потрібно забезпечити правильну підтримку наших місій та операцій", - додав генсек.</p>
      <p>Раніше повідомлялося, що рішення про оголошення космосу новою оперативною сферою оборони може допомогти переконати Дональда Трампа в тому, що НАТО може бути корисним союзником <b><a href="https://www.eurointegration.com.ua/news/2019/06/21/7097621/">у стримуванні </a></b>зростання Китаю як суперника і військової сили.</p>
      <p>Хоча країни НАТО сьогодні володіють 65% супутників у космосі, Китай готує цілі сузір'я комерційних супутників, які можуть пропонувати послуги від високошвидкісного Інтернету для літаків до відстеження ракет і збройних сил на землі.</p>
      <p>Китай розробляє зброю, яку він може використовувати на орбіті, і став першою країною, що висадилася на зворотній стороні Місяця минулого року.</p>
      <p>Росія, колись стратегічний партнер НАТО, також є гравцем в космосі і є однією з небагатьох країн, здатних запустити супутники на орбіту.</p>
    </article>
  </body>
</html>