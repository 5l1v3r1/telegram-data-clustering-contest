<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_proti-poroshenka-nemaye-zhodnoyi-realnoyi-spravi-advokat-novikov-poyasniv-chomu/938875"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T12:26:00+00:00"/>
    <meta property="og:title" content="Проти Порошенка немає жодної реальної справи. Адвокат Новіков пояснив, чому"/>
    <meta property="og:description" content="Колишній заступник голови Адміністрації президента часів Януковича Андрій Портнов зводить особисті рахунки з п'ятим президентом Петром Порошенком, використовуючи ДБР. При цьому своєю позицією ДБР підриває виграшну позицію України в міжнародному арбітражі. Про це в інтерв'ю Цензор.НЕТ ..."/>
  </head>
  <body>
    <article>
      <h1>Проти Порошенка немає жодної реальної справи. Адвокат Новіков пояснив, чому</h1>
      <address><time datetime="2019-11-19T12:26:00+00:00">19 Nov 2019, 12:26</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938875_w_300.jpg?v=0"/>
      </figure>
      <p>Колишній заступник голови Адміністрації президента часів Януковича Андрій Портнов зводить особисті рахунки з п'ятим президентом Петром Порошенком, використовуючи ДБР. При цьому своєю позицією ДБР підриває виграшну позицію України в міжнародному арбітражі.</p>
      <p>Про це <a href="https://censor.net.ua/ua/resonance/3160145/z_takym_vytokom_informatsiyi_yakyyi_isnuye_v_dbr_budyaki_materialy_z_ukrayinskoyi_spravy_mojut_opynytysya">в інтерв'ю Цензор.НЕТ</a> сказав адвокат Петра Порошенка Ілля Новіков.</p>
      <p>"Всі ці провадження відкрито за заявою Портнова. Кажуть, що це серія з 13 справ проти Порошенка, але сам Труба від цього формально відхрестився, хоча він сам використовував це формулювання. Він сказав, що Порошенко проходить як свідок в окремих справах. Те, що всі ці справи називають "справами проти Порошенка", на мій погляд, дуже добре маркує сприйняття роботи ДБР у цьому випадку. І це дуже явно демонструє ставлення ДБР до цих справ.</p>
      <p>Візьмемо Вотергейт як приклад. Ніксон, тоді ще діючий президент. І ось на нього знаходять якийсь серйозний компромат. Цей компромат один. У вас не може бути на президента, який би він не був поганий, багато Вотергейтів. І що ви робите? Якщо ви сумлінний розслідувач, журналіст або слідчий, то ви копаєте в глибину. А замість цього ДБР копає в ширину. Якщо у вас не один Вотергейт, а 13, - це означає, що насправді жодного Вотергейту у вас немає. Якщо при цьому зчиняєте шум і відверто працюєте на піар, на медіасприйняття, то ви зобов'язані просто розуміти, як це відбивається на позиціях країни загалом", - зазначив він.</p>
      <p>Новіков наголосив, що позиція ДБР суперечить позиції України в міжнародних судах у Керченській справі, оскільки фактично приймає версію Росії.</p>
      <p>"Основною версією, наскільки ми можемо судити з того, що ми бачимо, у ДБР є те, що написав Портнов. Тобто не те, що Росія перевищила будь-які розумні межі застосування військової сили. І не те, що Росія насамперед порушила двосторонню Угоду з Україною щодо Азовського моря, порушила конвенцію ООН з морського права, Женевську конвенцію про військовополонених і багато чого ще. ДБР цікавить не це, а як вони вважають, першопричина цих подій - дії України", - зазначив адвокат.</p>
      <p>При цьому Новіков висловив думку про те, що Портнов має до Порошенка особисті рахунки:</p>
      <p>"... у Портнова, це дуже особисте. Є різні спекуляції на тему того, хто фінансує його з Росії чи не фінансує. А я дивлюся на його публікації і розумію, що тут приватне просто забиває будь-яке уявне чи реальне фінансування. У нього щось дуже "особисте" стосовно Порошенка".</p>
    </article>
  </body>
</html>