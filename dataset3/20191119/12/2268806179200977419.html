<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/national/georgi-kostadinov-dlazhni-sme-da-se-predstavim-vazmozhno-nay-dobre-na-barazhite.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-19T12:35:20+00:00"/>
    <meta property="og:title" content="Георги Костадинов: Длъжни сме да се представим възможно най-добре на баражите"/>
    <meta property="og:description" content="&quot;Настройваме се вече с мисъл за баражите за Евро 2020 през пролетта&quot;"/>
  </head>
  <body>
    <article>
      <h1>Георги Костадинов: Длъжни сме да се представим възможно най-добре на баражите</h1>
      <address><time datetime="2019-11-19T12:35:20+00:00">19 Nov 2019, 12:35</time> by <a rel="author">БТА</a></address>
      <p>Българският национал Георги Костадинов се надява лошите резултати вече да са в миналото за отбора ни.</p>
      <p>Ето какво каза футболистът пред БТА:</p>
      <p>"Радвам се, че завършихме с победа за настроение, за самочувствие на всички ни. Тези лоши резултати тежаха на отбора и е нормално да бъде така.</p>
      <p>Да, настройваме се вече с мисъл за баражите за Евро 2020 през пролетта, но първо да изчакаме жребия. Не се осланям на предчувствие какво ще ни се падне. Но мисля, че отборът израства при новия селекционер Георги Дерменджиев и неслучайно дойде тази победа над Чехия.</p>
      <p>Много са факторите, които обясняват този срив: доста контузени футболисти имаше в един момент, смяна на треньорите, налагане на нов начин на игра, който може да се наложи много трудно предвид малкото време в лагерите на националния отбор. Отделно от това натрупаните негативни резултати от мач на мач тежаха.</p>
      <p>Но сме длъжни да се подготвим по най-добрия начин за баражите през март, защото е страхотен шанс. Вярвам, че лошото е вече зад нас и през пролетта на 2020 година ще се представим по-добре.</p>
      <p>Ивелин ми сподели на мен и на още три момчета от отбора, че има намерение да сложи край на кариерата си в националния отбор. Но ние не вярвахме, решихме, че се шегува. Много добре знаем колко лишения му е коствало да бъде с отбора на абсолютно всеки лагер. Но той го прави за Родината, защото така го усеща със сърцето си. Всички се натъжихме в отбора от решението му. Но дори и да не е сред нас, той си остава лидер, футболист със сериозни качества и безценен опит", каза Костадинов.</p>
    </article>
  </body>
</html>