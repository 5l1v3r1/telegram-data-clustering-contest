<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818455/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%D9%81%D8%B1%D8%A7%D8%AF-%D9%81%D8%A7%D9%82%D8%AF-%D8%B3%D9%88%D8%A1-%D8%AA%D8%AF%D8%A8%DB%8C%D8%B1-%D9%85%D8%AF%DB%8C%D8%B1%DB%8C%D8%AA-%D9%88-%DA%A9%D8%A7%D8%B1-%D8%AC%D9%87%D8%A7%D8%AF%DB%8C-%D8%B1%D8%A7-%D8%B1%D9%82%D9%85-%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T12:00:12+00:00"/>
    <meta property="og:title" content="استفاده از افراد فاقد سوء تدبیر مدیریت و کار جهادی را رقم می زند"/>
    <meta property="og:description" content="ایسنا/خراسان شمالی عضو هیات علمی دانشگاه پیام نور خراسان شمالی گفت: استفاده از افراد فاقد سوء تدبیر، مدیریت و کار جهادی را در کشور رقم می زند."/>
  </head>
  <body>
    <article>
      <h6 class="kicker">عضو هیات علمی دانشگاه پیام نور خراسان شمالی:</h6>
      <h1>استفاده از افراد فاقد سوء تدبیر مدیریت و کار جهادی را رقم می زند</h1>
      <address><time datetime="2019-11-19T12:00:12+00:00">19 Nov 2019, 12:00</time> by <a rel="author">اعظم قهرمانی</a></address>
      <p>ایسنا/خراسان شمالی عضو هیات علمی دانشگاه پیام نور خراسان شمالی گفت: استفاده از افراد فاقد سوء تدبیر، مدیریت و کار جهادی را در کشور رقم می زند.</p>
      <p>دکتر قاسم جعفری در گفت و گو با ایسنا، با اشاره به بیانیه گام دوم انقلاب و تاکید مقام معظم رهبری بر مدیریت جهاد و اصل ما می توانیم، اظهارکرد: جهاد فقط به معنای جنگیدن و درگیر شدن با دشمن نیست، بلکه اهداف عالیه انسانی نیز در آن نهفته شده است و در حقیقت صلح پایدار نیز از طریق پرداختن به آن ایجاد می شود.</p>
      <p>وی افزود: مخاطب مقام معظم رهبری در بیانیه گام دوم انقلاب برای محقق شدن مدیریت جهادی و اصل ما می توانیم فقط مدیران نبوده بلکه نخبگان، دانشگاهیان، فرهنگیان، صاحب نظران و مردم نیز مشمول می شوند.</p>
      <p>جعفری ادامه داد: باید نگاه تمامی ما بر این اصل باشد، زمانیکه کار می کنیم، کم کاری نداشته باشیم و انگیزه کافی برای کار کردن در وجود همه اقشار وجود داشته باشد.</p>
      <p>وی اظهار کرد: یکی از اشکالاتی که در حال حاضر وجود دارد این است که گاهی اوقات افرادی در سمت های مختلف گمارده می شوند که خود آن ها می دانند اهل کار کردن نیستند و یا مدیران افرادی را زیر مجموعه مدیریتی خود قرار می دهند که می دانند افراد شایسته تری نسبت به مدیرانی که به کار گفته‌اند نیز وجود دارد و این عوامل سبب می شود تا با معضل سوء تدبیر مواجه شویم.</p>
      <p>این استاد دانشگاه خاطرنشان کرد: کار جهادی به معنای آن است که افرادی را به کار بگیریم که دچار سوء تدبیر نباشد و در حقیقت کار بلد بودن به تنهایی کفایت نمی کند بلکه در کنار کار بلد بودن باید سلامت، اعتقاد به کار و انگیزه برای کار کردن نیز وجود داشته باشد.</p>
      <p>وی تصریح کرد: متاسفانه نگاه برخی از مدیران از کار فقط شغل است که در ساعت مشخصی وارد محل کار خود شده و در ساعت مشخصی نیز خارج شوند.</p>
      <p>جعفری تاکید کرد: اصل مهم دیگری که در مدیریت جهادی باید به آن توجه ویژه شود آن است که باید پذیرفت که در شرایط عادی قرار نداریم و ضمن اینکه دشمن چوب لای چرخ ما قرار می دهد باید با کار جهادی با آن مقابله کرد اما هنوز برخی این امر را نپذیرفته اند.</p>
      <p>وی گفت: زمانیکه به مسائل علمی پرداخته می شود برخی می گویند در عرصه های علمی کشورهای اروپایی کجا و ما کجا، از زمانیکه دشمن حاضر نیست تا دست آورد و تجربیات علمی خود را در اختیار ما قرار دهد ما باید تسلیم شویم و یا اینکه با کار و تلاش خود را به آن ها برسانیم؟</p>
      <p>عضو هیات علمی دانشگاه پیام نور خراسان شمالی افزود: در این عرصه سهم فرهیختگان، اساتید و دانشجویان بسیار بالاست و باید وارد میدان شوند.</p>
      <p>وی با بیان اینکه وقتی ما می گویم می توانیم برخی فکر می کنند که به دنبال تقابل هستیم و نمی خواهیم از تجارب سایر کشورهای استفاده کنیم، ادامه داد: در حال حاضر به هیچ عنوان به دنبال تقابل نیستیم و حتی برای استفاده از تجارب مفید سایر کشورها استقبال نیز خواهیم کرد.</p>
      <p>جعفری تاکید کرد: در مدیریت جهادی از تجارب سایر کشورها استفاده خواهیم کرد اما به معنای تهی شدن از هویت خود نیستیم.</p>
      <p>انتهای پیام</p>
    </article>
  </body>
</html>