<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/ostaticii-american-kevin-king-si-australian-timothy-weeks-eliberati-de-talibani-in-sud-estul-afganistanului-1922404019002019111219174680"/>
    <meta property="og:site_name" content="News.ro"/>
    <meta property="article:published_time" content="2019-11-19T12:40:00+00:00"/>
    <meta property="og:title" content="Ostaticii american Kevin King şi australian Timothy Weeks, eliberaţi de talibani în sud-estul Afganistanului"/>
    <meta property="og:description" content="Ostaticii american Kevin King şi australian Timothy Weeks au fost eliberaţi marţi de către talibani, în sud-estul Afganistanului, şi au fost predaţi forţelor americane, declară surse din cadrul poliţiei şi comandanţi insurgenţi pentru AFP."/>
  </head>
  <body>
    <article>
      <h1>Ostaticii american Kevin King şi australian Timothy Weeks, eliberaţi de talibani în sud-estul Afganistanului</h1>
      <address><time datetime="2019-11-19T12:40:00+00:00">19 Nov 2019, 12:40</time> by <a rel="author">Valentin Vidu</a></address>
      <p>
        <b>Ostaticii american Kevin King şi australian Timothy Weeks au fost eliberaţi marţi de către talibani, în sud-estul Afganistanului, şi au fost predaţi forţelor americane, declară surse din cadrul poliţiei şi comandanţi insurgenţi pentru AFP.</b>
      </p>
      <p>”Cei doi profesori universitari au fost eliberaţi în districtul Now Bahar, în provincia Zabul”, a declarat o sursă din cadrul poliţiei din provincie, precizând că ei ”au părăsit Zabulul cu elicoptere americane”.</p>
      <p>Trei comandanţi talibani au confirmat această informaţie. Doi dintre ei au declarat că aşteaptă, în schimb, eliberarea a trei prizonieri talibani de rang înalt.</p>
      <p>Preşedintele afgan Ashraf Ghani anunţa la 12 octombrie eliberarea acestor deţinuţi - între care şi Anas Haqqani, fiul fondatorului reţelei Jalaluddin Haqqani, o aripă importantă a rebeliunii talibane - pentru a permite eliberarea occidentalilor răpiţi în august 2016, la Kabul, aflaţi pe mâna talibanilor de atunci.</p>
      <p>Un purtător de cuvânt al preşedinţiei a anunţat ulterior o ”amânare” în acest schimb.</p>
      <p>Profesorii de la Universitatea Americană ”au fost aduşi cu o maşină la Zabul şi predaţi americanilor, care i-au luat cu elicopterul”, a declarat un comandant taliban de rang înalt din provincie, situată la frontiera cu Pakistanul.</p>
      <p>Ambasada Statelor Unite la Kabul a anunţat că nu poate ”furniza detalii şi nici comenta” această informaţie.</p>
      <p>Un comandant taliban a declarat că mişcarea sa ”aşteaptă de la Guvernul afgan şi de la americani să ne elibereze cei trei prizonieri cât mai rapid posibil”.</p>
      <p>Nicio informaţie nu era disponibilă, pentru moment, despre Anas Haqqani, Mali Khan şi Hafiz Rashi - toţi trei membri ai reţelei Haqqani.</p>
      <p>Ashraf Ghani sublinia că eliberarea lor este o decizie ”foarte dificilă” şi totodată ”principala condiţie în vederea lansării unor negocieri neoficiale” în vederea punerii capăt războiului care devastează ţara de 18 ani.</p>
      <p>Talibanii au respins, până acum, orice ofertă de negocieri cu autorităţile afgane, pe care le consideră ilegitime.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/afganistanul-elibereaza-trei-talibani-intr-un-eventual-schimb-cu-doi-universitari-ostatici-din-2016-1922404012002019111219168621"/>
      </related>
    </article>
  </body>
</html>