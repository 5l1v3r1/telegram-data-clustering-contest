<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/liga-nba-luka-doncic-idzie-w-slady-lebrona-jamesa-kolejne-triple-double,986569.html"/>
    <meta property="og:site_name" content="TVN24"/>
    <meta property="article:published_time" content="2019-11-19T12:34:00+00:00"/>
    <meta property="og:title" content="Kolejny fenomenalny występ Luki Doncicia. Podąża śladami LeBrona Jamesa"/>
    <meta property="og:description" content="Luka Doncic rozgrywa niesamowity sezon. Słoweński koszykarz zdobył 42 punkty i poprowadził Dallas Mavericks do zwycięstwa z San Antonio Spurs 117:110. Młody gwiazdor jest drugim zawodnikiem w histo..."/>
  </head>
  <body>
    <article>
      <h1>Kolejny fenomenalny występ Luki Doncicia. Podąża śladami LeBrona Jamesa</h1>
      <address>
        <time datetime="2019-11-19T12:34:00+00:00">19 Nov 2019, 12:34</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/22fa837b-aeac-4dd3-9435-df3b642a40b5.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/fc4ddc15f9f4b4b06ef7844d6bb53abf/c2448248-fe13-43ed-beb9-d451cfd14d07-480p.mp4"/>
          <figcaption>Luka Doncic bohaterem Dallas Mavericks</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/5d3eccc9-a4b4-4b6d-becc-9b7ad6e80bd7-480p.mp4"/>
          <figcaption>LeBron James próbował załagodzić spór na linii NBA - Chiny</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d230a926-6e72-4974-8916-72cfc3f32883-480p.mp4"/>
          <figcaption>Genialny mecz i 60 punktów Damiana Lillarda</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/7e278b93-93d8-4db9-88c2-95f1c2085ee9-480p.mp4"/>
          <figcaption>Carmelo Anthony wrócił do NBA</figcaption>
        </figure>
        <figcaption>20-letni Słoweniec nie pierwszy raz był bohaterem Maverics Foto: Getty Images | Video: Getty Images</figcaption>
      </slideshow>
      <h3>Luka Doncic rozgrywa niesamowity sezon. Słoweński koszykarz zdobył 42 punkty i poprowadził Dallas Mavericks do zwycięstwa z San Antonio Spurs 117:110. Młody gwiazdor jest drugim zawodnikiem w historii NBA, który zanotował triple-double z co najmniej 40 punktami przed 21. rokiem życia.</h3>
      <p>Były koszykarz Realu Madryt w nocy z poniedziałku na wtorek polskiego czasu pobił słoweński rekord w lidze NBA. Poprawił o dwa punkty osiągnięcie należące do Gorana Dragicia z 2014 roku.</p>
      <p>Zaledwie 26 sekund przed końcem meczu 20-letni Doncic rzucił kluczowe trzy punkty, po których rywale nie potrafili się już podnieść. Spotkanie zakończył z 42 punktami, 11 zbiórkami i 12 asystami. Tym samym został drugim po LeBronie Jamesie zawodnikiem w historii NBA, który mając mniej niż 21 lat uzyskał triple-double, zdobywając 40 lub więcej punktów.</p>
      <related>
        <a href="https://eurosport.tvn24.pl/nba,134/popis-jamesa-na-oczach-legendy-lakersi-nie-oddali-prowadzenia,986255.html"/>
      </related>
      <p>Rekordowy sezon</p>
      <p>To już szóste triple-double, a więc potrójne osiągniecie w trzech kategoriach statystycznych, Doncicia w bieżących rozgrywkach. Wszechstronny zawodnik w 13 dotychczasowych spotkaniach zanotował średnio 25 punktów, 10,7 zbiórki i 9,1 asysty.</p>
      <p>Słoweniec ponownie pokazał, że jest w stanie poradzić sobie z niemal każdym rodzajem defensywy. Poprzedniej nocy ani trener Spurs Gregg Popovich, ani pomagający mu były legendarny zawodnik Tim Duncan, nie potrafili znaleźć sposobu na jego powstrzymanie.</p>
      <p>W efekcie ekipa z San Antonio przegrała ósmy z ostatnich dziewięciu meczów i tak złego startu nie zanotowali od sezonu 1996/1997. W ich składzie dwoił się i troił DeMar DeRozan, ale jego 36 punktów nie pomogło "Ostrogom".</p>
      <p>Doncic prowadzi w klasyfikacji największej liczby triple-double. - Każdego dnia pojawiają się różne statystyki, o których nie wiesz - przyznał po meczu, a jego "Mavs" wygrali 117:110.</p>
      <h3>Nie miał litości dla byłych kolegów</h3>
      <p>Los Angeles Clippers wygrali przed własną publicznością z Oklahoma City Thunder 90:88, a zwycięstwo zapewnił im na 25 sekund przed końcową syreną rzutem za trzy punkty były zawodnik drużyny gości - Paul George.</p>
      <p>Clippers, uważani przed rozpoczęciem sezonu za jednych z faworytów, zajmują obecnie czwarte miejsce w Konferencji Zachodniej z bilansem dziewięciu zwycięstw i pięciu przegranych. Prowadzą lokalni rywale - Los Angeles Lakers (11-2).</p>
      <p>Czwartą wygraną z rzędu zanotowali Milwaukee Bucks, pokonując na wyjeździe Chicago Bulls 115:101. Bardzo dobrze zagrał reprezentant Grecji Giannis Antetokounmpo, uzyskując trzynasty double-double z rzędu (33 punkty i 10 zbiórek), a Brook Lopez dołożył 19 pkt i 10 zbiórek. Najcelniej w zespole gospodarzy rzucał Daniel Gafford - 21.</p>
      <p>Jazzmani przegrali u siebie w Salt Lake City po raz pierwszy w sezonie przed własną publicznością. Lepsi od nich byli zawodnicy Minnesota Timberwolves wygrywając 112:102.</p>
      <h3>Celtowie nadal nie do zatrzymania</h3>
      <p>Najlepsza drużyna Konferencji Wschodniej, Boston Celtis (11-2) przywiozła z Phoenix zwycięstwo w rywalizacji z tamtejszymi "Słońcami" 99:85.</p>
      <p>Bracia Aaron i Justin Holiday poprowadzili ekipę Indiana Pacers do zwycięstwa na wyjeździe nad Brooklyn Nets 115:86. Pierwszy z nich (rocznik 1996) zdobył 24 punktów, co jest jego rekordem życiowym, natomiast Justin (1989) zaliczył rekord sezonu - 20 pkt. Trzeci z braci - Jrue (1990) występuje od 2013 roku w New Orleans Pelicans.</p>
      <p><b>Wyniki poniedziałkowych meczów koszykarskiej ligi NBA</b>:</p>
      <p>Chicago Bulls - Milwaukee Bucks 101:115<br/>Brooklyn Nets - Indiana Pacers 86:115<br/>Dallas Mavericks - San Antonio Spurs 117:110<br/>Houston Rockets - Portland Trail Blazers 132:108<br/>Los Angeles Clippers - Oklahoma City Thunder 90:88<br/>New York Knicks - Cleveland Cavaliers 123:105<br/>Phoenix Suns - Boston Celtics 85:99<br/>Toronto Raptors - Charlotte Hornets 132:96<br/>Utah Jazz - Minnesota Timberwolves 102:112</p>
      <p>Autor: fira / Źródło: eurosport.pl, PAP</p>
    </article>
  </body>
</html>