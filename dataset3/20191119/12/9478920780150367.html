<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/gkol-gia-tin-apexartisi-3/"/>
    <meta property="og:site_name" content="ert.gr"/>
    <meta property="article:published_time" content="2019-11-19T12:35:13+00:00"/>
    <meta property="og:title" content="Γκολ για την απεξάρτηση"/>
    <meta property="og:description" content="Το ΚΕΘΕΑ ΕΞΟΔΟΣ σε συνεργασία με άλλους εννιά σημαντικούς Φορείς της πόλης και Ομάδες Εργαζομένων οργανώνει, για πέμπτη χρονιά, το Τουρνουά Ποδοσφαίρου 5Χ5 στις αθλητικές εγκαταστάσεις του. Με ευθύνη του Εναλλακτικού Σχολείου Ενηλίκων του ΚΕΘΕΑ ΕΞΟΔΟΣ, διαμορφώθηκαν οι συνθήκες ώστε να οργανωθεί και να φιλοξενηθεί ένα ποδοσφαιρικό πρωτάθλημα όπου το μόνο έπαθλο θα είναι η συντροφικότητα και η φιλία, η χαρά του παιχνιδιού, η ομορφιά του ποδοσφαίρου, όπου θα κυριαρχεί η ευγενής άμιλλα, χωρίς φανατισμούς και βία."/>
  </head>
  <body>
    <article>
      <h1>Γκολ για την απεξάρτηση</h1>
      <address><time datetime="2019-11-19T12:35:13+00:00">19 Nov 2019, 12:35</time> by <a rel="author">Μίνα Μαυρογιάννη</a></address>
      <p>Το ΚΕΘΕΑ ΕΞΟΔΟΣ σε συνεργασία με άλλους εννιά σημαντικούς Φορείς της πόλης και Ομάδες Εργαζομένων οργανώνει, για πέμπτη χρονιά, το Τουρνουά Ποδοσφαίρου 5Χ5 στις αθλητικές εγκαταστάσεις του. Με ευθύνη του Εναλλακτικού Σχολείου Ενηλίκων του ΚΕΘΕΑ ΕΞΟΔΟΣ, διαμορφώθηκαν οι συνθήκες ώστε να οργανωθεί και να φιλοξενηθεί ένα ποδοσφαιρικό πρωτάθλημα όπου το μόνο έπαθλο θα είναι η συντροφικότητα και η φιλία, η χαρά του παιχνιδιού, η ομορφιά του ποδοσφαίρου, όπου θα κυριαρχεί η ευγενής άμιλλα, χωρίς φανατισμούς και βία.</p>
      <p>Οπως αναφέρεται σε σχετική ανακοίνωση «Σε μια περίοδο όπου εντείνονται τα προβλήματα σωματικής και ψυχικής υγείας, οι εξαρτήσεις και ο κοινωνικός αποκλεισμός, η στήριξη και η ένταξη των πιο ευάλωτων αποτελούν μεγάλη πρόκληση για την κοινωνία. Η κρίση είναι παντού γύρω μας, είναι παρούσα. Και είναι κρίση κοινωνική, οικονομική, ηθική, πολιτιστική, μια κρίση αξιών.<br/>Σήμερα περισσότερο από ποτέ έχουμε την ανάγκη να γνωριστούμε μεταξύ μας, να μιλήσουμε για αλληλεγγύη και συνεργασία ανάμεσα στους Φορείς της Λάρισας. Το θεραπευτικό πρόγραμμα ΚΕΘΕΑ ΕΞΟΔΟΣ, ένα από τα παλαιότερα προγράμματα του Κέντρου Θεραπείας Εξαρτημένων Ατόμων, με 30 χρόνια συνεχή παρουσία στην πόλη της Λάρισας, κρατά ανοιχτό έναν ακόμη δίαυλο επικοινωνίας με την τοπική κοινωνία και εκπέμπει ένα πραγματικά αισιόδοξο μήνυμα ζωής και ελπίδας μέσα από τον αθλητισμό.<br/>Είναι γνωστό πως στόχος του θεραπευτικού προγράμματος ΚΕΘΕΑ ΕΞΟΔΟΣ είναι η αλλαγή του τρόπου ζωής των χρηστών με την πλήρη αποχή τους από τη χρήση ουσιών και η προετοιμασία της ομαλής κοινωνικής τους επανένταξης. Οι αθλητικές δραστηριότητες αποτελούν εδώ και πολλά χρόνια αναπόσπαστο κομμάτι στην προσπάθεια για τη δραστηριοποίηση και την κοινωνική επανένταξη των μελών που παρακολουθούν το ΚΕΘΕΑ ΕΞΟΔΟΣ».</p>
      <p>Ετσι αύριο 20 του μηνός ξεκινά το 5ο Τουρνουά Ποδοσφαίρου του ΚΕΘΕΑ ΕΞΟΔΟΣ “Γκολ για την Απεξάρτηση” που θα διαρκέσει τέσσερις περίπου μήνες, με τη συμμετοχή των εξής 10 ομάδων:</p>
      <p>1. ΚΕΘΕΑ ΕΞΟΔΟΣ<br/>2. ALFA WOOD<br/>3. ΔΕΥΑΛ<br/>4. Ελληνική Αστυνομία<br/>5. Σωφρονιστικοί Υπάλληλοι Καταστήματος Κράτησης Λάρισας<br/>6. Πυροσβεστική Υπηρεσία Λάρισας<br/>7. Παλαίμαχοι ΑΕΛ<br/>8. Παλαίμαχοι Απόλλωνα Λάρισας<br/>9. Ένωση Συντακτών Ημερησίων Εφημερίδων<br/>10. Τ.Ε.Ε.</p>
      <p>Οι 4 πρώτοι της τελικής κατάταξης θα συμμετέχουν στα play off για την ανάδειξη του νικητή. Παράλληλα, θα διεξάγονται και αγώνες κυπέλου.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/tripoli/penthimero-afieroma-stin-poiisi-gkatsoy-apo-ti-chorodia-tripolis/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/gkol-gia-tin-apexartisi-3/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/ekdiloseis-gia-tin-ethniki-antistasi-kai-ti-synaxi-agioton-agion/"/>
        <a href="https://www.ert.gr/perifereiakoi-stathmoi/kerkira/kerkyra-se-katastasi-ektaktis-anagkis-perioches-tis-kerkyras/"/>
        <a href="https://www.ert.gr/perifereiakoi-stathmoi/kerkira/kerkyra-i-synantisi-toy-prothypoyrgoy-me-toys-perifereiarches/"/>
        <a href="https://www.ert.gr/perifereiakoi-stathmoi/kozani/d-makedonia-i-olympia-teligioridoy-gia-to-diktyo-fysikoy-aerioy/"/>
      </related>
    </article>
  </body>
</html>