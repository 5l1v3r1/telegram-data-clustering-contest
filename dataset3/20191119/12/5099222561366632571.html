<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-administratie_locala-23500415-nicolae-robu-despre-firma-care-facut-deratizare-bloculul-din-timisoara-unde-murit-3-oameni-nu-avea-autorizatie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T12:19:00+00:00"/>
    <meta property="og:title" content="Nicolae Robu despre firma care a făcut deratizare în blocul din Timișoara unde au murit 3 oameni: Nu avea autorizație"/>
    <meta property="og:description" content="Firma Bistim Dera SRL-D, cea care a făcut deratizarea în blocul de pe strada Miorița 8, unde au murit trei persoane, nu are autorizație de la Primăria Timișoara, a anunțat marți într-o"/>
  </head>
  <body>
    <article>
      <h1>Nicolae Robu despre firma care a făcut deratizare în blocul din Timișoara unde au murit 3 oameni: Nu avea autorizație</h1>
      <address><time datetime="2019-11-19T12:19:00+00:00">19 Nov 2019, 12:19</time> by <a rel="author">C. Ivanov</a></address>
      <p><b>Firma Bistim Dera SRL-D, cea care a făcut deratizarea în blocul de pe strada Miorița 8, unde au murit trei persoane, nu are autorizație de la Primăria Timișoara, a anunțat marți într-o conferință de presă, Nicolae Robu, primarul orașului.<br/></b><br/>”Acea firmă și cei care au contractat-o sunt iresponsabili. Într-un asemenea domeniu, cu asemenea grad de risc, este nepermis să funcționezi fără autorizație. Am făcut verificările de rigoare și firma respectivă nu a solicitat niciodată acord comercial de la Primăria Timișoara și nici nu a primit. Nu știa nimeni de ea. Astăzi mi s-a prezentat o fotografie cu un banner pe gardul unei spălătorii, baner prin care firma își face reclamă și dă și un număr de telefon”, a declarat Robu.<br/><br/>Acesta spune că Primăria nu a avut niciun amestec în ceea ce privește deratizarea din blocul respectiv. ”Deratizarea s-a făcut la inițiativa asociației de proprietari, pe teren privat, fără nicio implicare a Primăriei. Nu Primăria a ales firma, nu Primăria a plătit. (...) Ce putem nădăjdui este să nu crească dimensiunile acestei tragedii. Nu există antidot împotriva substanței”, a explicat Robu.<br/><br/>Acesta spune că firma a mai făcut deratizare și la o clădire de pe strada Vaida Voievod, dar și alături, la altă clădire de pe strada Miorița. ”Echipele venite de la Sibiu au făcut măsurători ale compozitiei aerului și s-au luat măsuri preventive fiind evacuați și oamenii de la aceaste imobile, preventiv”, a spus Robu. <br/><br/>Trei persoane - un bebeluș de 10 zile, un copil de 3 ani și mama acestuia din urmă - au murit, iar alți 16 copii și mai mulți adulți sunt internați. Toate aceste persoane locuiesc în același bloc din Timișoara, unde la sfârșitul săptămânii a fost făcută dezinsecția și deratizarea. Inspectoratul pentru Situații de Urgență a anunțat luni că pe casa scării a fost detectată o substanță neurotoxică.<br/><br/>Blocul cu 200 de apartamente a fost evacuat. De asemenea, un alt imobil în care a intervenit aceeași firmă pentru dezinsecție a fost evacuat luni seară.<br/><br/><a href="https://www.hotnews.ro/stiri-esential-23499878-patronul-firmei-deratizare-care-intervenit-blocurile-evacuate-din-timisoara-retinut-3-persoane-intre-care-2-copii-murit-iar-20-sunt-spitalizati.htm">Patronul firmei de deratizare a fost reținut pentru vătămare corporală, ucidere din culpă și trafic de produse sau substanțe toxice. <br/></a><br/><a href="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm">Parchetului Tribunalului Timiș a anunțat marți că firma a folosit pentru dezinsecție insecticidul Delicia – GASTOXIN, care are în compoziție fosfură de aluminiu, o substanţă foarte toxică, cu efecte letale în caz de inhalare, și care necesită pentru utilizare autorizație specială.<br/></a><br/>Fosfura de aluminiu sau AIP este un compus anorganic, cu un grad înalt de toxicitate. Fosfura de aluminiu este un pesticid ieftin, disponibil într-o varietate de forme (tablete, praf, granule etc.). Spectrul de utilizare a produsului este destul de larg, fiind inclus în raticide, insecticide, precum și pentru depozitele de cereale, împotriva rozătoarelor. Aceasta eliberează gazul de fosfină, care este toxic pentru toate formele de viață.<br/><br/><a href="https://www.hotnews.ro/stiri-esential-23500277-substantele-care-facut-deratizarea-blocul-din-timisoara-fost-cumparate-piata-neagra-avocat.htm">Patronul firmei care a făcut deratizarea în blocul din Timișoara în care au murit 3 oameni a cumpărat substanțele folosite în imobil de la "o cunoștință”, fără documente.</a> El le-a declarat anchetatorilor că știa că substanțele sunt mai puternice decât de obicei, dar a primit asigurări că apartamentele în care a făcut dezinsecția nu erau locuite, potrivit avocatului său. Mai mult, avocatul spune că aceeași substanță a fost folosită și la un hotel și "au fost rezultate foarte bune".</p>
    </article>
  </body>
</html>