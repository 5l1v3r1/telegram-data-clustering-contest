<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2821203-za-motivami-filmu-viddana-vihodit-kulinarnij-zapisnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T12:42:00+00:00"/>
    <meta property="og:title" content="За мотивами фільму &quot;Віддана&quot; виходить кулінарний записник"/>
    <meta property="og:description" content="&quot;Видавництво Старого Лева&quot; випустить кулінарний записник &quot;Галицькі смаколики&quot;, створений за мотивами бестселеру Софії Андрухович &quot;Фелікс Австрія&quot; та його екранізації — фільму &quot;Віддана&quot;."/>
  </head>
  <body>
    <article>
      <h1>За мотивами фільму "Віддана" виходить кулінарний записник</h1>
      <h2>"Видавництво Старого Лева" випустить кулінарний записник "Галицькі смаколики", створений за мотивами бестселеру Софії Андрухович "Фелікс Австрія" та його екранізації — фільму "Віддана".</h2>
      <address>
        <time datetime="2019-11-19T12:42:00+00:00">19 Nov 2019, 12:42</time>
      </address>
      <p>Про це повідомляється на <a href="https://starylev.com.ua/news/vyhodyt-kulinarnyy-zapysnyk-za-motyvamy-romanu-sofiyi-andruhovych-feliks-avstriya">сайті</a> видавництва.</p>
      <p>"Тепер у шанувальників роману Софії Андрухович «Фелікс Австрія» та майбутніх фанатів фільму «Віддана» буде чудова нагода долучитись до їхніх кулінарних таємниць, а смаколики, які готували головні героїні Стефанія та Аделя, легко потраплять на ваш святковий стіл", - йдеться у повідомленні.</p>
      <figure>
        <img src="https://static.ukrinform.com/photos/2019_11/1574169913-756.jpg"/>
      </figure>
      <p>Зазначається, що у записнику читач відшукає рецепти страв галицької кухні від відомої кулінарної блогерки пані Стефи, атмосферні фотографії та кадри з фільму.</p>
      <figure>
        <img src="https://static.ukrinform.com/photos/2019_11/1574169913-411.jpg"/>
      </figure>
      <p>Також книгу можна буде доповнити власними рецептами, ідеями та записами – для цього у ній окремо відведені сторінки. Кулінарний записник «Галицькі смаколики» вийде друком у «Видавництві Старого Лева» на початку грудня. </p>
      <figure>
        <img src="https://static.ukrinform.com/photos/2019_11/1574169913-554.jpg"/>
      </figure>
      <p>Роман і <a href="https://www.ukrinform.ua/tag-kino">фільм</a> занурюють в атмосферу Галичини кінця ХІХ — початку ХХ століття, зокрема завдяки надзвичайно колоритній поетиці кухні, купування продуктів та приготування їжі. Назви галицьких страв звучать як музика: карманадлі, андрути, ґаляретка, різдвяний борщ з крепликами, цвібак.</p>
      <figure>
        <img src="https://static.ukrinform.com/photos/2019_11/1574169912-980.jpg"/>
      </figure>
      <p>Усі рецепти подані у формі листів досвідченої господині своїй племінниці Софії. В цих листах вона вчить молоду жінку вишукано готувати та сервірувати найрізноманітніші страви.</p>
      <p>Записник «Галицькі смаколики» – гарна нагода створити свою особливу книжку рецептів: продовжити родинні традиції або й започаткувати нові. Коронні страви, наїдки, які дивують, кулінарні винаходи і витребеньки, рецепти отримані у спадок від близьких людей — усе це більше, аніж просто їжа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2809018-vijsov-novij-trejler-filmu-viddana.html">Вийшов новий трейлер фільму "Віддана" за романом Софії Андрухович</a>
      </blockquote>
      <p>Роман-бестселер Софії Андрухович «Фелікс Австрія» вперше побачив світ 2014 року та розповідає про життя Станіславова кінця ХІХ – початку ХХ століття. На тлі епохи – долі двох жінок, що переплелися так тісно, як стовбури дерев – у нерозривному зв’язку, який не дає ні жити, ні дихати, ні залишитися, ні піти. А вже 16 січня 2020 року за мотивами роману на екрани кінотеатрів вийде романтична стрічка «Віддана» компанії FILM.UA Production за мотивами роману. </p>
      <p>
        <i>Фото: starylev.com.ua</i>
      </p>
    </article>
  </body>
</html>