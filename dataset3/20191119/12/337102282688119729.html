<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D9%81%D8%B9%D8%A7%D9%84%DB%8C%D8%AA-%D8%AA%D8%A3%D8%B3%DB%8C%D8%B3%D8%A7%D8%AA-%D9%81%D8%B1%D8%AF%D9%88-%D8%B1%D8%A7-%D9%85%D9%85%D9%86%D9%88%D8%B9-%D9%88-%D8%A7%D8%B2-%D8%AD%D9%82%D9%88%D9%82-%D9%85%D8%B9%D8%AA%D8%B1%D8%B6%D8%A7%D9%86-%D8%A7%DB%8C%D8%B1%D8%A7%D9%86-%D8%AD%D9%85%D8%A7%DB%8C%D8%AA-%DA%A9%D8%B1%D8%AF-20191119/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-19T12:40:06+00:00"/>
    <meta property="og:title" content="آمریکا فعالیت تأسیسات فردو را ممنوع و حمایت خود را از مردم ایران اعلام کرد"/>
    <meta property="og:description" content="در واکنش به کاهش تدریجی تعهدات ایران نسبت به برجام، دولت آمریکا هرگونه فعالیت در تأسیسات کلیدی فردو را ممنوع اعلام کرد. مایک پمپئو، وزیر امور خارجۀ آمریکا، در مصاحبه ای مطبوعاتی خواستار توقف کامل غنی سازی اورانیوم از سوی ایران شد و گفت : &quot;بهترین سطح..."/>
  </head>
  <body>
    <article>
      <h1>آمریکا فعالیت تأسیسات فردو را ممنوع و حمایت خود را از مردم ایران اعلام کرد</h1>
      <address><time datetime="2019-11-19T12:40:06+00:00">19 Nov 2019, 12:40</time> by <a rel="author">ناصر اعتمادی</a></address>
      <p>
        <b>در واکنش به کاهش تدریجی تعهدات ایران نسبت به برجام، دولت آمریکا هرگونه فعالیت در تأسیسات کلیدی فردو را ممنوع اعلام کرد. مایک پمپئو، وزیر امور خارجۀ آمریکا، در مصاحبه ای مطبوعاتی خواستار توقف کامل غنی سازی اورانیوم از سوی ایران شد و گفت : "بهترین سطح از غنی سازی اورانیوم از سوی یک دولت حامی تروریسم در جهان فقدان کامل غنی سازی اورانیوم است."</b>
      </p>
      <p>به گفتۀ وزیر امور خارجۀ آمریکا "جمهوری اسلامی ایران هیچ دلیلی برای ازسرگیری غنی سازی اورانیوم در تأسیسات قبلاً مخفی فردو ندارد." به همین خاطر، مایک پمپئو، تصریح کرد که "ایالات متحد آمریکا از اواسط دسامبر آینده به معافیت فردو از تحریم های آمریکا پایان می دهد."</p>
      <p>مایک پمپئو در سخنانش در خصوص رفتار جمهوری اسلامی ایران با مردم معترض این کشور نیز به رهبران تهران هشدار داد و خطاب به آنان گفت : "جهان شما را نظاره می کند." وزیر امور خارجۀ آمریکا سپس اضافه کرد : "هنگامی که جمهوری اسلامی ایران حقوق بشر را رعایت و به گفتار و سیاست های بی ثبات کننده اش در منطقه خاتمه دهد، مردم ایران از آینده ای بهتر بهره مند خواهند شد." مایک پمپئو همچنین از جمهوری اسلامی ایران خواست که به سیاست قطع اینترنت در این کشور خاتمه دهد.  </p>
      <p>هنوز نیروگاه اتمی بوشهر و تاسیسات تولید آب سنگین اراک مشمول تدابیر جدید آمریکا نشده اند. تحت نظارت آژانس بین المللی انرژی اتمی تأسیسات اراک به گونه ای بازطراحی شده تا جمهوری اسلامی ایران نتواند در این تأسیسات پلوتونیوم لازم برای استفادۀ نظامی از آن را تولید کند.</p>
      <p>در پاسخ به خروج آمریکا از برجام رژیم اسلامی ایران در اوایل ماه جاری نوامبر غنی سازی اورانیوم را در تأسیسات فردو از سر گرفت. افزون بر این، رژیم اسلامی ایران از این پس محدودیت نگهداری اورانیوم غنی شده را رعایت نمی کند که بر اساس توافق اتمی (برجام) حداکثر ۳٠٠ کیلوگرم اعلام شده است. تهران همچنین از این پس غنی سازی اورانیوم را با غلظت بیش از ۳٫٦٧ درصد انجام می دهد و با این اقدام یکی دیگر از مفاد مهم برجام را نقض می کند.</p>
      <p>دیروز دوشنبه هجدهم نوامبر آژانس بین المللی انرژی اتمی اعلام کرد که ذخیرۀ آب سنگین تأسیسات اراک که می توان از آن برای تولید پلوتونیوم لازم در ساخت سلاح اتمی استفاده کرد از سقف تعیین شده در برجام نیز فراتر رفته است.</p>
      <p>بر اساس گزارش آژانس بین المللی انرژی اتمی ذخیرۀ آب سنگین ایران هم اکنون به ١٣١٫۵ تُن می رسد، در حالی که سقف تعیین شده در برجام برای ذخیرۀ آب سنگین ١۳٠ تُن اعلام شده است.</p>
    </article>
  </body>
</html>