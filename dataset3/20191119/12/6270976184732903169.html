<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/u-sluzi-narodu-hochut-dozvolyty-gromadyanam-zminyuvaty-svoye-po-batkovi/"/>
    <meta property="og:site_name" content="Рубрика"/>
    <meta property="article:published_time" content="2019-11-19T12:07:18+00:00"/>
    <meta property="og:title" content="У &quot;Слузі народу&quot; хочуть дозволити громадянам змінювати своє по батькові"/>
    <meta property="og:description" content="Народні депутати від “Слуги народу” зареєстрували законопроєкт №2450, яким пропонують дозволити громадянам змінювати ім’я по батькові. Він опублікований на сайті Верховної Ради. Згідно з пояснювальною запискою, сьогодні законодавство відносно вільно дозволяє фізичній особі змінювати ім’я або прізвище, але в ньому не передбачено права зміни по батькові. Це, на думку законотворців, порушує Конституцію. Тому нардепи пропонують […]"/>
  </head>
  <body>
    <article>
      <h1>У "Слузі народу" хочуть дозволити громадянам змінювати своє по батькові</h1>
      <address><time datetime="2019-11-19T12:07:18+00:00">19 Nov 2019, 12:07</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/1-78-860x580-c-1.jpg"/>
      </figure>
      <p>
        <b>
          <b>Народні депутати від “Слуги народу” зареєстрували законопроєкт №2450, яким пропонують дозволити громадянам змінювати ім’я по батькові.</b>
        </b>
      </p>
      <p>Він опублікований на<a href="http://w1.c1.rada.gov.ua/pls/zweb2/webproc4_1?pf3511=67410"> сайті</a> Верховної Ради.</p>
      <p>Згідно з пояснювальною запискою, сьогодні законодавство відносно вільно дозволяє фізичній особі змінювати ім’я або прізвище, але в ньому не передбачено права зміни по батькові.</p>
      <p>Це, на думку законотворців, порушує Конституцію. Тому нардепи пропонують внести зміни до Цивільного та Сімейного кодексів і передбачити право особи на власний розсуд змінювати своє по батькові так само, як і своє прізвище та ім’я.</p>
      <p>
        <b>Законопроєктом пропонується затвердити, що особа, яка досягла 16 років, має право на власний розсуд змінити своє прізвище та (або) власне ім’я та (або) по батькові.</b>
      </p>
      <p>А особа, яка досягла 14 років, має право змінити своє прізвище, ім’я та по батькові за згодою батьків (або одного з батьків, якщо інший помер, визнаний обмежено дієздатним, недієздатним, позбавлений батьківських прав щодо цієї дитини тощо).</p>
      <p>У разі якщо над фізичною особою, яка досягла 14 років, встановлено піклування, зміна прізвища, імені або по батькові такої особи здійснюється за згодою піклувальника.</p>
      <p>У разі заперечення одним із батьків щодо зміни по батькові дитини спір між ними щодо такої зміни може вирішуватися органом опіки та піклування або судом.</p>
      <p>Зазначається, що прийняття цього проєкту закону дозволить виконати рішення Європейського суду з прав людини у справі “Гарнага проти України” та усунути відповідні недоліки чинного законодавства.</p>
      <p>Нагадаємо: <a href="https://rubryka.com/2019/11/19/komitet-vybortsiv-porahuvav-shho-lyshe-70-deputativ-vidvidaly-vsi-zasidannya-rady-v-lystopadi/">комітет виборців України порахував, що лише 70% депутатів відвідали всі засідання Ради в листопаді.</a></p>
    </article>
  </body>
</html>