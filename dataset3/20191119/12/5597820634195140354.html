<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/aizdomas-par-kukulosanu-aiztur-tris-vugd-amatpersonas.a338902/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T12:56:00+00:00"/>
    <meta property="og:title" content="Aizdomās par kukuļošanu aiztur trīs VUGD amatpersonas"/>
    <meta property="og:description" content="Iekšlietu ministra pārraudzībā esošais Iekšējās drošības dienests (IDB) aizdomās par kukuļošanu aizturējis trīs Valsts ugunsdzēsības un glābšanas dienesta (VUGD) amatpersonas, informēja biroja priekšnieka vietniece Diāna Petersa."/>
  </head>
  <body>
    <article>
      <h1>Aizdomās par kukuļošanu aiztur trīs VUGD amatpersonas</h1>
      <address><time datetime="2019-11-19T12:56:00+00:00">19 Nov 2019, 12:56</time> by <a rel="author" href="https://www.lsm.lv/autors/janis-kincis/" target="_blank">Jānis Kincis, LSM.lv Ziņu redakcija</a></address>
      <p>
        <b>Iekšlietu ministra pārraudzībā esošais Iekšējās drošības dienests (IDB) aizdomās par kukuļošanu aizturējis trīs Valsts ugunsdzēsības un glābšanas dienesta (VUGD) amatpersonas, informēja biroja priekšnieka vietniece Diāna Petersa.</b>
      </p>
      <p>Aizdomās par kukuļdošanu personu grupā, lai, veicot plānoto ugunsdrošības pārbaudi būvniecības veikalā Rīgā, tur netiktu fiksēti konstatētie ugunsdrošības normatīvu pārkāpumi, aizturēts VUGD Ugunsdrošības uzraudzības pārvaldes Ugunsdrošības normatīvu nodaļas priekšnieks un Ugunsdrošības un civilās aizsardzības koledžas lektors. Savukārt par iespējamu kukuļņemšanu aizturēts inspektors, kura pārziņā bija ugunsdrošības pārbaudes veikšana minētajā objektā.</p>
      <p>IDB tiek veikta pirmstiesas izmeklēšana pēc Krimināllikuma par kukuļdošanu un kukuļņemšanu.</p>
      <blockquote>Visām trim aizturētajām personām piemērots aizdomās turētās personas statuss un drošības līdzekļi, kas nav saistīti ar brīvības atņemšanu, tai skaitā aizliegums ieņemt amatu VUGD.</blockquote>
      <p>Kukuļošanas gadījums atklāts sadarbībā ar VUGD.</p>
      <figure>
        <audio src="https://static.lsm.lv/media/2019/11/c4kk.mp3"/>
        <figcaption>VUGD pārstāve Inta Palkavniece<cite>Jānis Kincis</cite></figcaption>
      </figure>
      <p>VUGD pārstāve Inta Palkavniece klāstīja, ka dienestā jebkāda veida informācija vai arī signāli par amatpersonu iespējamu pretlikumīgu rīcību tiek rūpīgi izvērtēti. Tālāk sadarbībā ar izmeklējošajām iestādēm tiek veiktas darbības, lai informāciju pārbaudītu, un, ja sniegtā informācija apstiprinās, amatpersonas tiek sauktas pie atbildības.</p>
      <p>"Minētajā gadījumā, kad dienestam bija aizdomas par iespējamu amatpersonu pretlikumīgu rīcību, informācija nekavējoties tika nodota Iekšējās drošības birojam tālākai izvērtēšanai un arī reaģēšanai. Tālāk jau dienests ievēros amatpersonām noteiktos drošības līdzekļus un amatpersonas tiks atstādinātas no dienesta pienākumu pildīšanas (..)," teica VUGD pārstāve.</p>
      <p>IDB atgādināja, ka nevienu personu nevar uzskatīt par vainīgu noziedzīga nodarījuma izdarīšanā, kamēr tās vaina nav pierādīta Kriminālprocesa likumā paredzētajā kārtībā.</p>
      <p>IDB ir iekšlietu ministra pārraudzībā esoša tiesībsargājoša iestāde, kuras funkcijas ir atklāt, izmeklēt un novērst noziedzīgus nodarījumus, kurus izdarījušas Iekšlietu ministrijas padotībā esošo iestāžu (izņemot Valsts drošības dienestu) amatpersonas un darbinieki. Tāpat IDB izmeklē ar vardarbību saistītus noziedzīgus nodarījumus, kurus, pildot dienesta pienākumus, izdarījušas Ieslodzījuma vietu pārvaldes amatpersonas ar speciālajām dienesta pakāpēm ieslodzījuma vietās, Ostas policijas, kā arī pašvaldības policijas darbinieki.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/diennakts-laika-no-udentilpem-izcelti-divi-noslikusi-cilveki.a338966/"/>
        <a href="https://www.lsm.lv/raksts/zinas/latvija/valmiera-kabela-ievilksanas-darbos-sabojats-gazesvads-noplude-noversta.a337643/"/>
        <a href="https://www.lsm.lv/raksts/zinas/latvija/salacgrivas-osta-turpina-gruzdet-skelda.a337474/"/>
        <a href="https://www.lsm.lv/raksts/dzive--stils/ikdienai/ka-sadzivot-ar-dumu-detektoriem-un-kapec-tie-riko-patvaligus-gaismas-un-skanas-sovus.a337040/"/>
        <a href="https://www.lsm.lv/raksts/zinas/latvija/no-degosas-majas-rigas-centra-nakti-uz-2-novembri-evakueti-34-cilveki.a337122/"/>
        <a href="https://www.lsm.lv/raksts/zinas/latvija/namam-lacplesa-iela-ar-iebrukusajiem-griestiem-pieskirs-grausta-statusu.a336912/"/>
        <a href="https://www.lsm.lv/raksts/zinas/latvija/ikskiles-macibu-iestades-uzlabo-ugunsdrosibas-risinajumus.a336685/"/>
        <a href="https://www.lsm.lv/raksts/zinas/latvija/kekavas-novada-veja-del-cietusi-divi-cilveki-kuru-auto-uzkritusi-koki-precizeta.a336486/"/>
      </related>
    </article>
  </body>
</html>