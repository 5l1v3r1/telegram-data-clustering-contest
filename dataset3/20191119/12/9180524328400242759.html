<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/radeon_software_tukon_ulve_varja_fortnite_frissite.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-19T12:49:00+00:00"/>
    <meta property="og:title" content="Tűkön ülve várja a Fortnite frissítését az új Radeon Software"/>
    <meta property="og:description" content="A 19.11.3-as szoftvercsomag lényegében csak az Epic Games népszerű játékának DirectX 12-es módjára koncentrál."/>
  </head>
  <body>
    <article>
      <h1>Tűkön ülve várja a Fortnite frissítését az új Radeon Software</h1>
      <address><time datetime="2019-11-19T12:49:00+00:00">19 Nov 2019, 12:49</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <h3>H﻿i﻿rdet﻿é﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Az AMD elérhetővé tette a 19.11.3-as verziószámú Radeon Software kiadását, amely biztosítja a megfelelő profilt a Fortnite című játék, hamarosan érkező, <a href="https://prohardver.hu/hir/directx_12-re_valt_a_fortnite.html">DirectX 12-t bevezető</a> frissítéséhez. Más újítással a cég nem szolgált, de az előbbi címhez mindenképpen érdemes használni az új eszközillesztőt, mert jobb lesz a program működése általa.</p>
      <figure>
        <img src="https://prohardver.hu/dl/cnt/2019-11/156495/fortnite.jpg"/>
      </figure>
      <p>A 19.11.3-as verziójú, <a href="https://prohardver.hu/teszt/radeon_software_adrenalin_2019_evkozi_frissites/evkozi_adrenalin.html">frissített Adrenalin 2019 családba</a> sorolt drivercsomag a 64 bites Windows 10 és 7 operációs rendszereket támogatja, és a Radeon HD 7000, 8000 (OEM), valamint az R7 és R9 200, 300, Fury, RX 400, 500, 600, Vega, VII, Pro Duo, 5500, 5700, illetve Pro WX szériás grafikus kártyákhoz, valamint a GCN-es mobil Radeonokhoz telepíthető, illetve támogatja még a Ryzen, az Athlon, az A-szériás, illetve a régebben megjelent, GCN architektúrára épülő IGP-vel rendelkező egyéb APU-kat is. A notebookokhoz az AMD általános terméktámogatást kínál, vagyis a csomag telepíthető a megfelelő hardverekkel rendelkező mobil gépekre, de az egyedi, specifikus funkciókért nem felelnek, ezekhez továbbra is külön terméktámogatás szükséges az adott rendszer gyártójától. A Windows 7 alatti megbízható működéshez az AMD kiemelten ajánlja, hogy a felhasználó telepítse az operációs rendszerhez tartozó első szervizcsomagot, mely beszerezhető a Microsofttól. A szervizcsomag telepítése nélkül a driver egyes funkcióinak hibátlan működése nem garantált, továbbá bizonyos újabb hardverek vagy konfigurációk esetében csak 64 bites operációs rendszerre érhető el a támogatás.</p>
      <p>A Radeon Software Adrenalin 2019 Edition 19.11.3-as szoftvercsomag és a hozzá tartozó <a href="https://www.amd.com/en/support/kb/release-notes/rn-rad-win-19-11-3">dokumentáció</a> letölthető az <a href="http://support.amd.com/en-us/download">AMD szerveréről</a>.</p>
    </article>
  </body>
</html>