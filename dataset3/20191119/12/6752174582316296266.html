<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-letartoztattak-egy-feltetelezett-iszlamistat-berlinben/"/>
    <meta property="og:site_name" content="lokál"/>
    <meta property="article:published_time" content="2019-11-19T12:49:09+00:00"/>
    <meta property="og:title" content="Letartóztattak egy feltételezett iszlamistát Berlinben"/>
    <meta property="og:description" content="Elfogtak és előzetes letartóztatásba helyeztek kedden Berlinben egy szíriai férfit, akit azzal gyanúsítanak, hogy iszlamista indíttatású terrorcselekményekre készült."/>
  </head>
  <body>
    <article>
      <h1>Letartóztattak egy feltételezett iszlamistát Berlinben</h1>
      <address><time datetime="2019-11-19T12:49:09+00:00">19 Nov 2019, 12:49</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/6711234961_acc07b9688_b-1280x746.jpg"/>
      </figure>
      <p>
        <b>Elfogtak és előzetes letartóztatásba helyeztek kedden Berlinben egy szíriai férfit, akit azzal gyanúsítanak, hogy iszlamista indíttatású terrorcselekményekre készült.</b>
      </p>
      <p>A német főváros ügyészségének közleménye szerint a 37 éves férfi a Telegram nevű üzenetküldő szolgáltatáson keresztül az év eleje óta kapcsolatban volt egy csoporttal, amely közel áll a magát Iszlám Államnak nevező terrorszervezethez.</p>
      <p>Az üzenetváltások témája fegyverek és robbanóeszközök készítése volt, célja pedig terrortámadások előkészítése – áll a közleményben.</p>
      <p>Az eljárást a szövetségi legfőbb ügyészség irányítja, amely arról tájékoztatott, hogy a gyanúsított már be is szerezte az iszlamista terroristák körében gyakran használt robbanószer, a TATP (aceton-peroxid) előállításához szükséges acetont és hidrogén-peroxidot.</p>
      <p>A radikális iszlamista beállítottságú gyanúsított arra készült, hogy Németországban hajt végre pokolgépes merényletet. Azt még nem tudták megállapítani, hogy választott-e már helyszínt és időpontot.</p>
      <p>Az ARD országos köztelevízió értesülése szerint a hatóságok hónapok óta nyomoznak a gyanúsított ellen, és egy külföldi hírszerző szolgálattól kapott információk alapján került látókörükbe. A televízió beszámolójában Abdullah H. néven azonosított férfit a szövetségi rendőrség terrorelhárító különleges egységének mozgósításával fogták el.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-ratamadt-a-rendorokre-egy-idegenrendeszeti-orizetben-levo-szir-ferfi/">Rátámadt a rendőrökre egy idegenrendészeti őrizetben lévő szír férfi</a>
        </li>
        <li>
          <a href="https://www.lokal.hu/2019-11-varhelyi-oliver-az-eu-nyugat-balkani-boviteseert-fog-dolgozni/">Várhelyi Olivér az EU nyugat-balkáni bővítéséért fog dolgozni</a>
        </li>
        <li>
          <a href="https://www.lokal.hu/2019-11-varhelyi-oliver-lesz-az-unio-bovitesert-felelos-biztosa/">Várhelyi Olivér lesz az unió bővítésért felelős biztosa</a>
        </li>
        <li>
          <a href="https://www.lokal.hu/2019-11-brexit-ellenes-kampany-finanszirozasa-miatt-nyomoznak-soros-gyorgy-ellen/">Brexit-ellenes kampány finanszírozása miatt nyomoznak Soros György ellen</a>
        </li>
        <li>
          <a href="https://www.lokal.hu/2019-11-magyarorszag-szamara-elfogadhatatlan-a-kohezios-penzek-megvagasa/">Magyarország számára elfogadhatatlan a kohéziós pénzek megvágása</a>
        </li>
      </ul>
    </article>
  </body>
</html>