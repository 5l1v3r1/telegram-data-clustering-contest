<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22791/predstavitev-prekmurje-ob-zgodovinski-prelomnici-1919-v-ormoski-knjiznici.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-19T12:35:00+00:00"/>
    <meta property="og:title" content="Predstavitev »Prekmurje ob zgodovinski prelomnici 1919« v Ormoški knjižnici"/>
    <meta property="og:description" content="V okviru stoletnice priključitve Prekmurja k matični državi, ki jo obeležujemo v letošnjem letu, smo v četrtek 14. novembra 2019, v Knjižnici Franca Ksavra Meška prisluhnili predstavitvi »Prekmurje ob zgodovinski prelomnici 1919«.Gosta večera sta bila Franci Just, prof. slovenščine, publicist in ..."/>
  </head>
  <body>
    <article>
      <h1>Predstavitev »Prekmurje ob zgodovinski prelomnici 1919« v Ormoški knjižnici</h1>
      <h2>Gosta večera sta predstavila svoja prispevka, ki govorita o literarnih dosežkih prekmurskih Slovencev ter o zgodovinskih dejstvih in ljudeh, ki so prispevali k priključitvi Prekmurja Sloveniji</h2>
      <address><time datetime="2019-11-19T12:35:00+00:00">19 Nov 2019, 12:35</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/predstavitev-prekmurje-ob-zgodovinski-prelomnici-1919-v-ormoski-knjiznici_18889959588.jpg"/>
        <figcaption>Prekmurje ob zgodovinski prelomnici 1919</figcaption>
      </figure>
      <p>V okviru stoletnice priključitve Prekmurja k matični državi, ki jo obeležujemo v letošnjem letu, smo v četrtek 14. novembra 2019, v Knjižnici Franca Ksavra Meška prisluhnili predstavitvi »<i>Prekmurje ob zgodovinski prelomnici 1919</i>«.</p>
      <p>Gosta večera sta bila <b>Franci Just</b>, prof. slovenščine, publicist in literarni zgodovinar, ter <b>dr. Klaudija Sedar</b>, slovenska latinistka in splošna jezikoslovka, ki sta nam predstavila svoja prispevka, ki govorita o literarnih dosežkih prekmurskih Slovencev ter o zgodovinskih dejstvih in ljudeh, ki so prispevali k priključitvi Prekmurja Sloveniji. Skupaj sta v okviru stote obletnice priključitve Prekmurja k matični državi sodelovala na simpoziju »<i>Mi vsi živeti ščemo. Prekmurje 1919: okoliščine, dogajanje, posledice</i>«, ki se je odvijal 29. in 30. maja 2019, na Slovenski akademiji znanosti in umetnosti (SAZU).</p>
      <p>Prekmurje in njegovo prebivalstvo je skozi njegovo stoletno zgodovino mnogokrat občutilo zapostavljenost na družbenem in političnem področju, saj je življenje prekmurskih Slovencev za časa Avstro-Ogrske bilo odvisno od Ogrskega dela, kateri ni bil močno povezan z avstrijskim delom monarhije. Prav tako jih Ogrska ni nazivala kot Slovence, ampak kot del slovanskih narodov. Zavedanje, da pod ogrsko krono nikoli ne bodo pridobili naziva Slovencev, se je v letu 1919 začelo močno narodno ozaveščanje Prekmurcev, politično kot tudi kulturno. </p>
      <p>Prekmurski literati so se svoje narodne pripadnosti zavedali že za časa protestantizma, saj se je takrat prvič izoblikovala t. i. prekmurska slovnica. V prekmurščini je bilo izdanih veliko publikacij. Med drugim tudi prvi prekmurski časopis <i>Prijatelj</i>, tiskan v Gajici, ter prekmursko glasilo <i>Novine</i>. O prelomnem letu 1919 so pričali številni avtorji, kot na primer <b>Jožef Klekl</b> v svoji pesmi »<i>Kaj je Müra šepetala?</i>«, v kateri je spodbujal povezanost Slovencev preko Mure. O Prekmurju je veliko pisal <b>Miško Kranjec</b>, ki pa se je zavedal, da s pisanjem v prekmurščini ne bo dosegel vseslovenske javnosti, zato je o Prekmurju pisal v slovenščini. Tega so se zavedali še preostali prekmurski pisatelji in pesniki, katerim se je z objavami v kulturno-literarnem glasilu Mladi Prekmurec uspelo priključiti ostalemu delu slovenske literature. Vendar so narečja v današnjem času pridobila pomembnost, pri čemer segajo Prekmurci v sam vrh. Prekmurščina se je tako prebila tudi na ostala kulturna področja, kot je filmska in glasbena produkcija.</p>
      <p>Jana Petek,<br/>Knjižnica Franca Ksavra Meška Ormož</p>
    </article>
  </body>
</html>