<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nikolov-obshtinski-suvetnik-1618335.html"/>
    <meta property="og:site_name" content="Cross"/>
    <meta property="article:published_time" content="2019-11-19T12:01:00+00:00"/>
    <meta property="og:title" content="Николай Николов: Групата ни ще остане основна опозиционна сила и в настоящия Столичен общински съвет"/>
    <meta property="og:description" content="/КРОСС/ &quot;Групата на БСП ще остане основна опозиционна сила и в настоящия Общински съвет&quot;, каза за предаването „Софийска трибуна“ по Радио „Фокус“ Николай Николов – общински съветник, секретар на групата на БСП в Столичния общински съвет /СОС/."/>
  </head>
  <body>
    <article>
      <h1>Николай Николов: Групата ни ще остане основна опозиционна сила и в настоящия Столичен общински съвет</h1>
      <address>
        <time datetime="2019-11-19T12:01:00+00:00">19 Nov 2019, 12:01</time>
      </address>
      <p>/КРОСС/ "Групата на БСП ще остане основна опозиционна сила и в настоящия Общински съвет", каза за предаването „Софийска трибуна“ по Радио „Фокус“ Николай Николов – общински съветник, секретар на групата на БСП в Столичния общински съвет /СОС/.</p>
      <p>Той оцени изминалите местни избори като тежки.</p>
      <p>„Знаете в каква ситуация бяхме поставени – без финансиране, без субсидия. Въпреки това излязохме и бяхме сред хората. Аз се явих в двойно качество – като кандидат за районен кмет на Красно село и кандидат за общински съветник. Не ми достигнаха 83 гласа, за да бъда на балотаж за районен кмет, при положение, че имаше над 300 недействителни бюлетини. Според мен, както и според БСП, а гледам, че и президентът на България иска да направи среща, наистина най-накрая е време да се въведе машинното гласуване. Безумие е в 21 век, в европейска столица, да се ходи с тези листа, да се разнасят чували, да не ти зачитат гласа, защото малко си излязъл от квадратчето. Машинното гласуване трябва да бъде въведено, за да бъдат пресечени всички тези порочни практики, с които очевидно управляващата партия печели своите гласове и мнозинство“, коментира Николов.</p>
      <p>Той припомни, че през мандата на миналия Общински съвет групата на БСП беше представлявана едва от 7 души.</p>
      <p>„Сега не само удвояваме, но и прибавяме един допълнително. Групата ни е от 15 човека – изключително подготвени, професионалисти и немалко младежи. Имаме едно нелошо представителство“, заяви общинският съветник от БСП.</p>
      <p>По думите му в сегашното разпределение в СОС има по-малко политически партии, които са представени, за разлика от миналия мандат.</p>
      <p>„В момента най-голяма е групата на ГЕРБ – 27 съветника, след това сме ние с 15, вече се върнахме като втора политическа сила, следват „Демократична България“ с 12. Новината от няколко дни е, че се възстановяват „Патриоти за София“. ВМРО имаше 4 общински съветника, ПП „Атака“ имаха 2. Правилото за съставяне на група в СОС е да имат 5 души. В момента единият общински съветник от „Атака“ отива към ВМРО, с което сформират „Обединени патриоти“, а Волен Сидеров става вторият независим общински съветник след Борис Бонев“, обясни той.</p>
      <p>Николай Николов съобщи, че утре предстои сесия в Общинския съвет, на която трябва да бъдат сформирани постоянните работни комисии.</p>
      <p>„Първата точка ще бъде избирането на още един зам.-председател на Общинския съвет, който ще бъде от групата на „Патриоти за София“, добави той, като уточни, че първата задача след сформирането на постоянните комисии е приемането на най-важния за Столична община документ – Бюджет 2020.</p>
      <p>„Продължаваме да настояваме за възможно най-голяма прозрачност на процедурата по изготвяне на бюджета под ръководството на кмета Йорданка Фандъкова. От 4 години искаме той да мине през всички постоянни комисии, да се каже по кои пера ще има увеличение и къде ще има разлики, за да можем ние като политическа група да изработим нашия алтернативен бюджет. За съжаление, въпреки че г-жа Фандъкова е обещала това да се случи, бюджетът винаги ни е бил даван в последния момент. По този начин ние не можем да предложим хубава, обмислена с нашите експерти, алтернатива. Г-жа Фандъкова много обича да се хвали, че бюджетът за 2019г. е рекорден за всички времена – 1 млрд. и 700 млн. лв., но забравя да спомене, че има 250 млн. лв. преходен остатък от бюджета от 2018г., които реално можеха да бъдат употребени за изграждането на нови детски градини, за ужасяващото състояние на инфраструктурата и за облагородяване на околната среда“, заяви Николов, като отбеляза, че именно това са едни от основните приоритети на БСП като група в СОС.</p>
      <p>„Редно е и е честно всяко дете да намери място в детска градина и ясла, да ходим в хубави, уредени зелени площи и паркове. И третото е нещо, за което се борим още от 2015г. – край на София на две скорости. В момента масово се наливат пари в идеалния център на столицата, а в крайградските квартали гледката не е приятна“, посочи общинският съветник от левицата.</p>
      <p>Той коментира и с кои групи столичните социалисти ще търсят сътрудничество. „При подкрепата на Елен Герджиков за председател на СОС се видя кои хора ще подкрепят ГЕРБ.</p>
      <p>Той получи 33 гласа – 27 плюс четирите на ВМРО, Волен Сидеров си тръгна преди да упражни правото си на глас, и е ясно кой беше 33-тият глас. Очевидно е по простата математика, че това е г-н Борис Бонев, защото нашето предложение г-жа Милка Христова получи 15 гласа, колкото е и нашата група, а г-н Методи Лалов получи 12-те гласа на „Демократична България“. Борис Бонев постигна наистина впечатляващ резултат и очаквах, че най-вероятно ще има невалидна бюлетина, но такава нямаше. В този вид ясно се очерта кои ще бъдат мнозинството и се очаква, че другите групи - на БСП и на „Демократична България“, ще бъдат другата страна, опозицията“, обясни Николай Николов.</p>
      <p>Според него ще бъде интересно и това какво получават районните кметове на ГЕРБ и тези на останалите политически сили. „Ще се борим да прекратим статуквото. Като по-голяма група имаме и повече сила и мощ. Очакваме и колегите от „Демократична България“ да ни подкрепят в опозиционната ни дейност. На първото заседание Борис Бонев стъпи накриво, ще видим занапред как ще действа“, беше категоричен той. „Нека да решаваме с мъдрост проблемите и да се борим за благото на гражданите, призова Николай Николов.</p>
    </article>
  </body>
</html>