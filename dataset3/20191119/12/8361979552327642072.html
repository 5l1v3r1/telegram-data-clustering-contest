<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/robin-gud-z-turechchini-novini-svitu-50054365.html"/>
    <meta property="og:site_name" content="НВ"/>
    <meta property="article:published_time" content="2019-11-19T12:06:00+00:00"/>
    <meta property="og:title" content="Турецький Робін Гуд. У Стамбулі таємничий благодійник оплачує борги бідняків"/>
    <meta property="og:description" content="У Стамбулі після декількох випадків самогубств цілих сімей через зростання вартості життя, з’явилася людина, яка, не називаючи своє ім'я, виплачує борги бідняків."/>
  </head>
  <body>
    <article>
      <h1>Турецький Робін Гуд. У Стамбулі таємничий благодійник оплачує борги бідняків</h1>
      <h2>У Стамбулі після декількох випадків самогубств цілих сімей через зростання вартості життя, з’явилася людина, яка, не називаючи своє ім'я, виплачує борги бідняків.</h2>
      <address>
        <time datetime="2019-11-19T12:06:00+00:00">19 Nov 2019, 12:06</time>
      </address>
      <p>НВ публікує переклад матеріалу <a href="https://www.theguardian.com/world/2019/nov/18/call-me-robin-hood-mystery-patron-pays-debts-of-istanbul-poorest">The Guardian</a> про таємничого благодійника.</p>
      <p>У бідних кварталах Стамбула побував анонімний благодійник, який виплачував борги у продуктових магазинах і залишав конверти з готівкою на порозі будинку. Це відбувається в той час, коли причиною декількох недавніх самогубств називають відчай через зростання вартості життя.</p>
      <p>Минулого тижня жителі Тузли, району суднобудування, який розташований в азіатській частині міста і в основному населений робітниками, були в захваті від того, що їхні рахунки за покупки в декількох продуктових магазинах були оплачені благодійником. Про нього відомо лише те, що це чоловік.</p>
      <p>«Хтось прийшов і попросив мене показати йому зошит, в який я записую борги клієнтів. Було чотири людини з великими боргами, і я сказав йому, де вони живуть. Він знову повернувся після розмови з ними і оплатив усі борги. Я також дізнався, що він дав ще грошей цим сім'ям», — розповів інформаційному агентству Demirören власник одного з магазинів Кошкун Йилмаз.</p>
      <p>За словами, Йилмаза, коли він запитав благодійника, як його звати, той відповів: «Просто називай мене Робін Гуд».</p>
      <p>Ціни на продовольство і оренду житла злетіли після падіння турецької ліри у 2018 році. Хоча інфляція знизилася з 25 до 8,6%, безробіття все ще зростає, а ціни на електрику зросли у 10 разів порівняно з минулим роком.</p>
      <p>Припускають, що той самий благодійник просунув під двері малозабезпечених сімей в інших робітничих кварталах по всьому місту конверти, в яких було по 1000 лір (близько 160 євро — ред.). Це сталося в березні, коли вартість продуктів харчування досягла піку. Імовірно, він же у червні виплатив 25 тисяч лір боргів (майже 4 тисячі євро — ред.) як подарунок на честь закінчення Рамадану.</p>
      <p>«[Чоловік] сказав мені, що він прийшов, щоб заплатити борги тих, хто не може собі цього дозволити. Я тут вже 30 років, і я вперше зіткнувся з таким вчинком. Мої клієнти були дуже щасливі і хотіли його бачити, але я не знаю, хто він. Він не назвав своє ім'я і сказав, що робить це „лише для того, щоб заслужити Боже благословення“», — розповів Тунджай Яшар, ще один власник магазину в Тузлі.</p>
      <p>Нещодавно Туреччина була шокована декількома випадками самогубств цілих сімей, причиною яких вважають зростання рівня бідності.</p>
      <p>У листопаді у Фатісі, одному з найбільш консервативних районів Стамбула, двоє чоловіків і дві жінки, члени однієї сім'ї у віці від 48 до 60 років, залишили на дверях квартири записку, яка попереджала сусідів, щоб вони не заходили, тому що всередині ціанід. Поліцейські виявили у квартирі чотири тіла.</p>
      <p>За словами друзів, сім'я намагалася звести кінці з кінцями на зарплату лише одного з її членів, який був вчителем музики. Вони страждали через проблеми зі здоров’ям, депресію і нездатність знайти роботу.</p>
      <p>Наступного дня ще одна сім'я, в тому числі двоє дітей у віці п’ять і дев’ять років, була знайдена мертвою в їхньому будинку в Анталії. Імовірно, вони теж отруїлися. Батько сім'ї, який тривалий час був безробітним, залишив записку, яка пояснює їхні фінансові труднощі.</p>
      <p>Турецькі ЗМІ, які переважно є провладними, а також місцеві чиновники заперечують, що ці випадки пов’язані зі зростанням рівня бідності. Електоральна база правлячої партії Справедливості та розвитку складається переважно із представників робітничого класу.</p>
      <p>На місцевих виборах на початку 2019 року її підтримка по всій країні скоротилася через економічну кризу. Це стало серйозним викликом для президента Реджепа Ердогана, який править країною вже 16 років.</p>
      <p>У жовтні міністр фінансів Берат Албайрак оприлюднив заходи з боротьби зі зростанням вартості життя, включаючи заморожування цін на енергоносії та угоду з приватним сектором про зниження цін на товари на 10%.</p>
      <p>
        <i>
          <b>Переклад НВ</b>
        </i>
      </p>
    </article>
  </body>
</html>