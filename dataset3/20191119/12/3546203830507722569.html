<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1311742174_Golovata_Bundesliga_grubata_Seriya_A_i_nepredvidimata_Primera_Visshata_liga_veche_ne_e_nay-valnuvashtoto_parvenstvo"/>
    <meta property="og:site_name" content="webcafé"/>
    <meta property="article:published_time" content="2019-11-19T12:44:00+00:00"/>
    <meta property="og:title" content="Головата Бундеслига, грубата Серия &quot;А&quot; и непредвидимата Примера: Висшата лига вече не е най-вълнуващото първенство"/>
    <meta property="og:description" content="Задълбочен анализ на топ първенствата в Европа"/>
  </head>
  <body>
    <article>
      <h1>Головата Бундеслига, грубата Серия "А" и непредвидимата Примера: Висшата лига вече не е най-вълнуващото първенство</h1>
      <address><time datetime="2019-11-19T12:44:00+00:00">19 Nov 2019, 12:44</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/19/championships/1170x703.jpg"/>
        <figcaption>Задълбочен анализ на топ първенствата в Европа</figcaption>
      </figure>
      <p>
        <b>Висшата лига често е обявявана за най-доброто първенство в света заради зрелищата, които произвежда. Със сигурност, това е най-гледаната лига в света, но дали наистина е най-добрата?</b>
      </p>
      <p>От началото на този сезон гледаме изключителни спектакли и по другите стадиони на Стария континент. Изглежда, че Бундеслигата, Примера дивисион, Серия „А“ и Лига 1 са във възход.</p>
      <p>Затова ще се опитаме да сравним Топ 5 първенствата на Стария континент по няколко показателя, за да разберем кой е по- по- най-.</p>
      <p>
        <b>Голове</b>
      </p>
      <p>Никой не обича 0:0. Без значение колко положения има, каква битка сме наблюдавали на терена, головете са солта и пипера на футбола. И в този смисъл френската Лига 1 произвежда най-малкото зрелище със средно 2,36 гола на мач.</p>
      <p>Смятаната за скучна Серия „А“ изненадва не само през този сезон, но и през последните няколко с вихрените си двубои, изпълнени от попадения. В почти всеки кръг има по някое изключително голово шоу. Ще припомним само някои от началото на кампанията: Фиорентина – Наполи 3:4, Рома – Дженоа 3:3, Ювентус – Наполи 4:3, Бреша – Болоня 3:4, Сасуоло – Интер 3:4, Лацио – Аталанта 3:3, Аталанта – Удинезе 7:1, Каляри – Фиорентина 5:2…</p>
      <p>Затова и не е изненадващо, че със своите 2,84 гола на мач Калчото изпреварва и Ла лига (2,54) и Висшата лига (2,83) по този показател. Но безспорният победител в тази класация е Бундеслигата.</p>
      <p>Германските отбори не спират да търсят гола, буквално, до последната секунда и са далеч пред останалите по този показател – 3,22 гола на мач. Най-голяма заслуга за това има Роберт Левандовски, който се намира във формата на живота си. Нападателят на Байерн Мюнхен има цели 16 гола в първите 11 кръга, като успя да се разпише във всеки един от мачовете на баварците от началото на сезона.</p>
      <p>
        <b>Победител: Бундеслига</b>
      </p>
      <figure>
        <img src="https://images.webcafe.bg/2019/08/31/lewa/618x359.jpg"/>
      </figure>
      <p>
        <b>Удари към вратите</b>
      </p>
      <p>Колкото повече удари към противниковата врата имаш, толкова по-голям е шансът да отбележиш. Разбира се, това не е точна наука, но повече опасности пред вратите означава и по-зрелищен мач за феновете.</p>
      <p>И фактът, който доказва, че това не е точна наука, е, че по този показател Ла лига е на дъното с едва 22,9 удара към двете врати (не точни, а по посока) на мач. Това е по-малко дори от статистиката във Франция – 24,6.</p>
      <p>Висшата лига отново е в средата и по този показател – 25,9, зад Бундеслигата (26,8) и лидерът Серия „А“ с 28,8. Да, добри вратари имат в Италия.</p>
      <p>Това обаче очакваме да се промени съвсем скоро, тъй като все още не се е изиграло нито едно Ел Класико, където шоуто и опасностите пред двете врати са гарантирани.</p>
      <p>
        <b>Победител: Серия „А“</b>
      </p>
      <figure>
        <img src="https://images.webcafe.bg/2019/10/31/ronaldojuvegenoa/618x403.jpg"/>
      </figure>
      <p>
        <b>Победени шампиони</b>
      </p>
      <p>Байерн Мюнхен, Барселона, Манчестър Сити, Пари Сен Жермен и Ювентус спечелиха титлата в своите първенства преди около шест месеца, но от тях единствено тимът на Пеп Гуардиола трябваше да се труди до самия край за триумфа. Останалите нямаха особена конкуренция, което не е особено зрелищно за местните фенове.</p>
      <p>Например, Барселона спечели титлата в Ла лига миналия сезон с 87 точки, допускайки само три загуби. Но от началото на 2019/20 тимът на Ернесто Валверде изпитва трудности и вече допусна същия брой поражения, колкото през цялата минала кампания – от Атлетик Билбао, Леванте и от новака Гранада.</p>
      <p>Но същото може да бъде казано и за Сити. Четири загуби през миналия сезон срещу цели три в само 12 мача от началото на 2019/20. Вече се говори, че дори те са твърде много в битката за титлата с непобедения досега Ливърпул.</p>
      <p>Ювентус е единственият останал шампион от миналия сезон, който все още няма загуба през настоящия. ПСЖ допусна три загуби, но качеството на столичани е толкова по-добро от това на останалите, че дори още три едва ли биха ги спрели по пътя към титлата.</p>
      <p>Докато в Бундеслигата е истинска лудница. Шампионът Байерн вече загуби на два пъти, но борбата на върха е толкова напрегната и тимовете са толкова близо един до друг, че първото и десетото място са събрани в само осем точки.</p>
      <p>
        <b>Победител: Равенство между Ла лига, Висшата лига и Лига 1</b>
      </p>
      <figure>
        <img src="https://images.webcafe.bg/2019/11/01/guardiola00121/618x379.jpg"/>
      </figure>
      <p>
        <b>Голове в последните 10 минути</b>
      </p>
      <p>Влезем ли в последните 10 минути от мача шансовете за победа на двата отбора се изравняват. Много треньори ще ви кажат, че стигнем ли 80-ата минута, напрежението веднага се покачва. А късните голове са това, за което феновете живеят.</p>
      <p>Вземете например победата на Хофенхайм срещу Кьолн в последния кръг от Бундеслигата. Секунди преди края резултатът бе равен 1:1, но в осмата минута на добавеното време Юрген Локадия открадна трите точки за гостите от Хофе.</p>
      <p>Та, какво казват числата? Ако сте фенове на късната драма, Серия „А“ е последното място, на което да я търсите.</p>
      <p>Със своите 46 гола в заключителните минути на мачовете, Калчото е най-безинтересното сред големите в Европа по този показател. Докато Лига 1 не е много далеч напред с 49, въпреки че всички все още помним онзи магически гол със задна ножица на Неймар в добавеното време срещу Страсбург.</p>
      <p>В Ла лига гледаме доста повече интрига. Можем да си спомним гола на Набил Фекир в добавеното време срещу Селта Виго или този на Неманя Максимович от Хетафе срещу Реал Сосиедад. Но дори с 54 попадения в последните 10 минути Примера е зад Висшата лига и Бундеслигата.</p>
      <p>Премиършип е с малко по-вълнуваща със своите 56. Но трябва да признаем, че имаше и такива, които промениха изхода на двубоите: късни голове на Ливърпул срещу Лестър и Астън Вила, как Брайтън спечели срещу Евертън с късен автогол и победата на Вила в 94-тата минута срещу „чайките“ на „Вила парк“.</p>
      <p>Но всичко това остава на заден план, когато заговорим за Бундеслигата и нейните 67 гола в последните 10 минути. По немските терени няма преждевременно напускащи фенове, защото драмата е, буквално, до последната секунда и последния удар в мача. Драматиш!</p>
      <p>
        <b>Победител: Бундеслигата</b>
      </p>
      <figure>
        <img src="https://images.webcafe.bg/2019/11/16/gladbahrose2/618x379.jpg"/>
      </figure>
      <p>
        <b>Червени картони</b>
      </p>
      <p>Колкото и изчистен от грубости да е модерният футбол, няма как да минем без червените картони. А и те добавят към зрелището.</p>
      <p>По този показател от началото на сезона Висшата лига е най-примерна със само 0,15 на мач, докато в Италия са най-груби с 0,33 червени картон на мач. Най-добрият пример за това колко разпалени са мачовете в Калчото е двубоят между Милан и Дженоа, спечелен от „росонерите“ с 2:1, в който видяхме цели четири червени картона, два от които бяха показани на играчи на пейката!</p>
      <p>Бундеслигата (0,18), Ла лига (0,21) и Лига 1 (0,23) са по-близо до нивото на Висшата лига, отколкото на това в Серия „А“, което е впечатляващо.</p>
      <p>
        <b>Победител: Серия „А“</b>
      </p>
      <figure>
        <img src="https://images.webcafe.bg/2019/11/19/pepe-reina/618x388.jpg"/>
      </figure>
      <p>Интересното е, че Премиършип не е на върха на нито една класация, ако не броим равенството в графата „победени шампиони“.</p>
      <p>Изводът е, че ако искате голове, включително късни – гледайте Бундеслигата. Ако пък сте фенове на огнената страст и червените картони, то ви трябва футбол с марката Серия „А“.</p>
      <p>А колкото до Примера – там битката за титлата ще бъде безмилостна този сезон. Първите девет отбора са събрани в само пет точки, а още не сме гледали и Ел Класико!</p>
      <related>
        <a href="https://www.webcafe.bg/sportcafe/futbol-svyat/id_568382679_Posledovatel_na_Klop_darpa_shokirashtiya_lider_v_Bundesligata_kam_titla_"/>
        <a href="https://www.webcafe.bg/sportcafe/retro/id_1584225656_Kak_Van_Nistelroy_vednaj_razplakal_Ronaldo_sled_smartta_na_bashta_mu"/>
      </related>
    </article>
  </body>
</html>