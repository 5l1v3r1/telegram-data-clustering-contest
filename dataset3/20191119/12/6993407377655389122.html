<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/serhii-stelmakh-iliuziia-chesnoho-referendumu-v-krymu/30280343.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T12:55:24+00:00"/>
    <meta property="og:title" content="Російська опозиція і Крим: ілюзія «чесного референдуму»"/>
    <meta property="og:description" content="«Кримське питання» розділило супротивників політики Путіна на три табори»"/>
  </head>
  <body>
    <article>
      <h1>Російська опозиція і Крим: ілюзія «чесного референдуму»</h1>
      <address><time datetime="2019-11-19T12:55:24+00:00">19 Nov 2019, 12:55</time> by <a rel="author" href="https://www.radiosvoboda.org/author/%D1%81%D0%B5%D1%80%D0%B3%D1%96%D0%B9-%D1%81%D1%82%D0%B5%D0%BB%D1%8C%D0%BC%D0%B0%D1%85/vv%24yqr" target="_blank">Сергій Стельмах</a></address>
      <p>
        <b>(Рубрика «Точка зору»)</b>
      </p>
      <p>
        <b>Представники російської опозиції в питанні анексованого Криму розділилися на три умовні групи: прихильники беззастережного повернення півострова Україні, політичні кон’юнктурники і приховані прихильники анексії.</b>
      </p>
      <p>Відомий російський опозиціонер <b>Олексій Навальний</b> оголосив про намір провести перший «чесний референдум» про статус анексованого Криму, якщо він коли-небудь займе керівну державну посаду у Росії. Він повторив свої колишні думки про те, нібито Москва не може просто так повернути Києву контроль над півостровом, адже жителям Криму роздали приблизно два мільйони російських паспортів.</p>
      <p>«Безумовно, те, що сталося (у Криму ‒ <i>ред.</i>) у 2014 році, ‒ це були незаконні речі. Але ми зайшли вже в ту частину політики, коли простих рішень не буває. Там є два мільйони людей із російськими паспортами. Тобто вже якийсь незрозумілий фарш, який назад не провернеш. Тому не існує ніякого простого вирішення кримської проблеми ‒ мабуть, не існує ніякого. Як не існує вирішення проблеми японських островів. Я кажу: якщо займу посаду лідера в Росії, то проведу в Криму ще один ‒ абсолютно чесний ‒ референдум. Навіть не ще один, а перший. Тому що той «референдум» не можна вважати референдумом», ‒ <a href="https://ua.krymr.com/a/news-navalnyj-krym-referendum/30275617.html">сказав</a> Олексій Навальний.</p>
      <p>Політик також пояснив, чому він ухиляється від відповідей на запитання, які стосуються анексованого півострова: «Усіх нас дуже нудить від питань Криму та України. І я їх дійсно уникаю, тому що не хочу слідувати путінському порядку денному. Путін (президент Росії <b>Володимир Путін</b> ‒ <i>ред.</i>) хотів би, щоб усі в Росії, й опозиція тим більше, щодня, щогодини обговорювали Крим, лаялися в соцмережах з українцями, які набігають туди тощо. Я не збираюся цього робити».</p>
      <p>«Кримське питання» розділило супротивників політики президента Путіна (або тих, хто себе такими вважає) на три табори. Перша, найменш численна група визнає, що Москва у 2014 році здійснила злочин, розв’язавши війну і захопивши суверенну територію України. На їхню думку, Кремль має негайно повернути вкрадене.</p>
      <p>Представники такої опозиції вкрай рідко виступають із такими заявами у ЗМІ з очевидної причини. Згідно зі змінами, внесеними до російського Кримінального кодексу (стаття 280.1), після анексії півострова заперечення «російського Криму» є злочином. Є прецеденти, коли проти кримчан і жителів сусідньої Росії <a href="https://ua.krymr.com/a/27977130.html">фабрикувались справи за цією статтею</a>.</p>
      <aside>На захопленій території, де населення перебуває під тотальним контролем кремлівських спецслужб, демократичне волевиявлення неможливе в принципі</aside>
      <p>Другий табір російських опозиціонерів ‒ умовні кон’юнктурники. Вони також визнають, що Крим був анексований незаконно, що Москва зобов’язана його повернути в якомусь віддаленому майбутньому. Як саме відбудеться відновлення законності, вони не говорять, перекладаючи вирішення питання на наступне покоління державних керівників.</p>
      <p>Найбільш яскравий представник такої групи ‒ відома російська тележурналістка й екскандидат у президенти Росії <b>Ксенія Собчак</b>. Вона не соромиться говорити, що Крим ‒ це Україна, чим постійно дратує російську владу Криму.</p>
      <p>Третя група опозиціонерів ‒ приховані прихильники «Кримнашу». Вони виступають проти політики Кремля, викривають корупціонерів у вищих ешелонах влади, закликають припинити конфлікт на Донбасі, у Сирії й відновити стосунки із Заходом, але без повернення півострова Україні. Адже, як висловився пан Олексій Навальний, «Крим ‒ це не бутерброд».</p>
      <p>Цього разу він запропонував залишити півострів Росії, вигадавши якусь схему легалізації вкраденого за допомогою «чесного референдуму». На захопленій території, де населення перебуває під тотальним контролем кремлівських спецслужб, демократичне волевиявлення неможливе в принципі.</p>
      <p>Абсолютно немає значення, наскільки щиро він усе це говорив. Відмінність пана Навального від тієї ж Ксенії Собчак полягає в тому, що він реально претендує на владу. Відповідно, йому доводиться рахуватися з настроями в російському суспільстві.</p>
      <aside>У кремлівському телевізорі Росія виглядає зовсім уже крихітною країною, з усіх боків оточеною Україною</aside>
      <p>І тут є один тонкий момент. Річ не в тім, що росіяни поголовно підтримують захоплення українських територій і заради цього готові терпіти економічні труднощі, зростання курсу долара, агресивне «імпортозаміщення», що б’є по їхніх кишенях, згортання свободи в інтернеті й інші «принади» життя в режимі обложеної фортеці.</p>
      <p>Кремлівська пропаганда приблизно двадцять років переконувала російських громадян, нібито, починаючи з кінця 80-х років, Захід їх невпинно «принижував», підтримуючи «русофобські» режими у країнах ближнього й далекого закордону, а також нав’язуючи Кремлю демократію, боротьбу з корупцією і досвід розбудови громадянського суспільства.</p>
      <p>Градус пропаганди підскочив після Помаранчевої революції в Україні, яку кремлівські державні ЗМІ подавали як якусь антиросійську чи навіть анти-«руську» змову.</p>
      <p>У цьому світлі окупація й подальша анексія Криму виглядали як помста за багаторічні «приниження». Російські ура-патріоти, перебуваючи під впливом телевізійних галюциногенів, були впевнені, що в Криму і на Донбасі Володимир Путін нібито відбивався від нападу з боку США. Відповідно, якщо Крим став «нашим», то значить, американці ніби програли.</p>
      <p>Олексій Навальний справедливо вказав, що його співгромадянам набридла тема Криму, та й України взагалі. Вони втомилися від того, що їм про українські події повідомляють частіше й більше, ніж про ситуацію у власній державі. У кремлівському телевізорі Росія виглядає зовсім уже крихітною країною, з усіх боків оточеною Україною.</p>
      <p>Разом із тим є одне «але». Натхнення з приводу «Кримнашу» вивітрилося, а почуття національної образи залишилося. Росіян досі «утискають» в Україні, Грузії, Латвії, Великій Британії, США й інших країнах, де кремлівський МЗС встиг нарахувати велику кількість «русофобів».</p>
      <aside>Натхнення з приводу «Кримнашу» вивітрилося, а почуття національної образи залишилося. Росіян досі «утискають» в Україні, Грузії, Латвії, Великій Британії, США й інших країнах, де кремлівський МЗС встиг нарахувати велику кількість «русофобів»</aside>
      <p>Політики, які реально претендують на владу в Росії, не говоритимуть, що Крим потрібно повернути Україні, щоб не дратувати постійно «принижену» більшість. Середньостатистичному російському ура-патріотові потрібний не сам півострів, а впевненість у тому, що його країна здатна хоч комусь «дати по морді». Поки що сил у ядерної держави вистачило тільки на Україну, Грузію і знекровлену війною Сирію.</p>
      <p>Із точки зору піару і політичних технологій пан Навальний усе робить грамотно. Журналістські розслідування й гучні викриття корупціонерів консолідують електорат, який і так його підтримує. Для виходу на загальноросійський рівень політики потрібні голоси провінції, яка дивиться кремлівський телевізор.</p>
      <p>Олексій Навальний намагається як мінімум не дратувати цю публіку, але він випускає важливий нюанс. За роки правління Володимира Путіна в Росії створена система, яка не передбачає ротацію політичних еліт за допомогою виборів. І навіть якщо пан Навальний займе «посаду лідера» в державі, то це, найімовірніше, відбудеться в ситуації, коли Москві й російській еліті взагалі буде не до Криму.</p>
      <p>
        <i><b>Сергій Стельмах</b> ‒ кримський політоглядач (ім’я і прізвище автора змінені з міркувань безпеки)</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ua.krymr.com/a/serhii-stelmakh-iliuziia-chesnoho-referendumu-v-krymu/30278930.html">Оригінал</a> публікації ‒ на сайті Крим.Реалії</i>
      </p>
    </article>
  </body>
</html>