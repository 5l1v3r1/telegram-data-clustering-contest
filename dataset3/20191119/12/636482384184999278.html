<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/doi-raniti-pe-autostrada-bucuresti-pitesti-dupa-ce-o-masina-s-a-infipt-intr-un-camion-un-pompier-a-oprit-pentru-a-acorda-primul-ajutor-20095905"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T12:00:30+00:00"/>
    <meta property="og:title" content="Doi răniți pe Autostrada București-Pitești, după ce o mașină s-a înfipt într-un camion. Un pompier a oprit pentru a acorda primul ajutor"/>
    <meta property="og:description" content="Accident rutier între un autoturism și un TIR pe Autostrada A1, București-Pitești, la kilometrul 78, pe sensul spre Capitală. Un autoturism"/>
  </head>
  <body>
    <article>
      <h1>Doi răniți pe Autostrada București-Pitești, după ce o mașină s-a înfipt într-un camion. Un pompier a oprit pentru a acorda primul ajutor</h1>
      <address><time datetime="2019-11-19T12:00:30+00:00">19 Nov 2019, 12:00</time> by <a rel="author">Maya Radu</a></address>
      <p>
        <b>Accident rutier între un autoturism și un TIR pe Autostrada A1, București-Pitești, la kilometrul 78, pe sensul spre Capitală. Un autoturism a intrat în coliziune cu un TIR. Impactul a fost violent, iar mașina a rămas practic înfiptă în spatele camionului. Un pompier aflat în timpul liber a intervenit.</b>
      </p>
      <p>Accidentul s-a produs la granița dintre județele Dâmbovița și Argeș. La fața locului au intervenit o autospecială de intervenție, ambulanța SMURD de terapie intensivă mobilă și un echipaj SAJ. Inițial, a fost anunțată o persoană încarcerată. Până la sosirea salvatorilor, un pompier de la Detașamentul de Pompieri Mioveni, care se afla în trafic, a acordat primul ajutor victimelor.</p>
      <h3>Răniții au fost duși la spital</h3>
      <p>În mașină erau șoferul și doi pasageri, care au scăpat cu viață ca prin minune. Evenimentul s-a soldat doar cu rănirea a două persoane, victimele fiind transportate la spital pentru acordarea de îngrijiri medicale.</p>
      <p>Circulația rutieră se desfășoară îngreunat pe sensul către Capitală al autostrăzii A1 București – Pitești, în zona localității Rătești, fiind blocată prima bandă pentru efectuarea cercetării la fața locului. Se estimează ca traficul să fie reluat, în condiții normale, în 45 de minute.</p>
    </article>
  </body>
</html>