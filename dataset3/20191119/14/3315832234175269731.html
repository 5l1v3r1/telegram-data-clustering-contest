<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e16cfaee53275878/video-un-nou-protest-al-clientilor-prejudiciati-in-urma-furtului-bancar-din-aceasta-vara-reactia-bancii-la-acuzatii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T14:15:46+00:00"/>
    <meta property="og:title" content="VIDEO: Un nou protest al clienților prejudiciați în urma furtului bancar din această vară; Reacția băncii la acuzații"/>
    <meta property="og:description" content="Clienții păgubiți în urma jafului de la filiala unei bănci din Chișinău vara aceasta au ieșit astăzi la un nou protest. Aceștia acuză angajații băncii de furtul produs și spun că nu vor renunța la proteste până când nu le vor fi întorși toți banii. De cealaltă parte, banca respinge acuzaţiile și le califică drept calomnii."/>
  </head>
  <body>
    <article>
      <h1>VIDEO: Un nou protest al clienților prejudiciați în urma furtului bancar din această vară; Reacția băncii la acuzații</h1>
      <address><time datetime="2019-11-19T14:15:46+00:00">19 Nov 2019, 14:15</time> by <a rel="author">Jurnal.md</a></address>
      <p>
        <b>Clienții păgubiți în urma jafului de la filiala unei bănci din Chișinău vara aceasta au ieșit astăzi la un nou protest. Aceștia acuză angajații băncii de furtul produs și spun că nu vor renunța la proteste până când nu le vor fi întorși toți banii.</b>
      </p>
      <p>
        <b>De cealaltă parte, banca respinge acuzaţiile și le califică drept calomnii.</b>
      </p>
      <p>„Acesta nu este un furt ordinar, ci unul organizat din interiorul băncii. Avem mai multe probe care vin să întărească această învinuire. Hoții au pătruns în bancă în momentul în care alarma băncii nu era conectată. Pe 6 iulie, banca s-a închis cu alarma nepornită. Hoții știau că alarma nu este pornită și au intrat nestingheriți. A doua probă este că a fost perforat un geam într-un punct foarte clar determinat, ei știau sistemul. A treia probă e că hoții au stat în bancă trei ore. Niciun hoț nu stă în bancă trei ore, decât dacă știe că nu vine nimeni după dânsul. Până la urmă, solicitările noastre au fost auzite de organele de drept și a fost pornit proces penal. Al doilea capăt de acuzare e că banca a păstrat neglijent bunurile clienților - gratiile foarte subțiri, ușile neconforme, geamurile și casetele de siguranță necorespunzătorare. Din toate camerele video de supraveghere, a funcționat o singură cameră, cea din fața băncii. Camera care trebuia să fie în spatele băncii nici nu era instalată”, a declarat Veaceslav Șevciuc, reprezentantul clienților păgubiți.</p>
      <p>Grupul de protestatari mai cere tragerea la răspundere penală a persoanelor responsabile din bancă. „Așteptăm pornirea urmăririi penale pentru a afla infractorii din bancă care au comis aceste crime în urma cărora noi avem de suferit pe parcursul deja a cinci luni. Banca a cauzat probleme foarte grave clienților: pierderea sănătății, distrugerea afacerilor, probleme în familie. Protestul va continua pînă la despăgubirea integrală a pagubei cauzate clienților. Noi nu avem altă ieșire decât să protestăm non-stop”, mai spun clienții păgubiți.</p>
      <figure>
        <iframe src="https://www.youtube.com/embed/-Pt2gmcRlp0" width="560" height="315" data-service="Youtube" scrolling="no"/>
      </figure>
      <p>La rândul lor, reprezentanții băncii resping acuzațiile și le califică drept declarații calomnioase și nefondate.</p>
      <p>„Banca a oferit în regim de urgenţă compensaţii de până la jumătate milion de lei clienților pătimiţi, fără a avea vreo obligaţie în acest sens. Din cei 81 de clienţi, 70 au depus cereri de compensare, care au fost satisfăcute de bancă în termen de 1-2 zile de la depunere. Inclusiv fiecare dintre protestatari a solicitat şi a primit câte o sumă de jumătate de milion de lei. Sumele au fost oferite doar în bază declarativă, deoarece niciunul dintre clienţii afectaţi nu a confirmat în mod oficial ce bunuri şi/sau mijloace băneşti fuseseră depuse în casetele arendate. Specificăm că unica dovadă a sumelor pretinse poate fi declararea acestora de către clienţi, consemnată într-un proces verbal întocmit de către bancă. Niciunul dintre clienţi nu a făcut astfel de declaraţii în momentul depunerii bunurilor. Din toţi clienţii afectaţi, există un grup de aproximativ 19 persoane, care susţin că au avut sume mai mari de 500 mii”, a comunicat banca.</p>
      <p>Potrivit reprezentanților băncii, managementul executiv al instituției a avut câteva întrevederi cu reprezentanții grupului, pentru a identifica o soluţie de compromis.</p>
      <p>„Însă declarațiile calomnioase precum că suntem o instituţie financiară periculoasă, acuzaţiile neprobate precum că Banca a organizat furtul, declaraţiile false precum că am fi promis compensarea deplină a sumei declarate ca fiind deţinută în casetă în momentul furtului, denigrările lansate atât la adresa băncii, cât și la adresa acționarilor băncii, fac imposibilă orice comunicare cu acest grup, bazată pe principii de corectitudine. Respectăm dreptul clienţilor nemulţumiţi la proteste, dar insistăm ca acestea să se desfășoare de o manieră civilizată, fără a aduce nici un fel de prejudicii părţilor implicate”, se spune în declarație remisă de bancă.</p>
      <p>Totodată, banca afirmă că „iniţierea unor procese de judecată este o opţiune viabilă de care pot uza clienţii nemulţumiţi”.</p>
      <p>Reprezentanții băncii mai spun că au o cooperare strânsă cu organele abilitate pentru a contribui la soluţionarea acestui caz și că pentru a accelera acest proces, au creat un fond de 1.000.000 de lei, în vederea recompensării potenţialilor informatori pentru furnizarea datelor ce ar permite identificarea şi reţinerea infractorilor, precum şi recuperarea bunurilor furate.</p>
      <p>„Organele abilitate sunt unicele indicate să se expună asupra acestui caz în baza probelor existente”, a mai precizat banca.</p>
    </article>
  </body>
</html>