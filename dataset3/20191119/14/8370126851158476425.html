<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135192/akpli-sirin-unal-nadira-sorusuna-sinirlendi-allah-size-de-boyle-aci-yasatsin"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T14:44:00+00:00"/>
    <meta property="og:title" content="AKP'li Şirin Ünal 'Nadira' sorusuna sinirlendi: 'Allah size de böyle acı yaşatsın'"/>
    <meta property="og:description" content="AK Parti İstanbul Milletvekili Şirin Ünal, evinde şüpheli şekilde ölen 23 yaşındaki Özbek vatandaşı Nadira Kadirova’nın sigortalı olup olmadığına yönelik soruya sinirlendi."/>
  </head>
  <body>
    <article>
      <h1>AKP'li Şirin Ünal 'Nadira' sorusuna sinirlendi: 'Allah size de böyle acı yaşatsın'</h1>
      <h2>AK Parti İstanbul Milletvekili Şirin Ünal, evinde şüpheli şekilde ölen 23 yaşındaki Özbek vatandaşı Nadira Kadirova’nın sigortalı olup olmadığına yönelik soruya sinirlendi.</h2>
      <address>
        <time datetime="2019-11-19T14:44:00+00:00">19 Nov 2019, 14:44</time>
      </address>
      <p>AK Parti İstanbul Milletvekili Şirin Ünal, evinde şüpheli şekilde ölen 23 yaşındaki Özbek vatandaşı Nadira Kadirova’nın sigortalı olup olmadığına yönelik soru soran HDP İzmir Milletvekili Serpil Kemalbay Pekgözegü’ye, “Allah size de böyle bir acı yaşatsın” dedi.</p>
      <p>Sözcü’den Erdoğan Süzer’in haberine göre; Tartışma Aile, Çalışma ve Sosyal Hizmetler Bakanlığı bütçesinin Plan ve Bütçe Komisyonundaki görüşmeleri sırasında yaşandı.</p>
      <p>HDP’li Pekgözegü, evinde şüpheli ölüm yaşanan Ünal’ın aynı zamanda komisyonda divan üyesi olmasından üzüntü duyduğunu belirterek Bakan Zehra Selçuk’a, “AKP milletvekilinin evinde ölü bulunan Kadirova o evde sigortalı mıydı? Bu konuda soru önergesi de verdim ancak yanıt alamadım” dedi.</p>
      <h3>“ŞİZOFRENİK BELİRTİ VARDI“</h3>
      <p>Bu sırada toplantıyı yöneten Plan ve Bütçe Komisyonu Başkanı Lütfi Elvan’ın yanına gelen Şirin Ünal, Elvan’ın yerine divan başkanlığı koltuğuna oturarak ‘’Sayın milletvekilini kişilik haklarıma saldırdığı için kınıyorum. Beni ve ailemi küçük düşürmüştür. Biz savcılığa ifademizi verdik, konu artık yargıda. Rahmet diliyorum, olay tamamen intihar. Şizofrenlik belirtileri vardı. Savcılığımızın vereceği kararı bekliyoruz” dedi.</p>
      <p>Ünal daha sonra Pekgözegü’ye dönerek, “Allah inşallah bu tür acı duyguları size de yaşatsın” dedi.</p>
      <p>Bu sözler muhalefet sıralarında büyük tepkilere yol açtı. “Nasıl böyle beddua edersiniz, çok ayıp” diye bağıran vekillerle Ünal arasındaki tartışmaların uzaması üzerine Ünal, toplantıya 5 dakika ara verdi. Aranın ardından tartışma sona erdi.</p>
      <related>
        <h4>Bağlantılı Haberler</h4>
        <a href="https://www.gercekgundem.com/dunya/133151/ozbekistan-disisleri-bakanligi-nadira-kadirovayi-turkiyeye-sordu"/>
        <a href="https://www.gercekgundem.com/siyaset/133015/hdpli-bestas-nadira-kadirovanin-intihar-etmedigi-ortaya-cikti"/>
        <a href="https://www.gercekgundem.com/guncel/132296/nadira-kadirovanin-dosyasinda-onemli-gelisme"/>
        <a href="https://www.gercekgundem.com/guncel/132072/nadira-kadirovanin-cesedindeki-ikinci-deligin-nedeni-belli-oldu"/>
        <a href="https://www.gercekgundem.com/guncel/128007/kadirova-sorusturmasinda-onemli-gelisme"/>
        <a href="https://www.gercekgundem.com/guncel/126437/nadiranin-oldugu-evdeki-diger-bakiciyla-ilgili-flas-gelisme"/>
        <a href="https://www.gercekgundem.com/guncel/125770/nadira-kadirova-dosyasinda-yeni-tanik"/>
        <a href="https://www.gercekgundem.com/siyaset/125598/akpli-sirin-unal-hakkinda-suc-duyurusu"/>
        <a href="https://www.gercekgundem.com/guncel/125545/akpli-unalin-evinde-olu-bulunan-nadira-kadirovaya-iliskin-sozleri-tepki-cekti"/>
        <a href="https://www.gercekgundem.com/guncel/125392/nadira-kadirovanin-agabeyi-unal-para-vermek-istedi-roportajlarim-yayinlatilmadi"/>
      </related>
    </article>
  </body>
</html>