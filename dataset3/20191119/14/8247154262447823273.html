<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/u-kremenchuci-nacionalniy-virobnik-pat-avtokraz-zvernuvsya-za-dopomogoyu-ta-otrimav-vidmovu"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T14:30:00+00:00"/>
    <meta property="og:title" content="У Кременчуці національний виробник ПАТ «АвтоКрАЗ» звернувся за допомогою та отримав відмову"/>
    <meta property="og:description" content="Підприємство, на якому працює більше 1 тис 800 кременчужан, самотужки  вимушене шукати шляхи розв’язання проблеми."/>
  </head>
  <body>
    <article>
      <h1>У Кременчуці національний виробник ПАТ «АвтоКрАЗ» звернувся за допомогою та отримав відмову</h1>
      <address>
        <time datetime="2019-11-19T14:30:00+00:00">19 Nov 2019, 14:30</time>
      </address>
      <p>
        <b>Підприємство, на якому працює більше 1 тис 800 кременчужан, самотужки  вимушене шукати шляхи розв’язання проблеми.</b>
      </p>
      <p>Сьогодні у кременчуцькому міськвиконкомі проходили засідання ряду тимчасових комісій. Серед них і засідання комісії з заборгованості виплати заробітної плати.</p>
      <p>На цьому засіданні повідомили, що зараз в нашому місті виникла заборгованість з виплати заробітної плати в розмірі 13 мільйонів 590 тисяч гривень (станом на 1 листопада цього року). З початку року вона збільшилась в 19 разів.</p>
      <p>В основному заборгованість утворилася за рахунок боргу із виплати зарплати своїми працівниками в розмірі більше 12 млн грн ПАТ «АвтоКрАЗ».</p>
      <p>На засідання комісії прийшов фінансовий директор ПАТ «АвтоКрАЗ» Дмитро Новицький. Він визнав, що за вересень цього року у Кременчуці 90% заборгованості із зарплати за рахунок їх підприємства.</p>
      <p>Пояснив, що ситуація виникла через те, що відсутня реалізація продукції в тих об’ємах, які були заплановані на початку року. Зменшилося замовлення сфери оборонної галузі, Міністерства внутрішніх справ.</p>
      <p>Фіндиректор ПАТ «АвтоКрАЗ» попросив допомоги в міста та «підставити плече підприємству».</p>
      <p>Це Дмитро Новицький озвучив віце-мерці Ользі Усановій, яка головувала на засіданні.</p>
      <blockquote><i>«Це робота з місцевими громадами, у тому числі і Кременчука. Місто може допомогти, купуючи у нас комунальну техніку. А гроші від реалізації продукції ми спрямуємо на погашення заробітної плати»</i>, - його слова.</blockquote>
      <p>Дмитро Новицький повідомив, на підприємстві не збираються скорочувати працівників, адже ситуація, яка склалась, тимчасова. І вже скоро, коли будуть замовлення, то потрібні будуть працівники для виконання планових завдань. На непопулярні методи, як скорочення штату, на підприємстві не підуть, зберігаючи колектив у понад 1 тисячу 800 працівників.</p>
      <p>Отримала Ольга Усанова і відповідь від Дмитра Новицького на запитання, чи підприємство бере участь у тендерах на комунальну техніку, яка закуповується за рахунок міського бюджету.</p>
      <p>А саме, нагадав, що у міськвиконкомі Кременчука тендерні умови прописують так, щоб ПАТ «АвтоКрАЗ» не міг брати участь. Адже здебільшого прописані технічні умови під білоруського виробника – МАЗу.</p>
      <blockquote><i>«Тож участь конкретних виробників обмежується»</i>, - констатував він.</blockquote>
      <p>Також Дмитро Новицький повідомив, що зараз в процесі оскарження ПАТ «АвтоКрАЗом» ряд тендерів, що оголошували у Кременчуці на придбання комунальної техніки за гроші міського бюджету.</p>
      <p>А також про те, що на підприємстві роблять все, аби стабілізувати ситуацію із зарплатою. Сподіваючись, що вже за декілька місяців буде стабільна робота на підприємстві.</p>
      <blockquote><i>«Протягом січня-лютого наступного року збільшать інвестиційні програми»</i>, - зазначив фіндиректор підприємства.</blockquote>
      <p>Та стало зрозуміло, що міська влада Кременчука не хоче хоч якось допомогти в розв’язанні вищеописаної ситуації, адже Ольга Усанова почала розповідати і про недостатність коштів, і про процедури техніки, всіляки відмовляючись від пропозиції підприємства. Зрозуміло – від міської влади Кременчука підприємству нічого чекати допомоги.                   </p>
      <p>Та ПАТ «АвтоКрАЗ» готове конструктивно працювати, як у питанні погашення заборгованості із зарплати своїм працівникам, так і у питаннях обслуговування об’єктів соціальної сфери (приміщення гуртожитку, приміщення медсанчастини). Це стосується, зокрема, опалення. А саме - робити все, що в силах, аби виконувати зобов’язання.</p>
      <p> </p>
      <p> </p>
      <p>Лазар Леснин</p>
    </article>
  </body>
</html>