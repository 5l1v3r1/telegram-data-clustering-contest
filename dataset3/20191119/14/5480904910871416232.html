<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sablikova-prodelala-v-minsku-virozu-dalsi-start-v-sp-je-ohrozen/1822868?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T14:35:00+00:00"/>
    <meta property="og:title" content="Sáblíková prodělala v Minsku virózu, další start v SP je ohrožen"/>
    <meta property="og:description" content="Praha - Rychlobruslařka Martina Sáblíková se až v Polsku rozhodne, zda v pátek nastoupí do druhého dílu Světového poháru. V Bělorusku, kde minulý týden seriál odstartoval, česká hvězda dlouhých tratí závodila s virózou."/>
  </head>
  <body>
    <article>
      <h1>Sáblíková prodělala v Minsku virózu, další start v SP je ohrožen</h1>
      <address><time datetime="2019-11-19T14:35:00+00:00">19 Nov 2019, 14:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Rychlobruslařka Martina Sáblíková se až v Polsku rozhodne, zda v pátek nastoupí do druhého dílu Světového poháru. V Bělorusku, kde minulý týden seriál odstartoval, česká hvězda dlouhých tratí závodila s virózou.</p>
      <p>"Myslela jsem si, že to byla jen únava, ale ukázalo se, že jsem v Minsku startovala s virózou," uvedla Sáblíková pro ČTK.</p>
      <p>Dvaatřicetiletá česká reprezentantka byla minulý týden v pátek čtvrtá v závodu na 3000 metrů, o den později dojela devatenáctá na poloviční trati. "Už před sobotním závodem jsem se cítila strašně, proto jsem hned po něm odletěla do Prahy, abych podstoupila komplexní vyšetření a předešlo se případným dalším zdravotním problémům," řekla Sáblíková.</p>
      <p>Rodačka z Nového Města na Moravě zjistila, že má oslabenou imunitu. "Podle doktorů to odpovídá právě tomu, že jsem během víkendu v Minsku virózu prodělala. Důležité ale je, že se nejednalo o závažnější problém," podotkla Sáblíková.</p>
      <p>Svěřenkyně trenéra Petra Nováka se dnes přesouvá za týmem do Polska. "Můj start závodech v Tomaszówě je v ohrožení. Až na místě se podle aktuálních pocitů rozhodnu, jestli nastoupím. Pokud bych se necítila, radši jeden závod vynechám, než riskovat další komplikace," dodala Sáblíková.</p>
      <p>Program druhého dílu SP v Tomaszówě Mazowieckém pro ženy zahájí páteční závod na 3000 metrů. Pokud se ho Sáblíková zúčastní, připíše si v SP jubilejní 200. start v individuálních disciplínách.</p>
    </article>
  </body>
</html>