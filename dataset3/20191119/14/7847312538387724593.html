<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473668-trafna-uwaga-mistewicza-expose-oparte-o-wartosci"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T14:38:32+00:00"/>
    <meta property="og:title" content="Trafna uwaga Eryka Mistewicza na temat wystąpienia premiera: &quot;Najsilniej oparte o wartości expose w polskiej polityce po 1989 r.&quot;"/>
    <meta property="og:description" content="Mistewicz o expose Morawieckiego: najmocniej oparte na wartościach od 89 roku"/>
  </head>
  <body>
    <article>
      <h1>Trafna uwaga Eryka Mistewicza na temat wystąpienia premiera: "Najsilniej oparte o wartości expose w polskiej polityce po 1989 r."</h1>
      <address><time datetime="2019-11-19T14:38:32+00:00">19 Nov 2019, 14:38</time> by <a rel="author" href="https://wpolityce.pl/autorzy/725-ciekawa-opinia" target="_blank">Ciekawa opinia</a></address>
      <p>
        <b>W ocenie prezesa Instytutu Nowych Mediów Eryka Mistewicza expose premiera Mateusza Morawieckiego opierało się na dwóch kluczowych zagadnieniach: normalności i ambicji. „Było to najsilniej oparte o wartości expose w polskiej polityce po 1989 roku” - stwierdził w rozmowie z PAP Mistewicz.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473624-top10-cytatow-z-expose-budujemy-polskie-panstwo-dobrobytu">TOP 10 cytatów i najważniejsze ZAPOWIEDZI z expose. „Celem jest zbudowanie Polski jako najlepszego miejsca do życia w Europie”</a></p>
      <p>
        <a href="https://wpolityce.pl/polityka/473593-relacja-expose-premiera-mateusza-morawieckiego">RELACJA. Debata po expose Morawieckiego. Nowacka: „Mamy premiera wizjonera i marzyciela? Doskonale wiemy, że mamy cynika”</a>
      </p>
      <blockquote>Było to najsilniej oparte o wartości expose w ostatnich latach. Wybrzmiała w nim silnie kwestia traktowania polityki jako wartości wspólnej, pokazywania możliwości konsensusu. Premier odwoływał się do Norwida, do wielkich polskich myślicieli i wielkich idei. Takimi wielkimi ideami są dla premiera: rodzina, wolność i solidarność</blockquote>
      <p>— stwierdził Mistewicz.</p>
      <p>W ocenie rozmówcy PAP w expose szczególnie silnie wybrzmiewały dwa słowa: normalność i ambicja. Normalność pojawiała się w kontekście „budowania normalnego państwa bez skrajności ideologicznych zarówno z lewej, jak i z prawej strony”.</p>
      <blockquote>To słowo było jednym z głównych tego expose opartego na ideałach, na wartościach</blockquote>
      <p>— podkreślił Mistewicz.</p>
      <p>CZYTAJ TAKŻE: <a href="https://wpolityce.pl/polityka/473633-prof-maliszewski-o-expose-nie-bylo-bardziej-dojrzalego">Prof. Norbert Maliszewski nie ma wątpliwości: „Nie było bardziej dojrzałego strategicznie expose”; „Pojawia się 3 motor rozwoju”</a></p>
      <blockquote>Premier apelował o ambitne traktowanie państwa, o ambitne traktowanie obowiązków, mówił o tym, że możemy być najsilniejszym pokoleniem, jakie miała Polska. Jednocześnie mówił o silnym sprawnym, ambitnym państwie. To wybrzmiewało bardzo silnie</blockquote>
      <p>— podkreślił Eryk Mistewicz i dodał, że równocześnie Morawiecki podkreślał chrześcijańskie korzenie Europy, „również w kontekście silnej rodziny, która podlega silnej ochronie państwa”.</p>
      <p>Eryk Mistewicz zwrócił uwagę także na to, że w premier mówił o braku zgody „na jakiekolwiek eksperymentowanie w obszarze rodziny”.</p>
      <p>CZYTAJ RÓWNIEŻ: <a href="https://wpolityce.pl/polityka/473625-premier-o-rodzinie-nie-ma-zgody-na-rewolucje-ideologiczne">Premier w obronie rodziny: „Nie ma naszej zgody na eksperymenty społeczne i rewolucje ideologiczne”; „Dzieci są nietykalne”</a></p>
      <blockquote>Premier mocno akcentował, że państwo nie może abdykować z tego obszaru</blockquote>
      <p>— dodał.</p>
      <p>W ocenie Mistewicza należy zwrócić uwagę także na to, że premier zapowiedział zmiany w konstytucji na rzecz bezpieczeństwa finansów.</p>
      <blockquote>To ważny głos, który pokazywał, że bezpieczeństwo finansowe Polaków powinno być najsilniej jak to możliwe zagwarantowane tj. konstytucyjnie. To kolejny gest w stronę wszystkich ugrupowań, bo nie wyobrażam sobie, by opozycja była przeciwko takiej zmianie konstytucji, która będzie gwarantowała nienaruszalność zgromadzonych oszczędności na IKE i na PPK</blockquote>
      <p>— powiedział Mistewicz.</p>
      <p>Pytany o słabsze strony expose premiera Morawieckiego Mistewicz wskazał, że „było ono za krótkie”.</p>
      <blockquote>Wiele obszarów premier tylko dotknął, zarysował. Została w nim pominięta m.in. kultura i rola kultury ale rozumiem, że poruszane kwestie tożsamości i wartości - jasno wyłożone i mocno omówione - są niejako nadrobieniem tego obszaru</blockquote>
      <p>— wskazał rozmówca PAP.</p>
      <p>CZYTAJ TAKŻE: <a href="https://wpolityce.pl/polityka/473651-jaroslaw-kaczynski-potrzeba-patriotyzmu-nie-partykularyzmu">Jarosław Kaczyński optymistą po expose premiera: „Wszystko jest możliwe, tylko potrzeba patriotyzmu, nie partykularyzmu”</a></p>
      <p>kb/PAP</p>
    </article>
  </body>
</html>