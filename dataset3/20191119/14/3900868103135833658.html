<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562292/christos-basileiadis-zita-tin-psifo-olwn-gia-na-sikwsei-tin-elliniki-simaia-me-fonto-to-boreio-selas"/>
    <meta property="og:site_name" content="NOOZ."/>
    <meta property="article:published_time" content="2019-11-19T14:58:00+00:00"/>
    <meta property="og:title" content="Χρήστος Βασιλειάδης: Ζητά την ψήφο όλων για &quot;να σηκώσει&quot; την ελληνική σημαία με φόντο το Βόρειο Σέλας"/>
    <meta property="og:description" content="&quot;Είμαι ένας άνθρωπος σαν τους άλλους. Δεν έχω κάνει κάτι, που να ξεχωρίζει, αλλά με την αγάπη του κόσμου απευθύνομαι στους Έλληνες ζητώντας να μου δώσουν την ψήφο στον παγκόσμιο διαγωνισμό για να εκπροσωπήσω την Ελλάδα και να πραγματοποιήσω το όνειρό μου: Να διασχίσω τον Βόρειο Πόλο&quot;, λέει μιλώντας στο ΑΠΕ-ΜΠΕ, ο 36χρονος Θεσσαλονικιός Χρήστος Βασιλειάδης."/>
  </head>
  <body>
    <article>
      <h1>Χρήστος Βασιλειάδης: Ζητά την ψήφο όλων για "να σηκώσει" την ελληνική σημαία με φόντο το Βόρειο Σέλας</h1>
      <address>
        <time datetime="2019-11-19T14:58:00+00:00">19 Nov 2019, 14:58</time>
      </address>
      <p>
        <b>"Είμαι ένας άνθρωπος σαν τους άλλους. Δεν έχω κάνει κάτι, που να ξεχωρίζει, αλλά με την αγάπη του κόσμου απευθύνομαι στους Έλληνες ζητώντας να μου δώσουν την ψήφο στον παγκόσμιο διαγωνισμό για να εκπροσωπήσω την Ελλάδα και να πραγματοποιήσω το όνειρό μου: Να διασχίσω τον Βόρειο Πόλο", λέει μιλώντας στο ΑΠΕ-ΜΠΕ, ο 36χρονος Θεσσαλονικιός Χρήστος Βασιλειάδης.</b>
      </p>
      <p>Το εγχείρημά του θέλει να το αφιερώσει στους προγόνους του- Πόντιους πρόσφυγες από το Καρς. "Στους πρόσφυγες παππούδες μου, στην δημιουργικότητα, στην αισιοδοξία και την αγάπη τους για τη ζωή. Φέτος συμπληρώνονται 100 χρόνια από την αρχή των διωγμών, της γενοκτονίας των Ελλήνων του Πόντου και της Μικράς Ασίας ", λέει με συγκίνηση.</p>
      <p>Η ψηφοφορία στο διαδίκτυο ( https://polar.fjallraven.com/contestant/?id=7015&amp;backpage=1&amp;order=popular®ion=3 ) "κλείνει" στις 12 Δεκεμβρίου. Ο Χρήστος είναι αισιόδοξος: “Ελπίζω να τα καταφέρω, όπως ο αδελφός μου Βαγγέλης που έκανε το ίδιο ταξίδι με την βοήθεια των Ελλήνων απ όλο τον κόσμο, το 2018. Ήταν ο πρώτος Έλληνας που κατέκτησε το Βόρειο Πόλο! "Ελπίζω, να είμαι ο δεύτερος που θα πατήσει στο Βόρειο Πόλο και θα λένε μετά: “...Τα αδέλφια Βασιλειάδη το κατάφεραν!”</p>
      <p>Ο Χρήστος είναι Dj, παίζει σύγχρονη μουσική, αλλά στο βίντεο του διαγωνισμού που κυκλοφορεί στο διαδίκτυο για την υποψηφιότητά του, επέλεξε ήχους της αγαπημένης του ποντιακής λύρας. Λάτρης των σπορ, του ποδοσφαίρου και του τένις. Αγαπά πολύ τα αδέσποτα σκυλιά: ”Είναι σαν εμάς τους ανθρώπους!” λέει και "φιλοξενεί" αρκετά μέχρι να τους βρει οικογένεια.</p>
      <p>"Το τελευταίο εγκαταλελειμμένο σκυλί το βρήκα πρόσφατα στην Ποτίδαια Χαλκιδικής. Το έφερα στην Καλαμαριά και μέχρι που βρέθηκε άνθρωπος να το πάρει, το...αγάπησα! Γι αυτό ήταν τόσο δύσκολος ο αποχαιρετισμός μας! Δεν γινόταν όμως αλλιώς... δεν χωράνε πολλά σκυλιά στο μικρό διαμέρισμά μου".</p>
      <p>Ο Χρήστος Βασιλειάδης είναι ο μοναδικός Έλληνας που συμμετέχει στο φετινό διεθνή διαγωνισμό, δεύτερη φορά. Είχε κάνει την ίδια προσπάθεια για να συμμετάσχει στην πολυεθνική αποστολή, την περασμένη άνοιξη. Πήγε πολύ καλά, αλλά την τελευταία μέρα του διαγωνισμού τον πέρασε ο Πορτογάλος υποψήφιος.</p>
      <p>"Τον βοήθησε η σελίδα της κρατικής πορτογαλικής τηλεόρασης στο Facebook, με εκατομμύρια ακόλουθους, όπως και τον αδελφό μου, Βαγγέλη, τον οποίο βοήθησαν πρόπερσι να βγει πρώτος, την τελευταία στιγμή, το Αθηναϊκό Μακεδονικό Πρακτορείο Ειδήσεων και πολλά άλλα ελληνικά μέσα ενημέρωσης. Και συμπληρώνει: “Προσωπικά, είμαι ευγνώμων σε όλα τα ελληνικά ΜΜΕ που προσπαθούν αυτές τις ημέρες να με βοηθήσουν.</p>
      <p>Ο Χρήστος Βασιλειάδης  ζητά τη βοήθεια και την ψήφο όλων για "να σηκώσει" την άνοιξη 2020 την ελληνική σημαία με φόντο το Βόρειο Σέλας!</p>
      <p>"Με ρωτάνε πόσα χρήματα θα πάρω. Δεν υπάρχει έπαθλο, ούτε πληρώνομαι για κάτι. Μου είπαν για θερμοκρασίες -40, για το Βόρειο Σέλας που είναι μοναδικό , το  ταξίδι με τα έλκηθρα που σέρνουν έξι σκυλιά χάσκι, ενώ στην αποστολή θα υπάρχουν 200 σκυλιά. Αυτή η ιστορία και η σχέση με σκυλιά στο παγωμένο μέρος της Αρκτικής, που πρέπει να μαγειρεύεις για σένα και τα σκυλιά με συγκινεί πολύ! “.</p>
    </article>
  </body>
</html>