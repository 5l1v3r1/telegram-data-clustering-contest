<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/manmohan-singh-blames-modi-for-economic-slowdown.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T14:40:00+00:00"/>
    <meta property="og:title" content="രാജ്യത്ത് ‘ഭയത്തിന്റെ കാലാവസ്ഥ’; സമ്പദ് വ്യവസ്ഥ അപകടത്തിൽ: മൻമോഹൻ സിങ്"/>
    <meta property="og:description" content="ന്യൂഡൽഹി ∙ രാജ്യം 'ഭയത്തിന്റെ കാലാവസ്ഥ'യിലൂടെയാണ് കടന്നുപോകുന്നതെന്ന് മുൻ പ്രധാനമന്ത്രി ഡോ. മൻമോഹൻ സിങ്. രാജ്യം അഭിമുഖീകരിക്കുന്ന സാമ്പത്തിക.Manmohan Singh. Narendra Modi. Economic Slowdown.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>രാജ്യത്ത് ‘ഭയത്തിന്റെ കാലാവസ്ഥ’; സമ്പദ് വ്യവസ്ഥ അപകടത്തിൽ: മൻമോഹൻ സിങ്</h1>
      <address><time datetime="2019-11-19T14:40:00+00:00">19 Nov 2019, 14:40</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ രാജ്യം ‘ഭയത്തിന്റെ കാലാവസ്ഥ’യിലൂടെയാണ് കടന്നുപോകുന്നതെന്ന് മുൻ പ്രധാനമന്ത്രി ഡോ. മൻമോഹൻ സിങ്. രാജ്യം അഭിമുഖീകരിക്കുന്ന സാമ്പത്തിക മാന്ദ്യത്തിന് അദ്ദേഹം പ്രധാനമന്ത്രി നരേന്ദ്ര മോദിയെ കുറ്റപ്പെടുത്തി. ‘മോദി സർക്കാർ വ്യവസായ വളർച്ചയേയും പ്രവർത്തനങ്ങളെയും സ്തംഭിപ്പിക്കുന്ന വിഷലിപ്തമായ അന്തരീക്ഷം സൃഷ്ടിച്ചു’– അദ്ദേഹം പറഞ്ഞു. ദ് ഹിന്ദു ദിനപത്രത്തിൽ എഴുതിയ ലേഖനത്തിലാണ് മൻമോഹന്റെ രൂക്ഷ വിമർശനം. </p>
      <p>സർക്കാരിന് വ്യവസായ സമൂഹത്തോടുള്ള ഭയവും അവിശ്വാസവും ആത്മവിശ്വാസക്കുറവുമാണ് ഇന്ത്യയുടെ സാമ്പത്തിക വളർച്ചയുടെ വേഗം കുറയാൻ കാരണം. മൊത്ത ആഭ്യന്തര ഉൽപാദനത്തിന്റെ വളർച്ച 2018 രണ്ടാം പാദത്തിലെ എട്ട് ശതമാനമാനത്തിൽ നിന്ന് ഈ വർഷം രണ്ടാം പാദത്തിൽ 5 ശതമാനമായി കുറഞ്ഞു. ആറ് വർഷത്തെ ഏറ്റവും താഴ്ന്ന നിരക്കാണിത്. മൂന്നാം പാദത്തിൽ സമ്പദ്‌വ്യവസ്ഥയ്ക്ക് കൂടുതൽ നഷ്ടം സംഭവിച്ചു. നവംബർ 29 ന് പുറത്തിറങ്ങാനിരിക്കുന്ന ജിഡിപി ഡേറ്റയിൽ വളർച്ച 4.2 ശതമാനം വരെ ദുർബലമാകുമെന്നാണ് സ്റ്റേറ്റ് ബാങ്ക് ഓഫ് ഇന്ത്യയുടെ കണക്കുകൂട്ടൽ. </p>
      <p>സ്വകാര്യ നിക്ഷേപം ദുർബലമാകുകയും ഉപഭോഗം ഇടിഞ്ഞുകൊണ്ടിരിക്കുകയും ചെയ്യുമ്പോഴും, ബിജെപിയുടെ നേതൃത്വത്തിലുള്ള സർക്കാർ മാന്ദ്യത്തിന്റെ വ്യാപ്തിയെ കുറച്ചുകാണിക്കുകയും അതിന് രാജ്യാന്തര ഘടകങ്ങളെ കുറ്റപ്പെടുത്തുകയും ചെയ്യുന്നു. സ്വജനപക്ഷപാതം, അഴിമതി, കള്ളപ്പണം എന്നിവയ്ക്കെതിരെ നടത്തിയ പ്രവർത്തനങ്ങൾ സർക്കാരിന്റെ ഏറ്റവും വലിയ നേട്ടങ്ങളായി ബിജെപി ഉയർത്തിക്കാട്ടുന്നു.</p>
      <p>‘മോദി സർക്കാർ എല്ലാവരേയും സംശയത്തിന്റെയും അവിശ്വാസത്തിന്റെയും പുക പിടിച്ച കണ്ണാടിയിലൂടെയാണ് എല്ലാവരെയും എല്ലാത്തിനെയും നോക്കുന്നത്. മുൻ സർക്കാരുകളുടെ ഓരോ നയവും മോശം ഉദ്ദേശ്യത്തോടെയാണെന്ന് കരുതുന്നു. അനുവദിക്കപ്പെട്ട ഓരോ വായ്പയും അനർഹമാണെന്നു കരുതുന്നു, ഓരോ പുതിയ വ്യാവസായിക പദ്ധതിയും അടുപ്പക്കാർക്കു വേണ്ടിയാണെന്നു വിധിയെഴുതുന്നു’– അദ്ദേഹം പറഞ്ഞു. </p>
      <p>ഉപഭോഗ ആവശ്യം ഉത്തേജിപ്പിക്കാനും രാജ്യത്തിന്റെ ബിസിനസ്സ് കാലാവസ്ഥയെ സമൂലമായി മെച്ചപ്പെടുത്താനും യുവാക്കൾക്ക് തൊഴിലവസരങ്ങൾ സൃഷ്ടിക്കുന്നതിന് ആവശ്യമായ സ്വകാര്യ നിക്ഷേപത്തെ പ്രോത്സാഹിപ്പിക്കാനും സർക്കാരിന് കഴിയുന്നില്ലെങ്കിൽ ഇന്ത്യയുടെ സാമ്പത്തിക സ്ഥിതി മോശമാകുമെന്ന് അദ്ദേഹം മുന്നറിയിപ്പും നൽകി.</p>
      <p><b>English Summay: </b>Manmohan Singh blames Modi for economic slowdown </p>
    </article>
  </body>
</html>