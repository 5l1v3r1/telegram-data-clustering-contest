<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/byvaly-poslanec-ods-snajdr-podle-obvineni-prijal-uplatek-50-tisic-korun-83138"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T14:23:52+00:00"/>
    <meta property="og:title" content="Vzal úplatek 50 tisíc, viní exposlance ODS Šnajdra policie - Seznam Zprávy"/>
    <meta property="og:description" content="Úplatek měl podle obvinění Marek Šnajdr přijmout v souvislosti se zakázkou pro pražskou Nemocnici Na Bulovce."/>
  </head>
  <body>
    <article>
      <h1>Vzal úplatek 50 tisíc, viní exposlance ODS Šnajdra policie - Seznam Zprávy</h1>
      <address>
        <time datetime="2019-11-19T14:23:52+00:00">19 Nov 2019, 14:23</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/clanek/byvaly-poslanec-ods-snajdr-podle-obvineni-prijal-uplatek-50-tisic-korun-83138">Vzal úplatek 50 tisíc, viní exposlance ODS Šnajdra policie</a></p>
      <h3>Vzal úplatek 50 tisíc, viní exposlance ODS Šnajdra policie</h3>
      <p><a href="https://www.seznamzpravy.cz/autor/radek-nohl-1">Radek Nohl<br/></a>19. 11. 15:23</p>
      <p>Úplatek měl podle obvinění Marek Šnajdr přijmout v souvislosti se zakázkou pro pražskou Nemocnici Na Bulovce.</p>
      <p>Bývalý poslanec ODS Marek Šnajdr čelí obvinění za to, že měl přijmout úplatek 50 tisíc korun.</p>
      <p>Peníze – jak tvrdí policie – měl dostat v souvislosti se zakázkou pro Nemocnici Na Bulovce ve výši 131 milionů korun. Mělo jít o dodávku lineárního urychlovače.</p>
      <p>Detail obvinění popsal Seznamu Šnajdrův advokát Lukáš Trojan. „Klient byl včera obviněn z přečinu přijetí úplatku ve výši 50 tisíc korun, který měl v nezjištěný den, na nezjištěném místě převzít od nezjištěné osoby,“ uvedl Trojan.</p>
      <p>Šnajdr podle Trojana po svém zatčením vypovídal na policii a důrazně popřel to, co mu policie klade za vinu. Vyšetřovatelé prý vychází jen z výslechu hlavní postavy kauzy obviněného podnikatele Tomáše Horáčka, který s policisty spolupracuje.</p>
      <p>„Uvedené obvinění mého klienta je nepravdivé a vychází fakticky výlučně ze lživé výpovědi pana Horáčka, se kterým vede klient (Marek Šnajdr) dlouhodobý obchodní spor,“ dodal Trojan.</p>
      <related>
        <a href="https://www.seznamzpravy.cz/clanek/razie-v-nemocnicich-policie-vysetruje-uplatek-pet-milionu-za-zakazku-jde-i-po-zname-firme-eurest-50519"/>
      </related>
      <p>Žalobci z Vrchního státního zastupitelství v Praze již uvedli, že obviněno bylo pět lidí a dvě firmy. Šéfka pražských žalobců Lenka Bradáčová řekla, že pro ně nebudou navrhovat vazbu.</p>
      <p>Jak uvedl jako první Radiožurnál, vedle Marka Šnajdra byla obviněna ještě bývalá šéfka nemocnice Andrea Vrbovská a její náměstkyně Marie Nushiová. Dále jde o zástupce dvou firem, kteří se měli na zakázce podílet.</p>
      <p>Trojan uvedl, že proti obvinění podali stížnost a zvažují v tuto chvíli další právní kroky.</p>
    </article>
  </body>
</html>