<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/19/naseem-shah-debut-test-match-against-australia.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T14:32:00+00:00"/>
    <meta property="og:title" content="ഓസ്ട്രേലിയയെ എറിഞ്ഞിടുമോ പതിനാറുകാരൻ? പേസ് പ്രതീക്ഷയിൽ പാക്കിസ്ഥാൻ"/>
    <meta property="og:description" content="ഇസ്‍ലാമബാദ്∙ 16–ാം വയസ്സിൽ ടെസ്റ്റ് ക്രിക്കറ്റിൽ അരങ്ങേറാനൊരുങ്ങി പാക്കിസ്ഥാൻ ക്രിക്കറ്റ് താരം നസീം ഷാ. ഓസ്ട്രേലിയയ്ക്കെതിരായ ടെസ്റ്റ് പരമ്പരയിൽ.നസീം ഷാ. പാക്കിസ്ഥാൻ. ക്രിക്കറ്റ്. Naseem Shah. Pakistan. Cricket. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഓസ്ട്രേലിയയെ എറിഞ്ഞിടുമോ പതിനാറുകാരൻ? പേസ് പ്രതീക്ഷയിൽ പാക്കിസ്ഥാൻ</h1>
      <address><time datetime="2019-11-19T14:32:00+00:00">19 Nov 2019, 14:32</time> by <a rel="author">മനോരമ ലേഖകൻ</a></address>
      <p>ഇസ്‍ലാമബാദ്∙ 16–ാം വയസ്സിൽ ടെസ്റ്റ് ക്രിക്കറ്റിൽ അരങ്ങേറാനൊരുങ്ങി പാക്കിസ്ഥാൻ ക്രിക്കറ്റ് താരം നസീം ഷാ. ഓസ്ട്രേലിയയ്ക്കെതിരായ ടെസ്റ്റ് പരമ്പരയിൽ കളിക്കാനിറങ്ങിയാൽ ഒരു റെക്കോർ‍ഡ് കൂടി നസീം ഷായ്ക്കു സ്വന്തമാകും. ഓസ്ട്രേലിയൻ‌ മണ്ണിൽ ടെസ്റ്റിലെ ആദ്യ മത്സരം കളിക്കുന്ന പ്രായം കുറഞ്ഞ താരമാകും നസീം ഷാ. മുൻ ഓസീസ് ക്യാപ്റ്റൻ ഇയാൻ ക്രെയ്ഗാണ് ഓസ്ട്രേലിയയിൽ ടെസ്റ്റ് കളിച്ച ഏറ്റവും പ്രായം കുറഞ്ഞ താരം. 1953ൽ 17–ാം വയസ്സിൽ ദക്ഷിണാഫ്രിക്കയ്ക്കെതിരെയാണ് ക്രെയ്ഗ് ടെസ്റ്റിൽ അരങ്ങേറുന്നത്.</p>
      <p>ലോകകപ്പ് ക്രിക്കറ്റിലെ മോശം പ്രകടനത്തിനു പിന്നാലെ പാക്കിസ്ഥാൻ ക്രിക്കറ്റിൽ വലിയ മാറ്റങ്ങളാണ് സിലക്ടർമാർ ലക്ഷ്യമിടുന്നത്. വ്യാഴാഴ്ച ഓസ്ട്രേലിയയ്ക്കെതിരായ ആദ്യ ടെസ്റ്റിൽ പാക്കിസ്ഥാന്‍‌ ബോളിങ് നിരയെ നയിക്കുക നസീം ഉൾപ്പെടെ മൂന്നു യുവപേസർമാരാണ്. നസീമിനൊപ്പം 19 കാരൻ മുഹമ്മദ് മൂസ, ഷഹീൻ അഫ്രിദി എന്നിവരെയും ഇറക്കി വാശിയേറിയ പോരാട്ടം കാഴ്ച വയ്ക്കുകയാണ് പാക്കിസ്ഥാന്റെ ലക്ഷ്യം.</p>
      <p>അതേസമയം യുവ പാക്ക് താരങ്ങൾക്കു മേൽ മാധ്യമങ്ങൾ വലിയ സമ്മർദമുണ്ടാക്കുന്നതായി പാക്കിസ്ഥാൻ പരിശീലകൻ മിസ്ബ ഉൾ ഹഖ് വ്യക്തമാക്കി. എന്നാൽ അങ്ങനെ അരങ്ങേറിയ യുവതാരങ്ങൾ എന്നും പാക്കിസ്ഥാനെ തുണച്ചിട്ടേ ഉള്ളുവെന്നാണ് പാക്കിസ്ഥാൻ ആരാധകർ പറയുന്നത്,. അതിനായി അവർ ഉയർത്തിക്കാട്ടുന്നത് പാക്കിസ്ഥാനു വേണ്ടി ഏറ്റവും കൂടുതൽ ടെസ്റ്റ് വിക്കറ്റുകൾ വീഴ്ത്തിയിട്ടുള്ള രണ്ടാമത്തെ താരമായ വഖാർ യൂനിസിനെയാണ്. 1989ൽ കറാച്ചിയിൽ ഇന്ത്യയ്ക്കെതിരെ അരങ്ങേറുമ്പോൾ യൂനിസിന് പ്രായം വെറും 18 വയസ്സായിരുന്നു.</p>
      <p>ആദ്യ ഇന്നിങ്സിൽ മൂന്ന് വിക്കറ്റുകളാണു താരം വീഴ്ത്തിയത്. പിന്നീട് 87 മത്സരങ്ങളിൽനിന്ന് 373 വിക്കറ്റുകളാണ് വഖാർ യൂനിസ് നേടി. ഇപ്പോൾ പാക്കിസ്ഥാന്റെ ബോളിങ് പരിശീലകനാണ് വഖാർ യൂനിസ്. ഓസ്ട്രേലിയയുടെ മുൻ ഫാസ്റ്റ് ബോളർ ‍ഡെനീസ് ലില്ലിയെ ഓർമിപ്പിക്കുന്നതാണ് നസീം ഷായുടെ ശൈലിയെന്നാണ് യൂനിസ് പറയുന്നത്. ഡെനീസിന്റെയും നസീമിന്റെയും ബോളിങ് ശൈലികൾ സമാനമാണെന്നാണ് പാക്കിസ്ഥാൻ ബോളിങ് പരിശീലകന്റെ നിലപാട്.</p>
      <p>കഴിഞ്ഞ ആഴ്ചയായിരുന്നു നസീമിന്റെ അമ്മയുടെ മരണം. തുടർന്ന് നസീമിന് വീട്ടിലേക്കു മടങ്ങാനുള്ള അനുമതിയും ലഭിച്ചിരുന്നു. എന്നാൽ പാക്കിസ്ഥാൻ ടീമിന്റെ കൂടെ നിൽക്കാനാണു താരം തീരുമാനിച്ചത്. ക്രിക്കറ്റിൽ മികച്ച കരിയർ കെട്ടിപ്പടുക്കുകയെന്ന കുടുംബത്തിന്റെ ആഗ്രഹപ്രകാരം നസീം ടീമിന്റെ കൂടെ തുടരുകയായിരുന്നു.</p>
      <p><b>English Summary: </b>Naseem Shah debut test match against australia</p>
    </article>
  </body>
</html>