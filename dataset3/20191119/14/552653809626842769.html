<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057681_mikozben-sportta-valtak-a-valasztasi-visszaelesek-felderitesuk-erosen-lehangolo-kepet-mutat"/>
    <meta property="og:site_name" content="Népszava"/>
    <meta property="article:published_time" content="2019-11-19T14:19:00+00:00"/>
    <meta property="og:title" content="Miközben sporttá váltak a választási visszaélések, felderítésük erősen lehangoló képet mutat"/>
    <meta property="og:description" content="Durván megugrott a kamupártok és választási csalások miatt indított nyomozások száma, de ítélet csak az esetek töredékében született eddig – derült ki a Polt Pétertől kért adatokból."/>
  </head>
  <body>
    <article>
      <h1>Miközben sporttá váltak a választási visszaélések, felderítésük erősen lehangoló képet mutat</h1>
      <address><time datetime="2019-11-19T14:19:00+00:00">19 Nov 2019, 14:19</time> by <a rel="author" href="https://nepszava.hu/szerzo/koncz-tamas/" target="_blank">Koncz Tamás</a></address>
      <p>
        <b>Durván megugrott a kamupártok és választási csalások miatt indított nyomozások száma, de ítélet csak az esetek töredékében született eddig – derült ki a Polt Pétertől kért adatokból.</b>
      </p>
      <p>Lehangoló képet mutat a választási visszaélések felderítéséről a Szél Bernadett és Polt Péter közötti levélváltás. A független képviselő <a href="https://www.parlament.hu/irom41/07873/07873.pdf">arra volt kíváncsi</a>, hogy állnak azok eljárások, amiket a 2014-es és 2018-as országgyűlési választások kapcsán<b>, szabálytalan kampánytámogatás vagy ajánlóívekkel történő visszaélés</b> miatt indítottak a hatóságok.</p>
      <p>A legfőbb ügyész részletes <a href="https://www.parlament.hu/irom41/07873/07873-0001.pdf">válaszleveléből</a> kiderül, hogy </p>
      <blockquote>háromszorosára nőtt az eljárások száma mindkét visszaélési típus miatt, a felelősségre vonás azonban eddig csak az esetek töredékében történt meg eddig.</blockquote>
      <h3>Felpörgött a kampánypénz-szivattyú</h3>
      <p>A kampánypénzek– főként kamupártokra jellemző – szabálytalan felhasználása miatt <b>2014-ben összesen 17 nyomozást indított a rendőrség. Ezek közül 11 ügy jutott el vádemelésig, </b>míg 3 esetben (öt év elteltével) még tart a büntetőeljárás. Hogy hány eset zárult bírósági döntéssel, azt nem árulta el Polt Péter – csak annyit jegyzett meg, hogy összesen<b> 17 személlyel szemben hoztak jogerős ítéletet. </b></p>
      <p>Ehhez képest<b> tavaly már 47 nyomozás</b> <b>indult</b> az egy százalékos támogatással sem bíró pártok kampánypénzköltése miatt; aztán bűncselekmény hiányában 2 esetben, bizonyítottság hiányában 1 esetben meg is szüntették nyomozást. A rendőrségi eljárások közül idáig <b>8 eset folytatódott vádemeléssel</b>, utóbbiak közül pedig <b>4 ügy zárult aztán jogerős ítélettel</b>, melyekben 6 személyt ítéltek el - folytatta Polt. A maradék 36 rendőrségi eljárás még folyamatban van.</p>
      <h3>A nyomozások fele lyukra futott</h3>
      <p>Tömegessé váltak az ajánlóívekkel történt visszaélések is. Mint legfőbb ügyész közölte, <b>a 2014-es választások kapcsán 61 rendőrségi nyomozás indult</b>, melyek mára lezárultak, és <b>csak a vizsgált ügyek ötödében, 11 esetben emelt vádat az ügyészség</b>. A vádemeléseket<b> 10 esetben bírósági ítélet is követte</b>, míg egyben még bírósági szakaszban tart az eljárás.</p>
      <p><b>2018-ban viszont 208 nyomozás indult az ajánlóívek meghamisítása miatt. </b>A rendőrségi eljárásokból Polt tájékoztatása szerint 96 még folyamatban van. A már befejezett nyomozások után azonban <b>csak 10 esetben emelt vádat az ügyészség</b> – és ezek közül<b> 8 ügy ért véget bírósági ítélettel</b>, kettő pedig még bírósági szakaszban van.</p>
      <blockquote>Vagyis a a nyomozások mintegy felében, 102 esetben vádemelésig sem jutott az eljárás.</blockquote>
      <p>A rendőrség a jelek szerint változó elánnal folytatja a nyomozásokat: vannak olyan gyanús Békés megyei ügyek, amikben akár <a href="https://nepszava.hu/3056942_valasztasi-csalas-miatt-nyomoz-a-rendorseg-150-tanut-idezhettek-be">150 embert is berendelhetnek tanúként</a> – de sokszor akkor is felfüggesztették a vizsgálódást, ha <a href="https://nepszava.hu/3042422_hiaba-hasznaltak-fel-a-kamupartok-jogtalanul-az-adataikat-a-nyomozast-felfuggesztik">egyértelmű volt a jogsértés</a>. Ráadásul a NAV sem teper a kamupártok okozta károk rendezéséért: a pártok 2,6 milliárddal tartoznak, az adóhivatal azonban februárig<a href="https://nepszava.hu/3024544_megint-megusszak-a-kamupartok-milliardokkal-tartoznak-a-nav-pedig-csak-8-ezret-hajtott-be"> csak nyolcezer forintot</a> gyűjtött be tőlük.</p>
    </article>
  </body>
</html>