<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kiskovci-chcu-blok-zmeny-navrhli-vytvorit-koaliciu-s-ps-spolu-sas-kdh-a-olano.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T14:29:00+00:00"/>
    <meta property="og:title" content="Kiskovci chcú Blok zmeny. Navrhli vytvoriť koalíciu s PS-Spolu, SaS, KDH a OĽaNO"/>
    <meta property="og:description" content="Za ľudí tvrdí, že ak niektorá z opozičných strán ostane mimo Bloku zmeny, je ohrozená jej účasť v parlamente"/>
  </head>
  <body>
    <article>
      <h1>Kiskovci chcú Blok zmeny. Navrhli vytvoriť koalíciu s PS-Spolu, SaS, KDH a OĽaNO</h1>
      <address><time datetime="2019-11-19T14:29:00+00:00">19 Nov 2019, 14:29</time> by <a rel="author">TASR</a></address>
      <p>
        <b>Strana Za ľudí navrhuje vytvoriť koalíciu so stranami a hnutiami PS-Spolu, SaS, KDH a OĽaNO nazvanú Blok zmeny. Strana uviedla, že stále rokuje o jej vytvorení. Exprezident a predseda Za ľudí Andrej Kiska absolvoval za posledný týždeň niekoľko stretnutí so všetkými demokratickými opozičnými stranami.</b>
      </p>
      <p>„Zodpovedné a uveriteľné koalície pre ľudí sú len, ak sa spájajú hodnotovo a programovo blízke strany, napríklad liberálne alebo konzervatívne, alebo veľká koalícia, ktorá by zaručila, že pod päť percent neprepadnú žiadne strany, ktoré sú na jej hranici,“ uviedla Za ľudí.</p>
      <p>SaS je pripravená ísť do zmysluplnej koalície s „nespochybniteľným lídrom“. „Ja osobne takéto ambície nemám. Rokovania prebiehajú, ale k dátumom, miestam a zúčastneným osobám a najmä obsahu sa vyjadrovať nebudem,“ povedal predseda SaS Richard Sulík.</p>
      <p>Za ľudí tvrdí, že ak niektorá z opozičných strán ostane mimo Bloku zmeny, je ohrozená jej účasť v parlamente. Podotkla tiež, že opozícii môžu potom chýbať hlasy na vytvorenie vládnej koalície. Voľby do národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
      <related>
        <a href="https://www.etrend.sk/ekonomika/matovic-kiska-ma-sklamal-mafiu-si-vsimol-az-ked-islo-o-neho.html"/>
        <a href="https://www.etrend.sk/ekonomika/strana-za-ludi-sa-pridala-k-dohode-o-neutoceni-kiska-veri-ze-dojde-ku-zmene.html"/>
      </related>
    </article>
  </body>
</html>