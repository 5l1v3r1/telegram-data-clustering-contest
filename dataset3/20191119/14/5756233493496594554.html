<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622339/%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%AA%D8%B5%D9%85%DB%8C%D9%85-%D9%86%D8%B8%D8%A7%D9%85-%D8%A8%D9%88%D8%AF-%D8%A7%D8%AC%D8%A7%D8%B2%D9%87-%D9%86%D9%85%DB%8C-%D8%AF%D9%87%DB%8C%D9%85-%DA%A9%D8%B3%DB%8C-%D9%86%D8%B8%D9%85-%D9%88-%D8%A7%D9%85%D9%86%DB%8C%D8%AA-%D8%AC%D8%A7%D9%85%D8%B9%D9%87-%D8%B1%D8%A7-%D8%AF%DA%86%D8%A7%D8%B1-%D8%A7%D8%AE%D9%84%D8%A7%D9%84-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="فرمانده نیروی انتظامی: سهمیه‌بندی بنزین تصمیم نظام بود/ اجازه نمی دهیم کسی نظم و امنیت جامعه را دچار اخلال کند"/>
    <meta property="og:description" content="فرمانده نیروی انتظامی گفت: تصمیم گیری درباره سهمیه بندی بنزین و افزایش قیمت آن؛ تصمیم نظام بود و همه مکلف هستیم برای تحقق این تصمیم پای کار باشیم."/>
  </head>
  <body>
    <article>
      <h1>فرمانده نیروی انتظامی: سهمیه‌بندی بنزین تصمیم نظام بود/ اجازه نمی دهیم کسی نظم و امنیت جامعه را دچار اخلال کند</h1>
      <address>
        <time datetime="2019-11-19T14:50:00+00:00">19 Nov 2019, 14:50</time>
      </address>
      <p>
        <i>فرمانده نیروی انتظامی گفت: تصمیم گیری درباره سهمیه بندی بنزین و افزایش قیمت آن؛ تصمیم نظام بود و همه مکلف هستیم برای تحقق این تصمیم پای کار باشیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسین اشتری در پنجاه و هفتمین جلسه قرارگاه امام علی (ع) به قدردانی سرلشکر پاسدار محمدباقری؛ رئیس ستاد کل نیروهای مسلح از فرمانده و پرسنل نیروی انتظامی اشاره و اظهارکرد: در پی سهمیه بندی بنزین در راستای مصرف بهینه سوخت در کشور، شاهد برخی ناآرامی ها در بعضی از شهرهای کشور بودیم که ناجا اقدامات هوشمندانه و به موقعی انجام داد.</p>
      <p>وی با اشاره به بیانات مقام معظم رهبری درباره تصمیم گیری سران سه قوا، افزود: معظم له در این حوزه، بیانات حکیمانه و شجاعانه ای داشتند که سخنان ایشان چونان آبی بر آتش بود و مقتدرانه اعلام موضع کردند.</p>
      <p>اشتری خاطرنشان کرد: اظهار نظر حکیمانه مقام معظم رهبری، همواره روشنگر و تبیین کننده امور است و بعد از بیانات ایشان درباره تصمیم سران قوا درباره بنزین، شاهد بودیم که صف مردم از اغتشاشگران جدا شد.</p>
      <p>وی در بخش دیگری از سخنان خود با اشاره به تلاش سبزپوشان نیروی انتظامی برای حفظ نظم و امنیت کشور، ادامه داد: نیروی انتظامی با هر فردی که بخواهد مخل نظم عمومی شود و یا به حقوق مردم تعدی کند، قاطعانه برخورد می کند.</p>
      <p>براساس اعلام سایت پلیس، فرمانده نیروی انتظامی تأکید کرد: صیانت از جان، مال، ناموس و ... مردم از وظایف جدی پلیس است و اجازه نمی دهیم کسی نظم و امنیت حاکم بر جامعه را دچار اخلال کند.</p>
      <p>وی با تأکید بر اینکه حفظ امنیت و اقتدار کشور خط قرمز ما است و همیشه در کنار مردم هستیم، ادامه داد: افتخار ما سبزپوشان نیروی انتظامی، سربازی برای فرماندهی معزز کل قوا است و در هر شرایطی از نظام و ارزش های آن صیانت می کنیم.</p>
      <p>بر اساس گزارش سایت پلیس، اشتری در خاتمه با خسته نباشید به پرسنل نیروی انتظامی عنوان داشت: معاونت اجتماعی ناجا در حوزه رسانه ای با مشارکت صدا و سیما، خبرگزاری ها، نشریات و ... اقدامات به موقعی در روشنگری و نشان دادن چهره واقعی اغتشاشگران داشت که از زحمات مجموعه معاونت اجتماعی ناجا قدردانی می کنم.</p>
    </article>
  </body>
</html>