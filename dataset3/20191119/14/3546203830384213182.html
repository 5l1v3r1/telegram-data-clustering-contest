<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1539078050_Broene_na_avtomati_Kalashnikov_-_kak_Islyamska_darjava_ucheshe_detsata_na_matematika"/>
    <meta property="og:site_name" content="webcafé"/>
    <meta property="article:published_time" content="2019-11-19T14:37:00+00:00"/>
    <meta property="og:title" content="Броене на автомати &quot;Калашников&quot; - как &quot;Ислямска държава&quot; учеше децата на математика"/>
    <meta property="og:description" content="Музей в Багдад пази спомена за зверствата на групата"/>
  </head>
  <body>
    <article>
      <h1>Броене на автомати "Калашников" - как "Ислямска държава" учеше децата на математика</h1>
      <address><time datetime="2019-11-19T14:37:00+00:00">19 Nov 2019, 14:37</time> by <a rel="author" href="https://www.webcafe.bg/author/id_1_Webcafe" target="_blank">Webcafe по The Telegraph, CNN</a></address>
      <figure>
        <img src="https://images.webcafe.bg/2019/11/19/isisbook1/1170x810.jpg"/>
        <figcaption>Музей в Багдад пази спомена за зверствата на терористичната организация и напомня за рисковете от религиозен фанатизъм.<cite>Снимка: © Twitter</cite></figcaption>
      </figure>
      <p>Учебници, които учат децата на математика чрез броенето на авомати "Калашников" - легендарните AK-47. Уроци, в които тригонометрията е обяснена чрез работата със снайпер и преценяването на разстоянието до човешката жертва.</p>
      <p><b>Това е начинът, по който </b>"<b>Ислямска държава</b>"<b> се е грижила за обучението на децата в териториите под контрола на терористичната организация.</b></p>
      <p>Вместо илюстрациите на ябълки и банани, използвани традиционно при упражненията за по-малките, на страниците на учебниците на "Ислямска държава" преобладават авомати, пистолети, ръчни гранатомети, снайпери, танкове и изтребители. Нещо колкото смущаващо, толкова може би и обичайно за една терористична група, която остави своя отпечатък в историята на Близкия изток с кръв и насилие.</p>
      <p>В пика на своята власт "Ислямска държава" има територия с размерите на Великобритания, на която живеят 12 милиона души. А промяната на учебниците като опит за индоктринация на децата е само малък пример за стъпките, които нейните лидери предприемат в опита да затвърдят властта си.</p>
      <p>Друго проявление на това е изковаването на уникални монети, които да служат като валута на териториите на групата. Създават се регистрационни номера за превозните средства. Преди нещата за "Ислямска държава" да се обърнат дори е текла подготовката дори за издаването на паспорти. Без отговор ще остане въпросът как точно "гражданите" й са щели да пътуват по света, от който всъщност групировката ги е откъснала.</p>
      <p>
        <b>Днес доказателства за всичко това се намират в един своеобразен музей на ужаса, скрит два етажа под централата на Иракското военно разузнаване.</b>
      </p>
      <p>Той няма за цел да възхвалява най-мрачната част от съвременната история на Ирак, а по-скоро е предупреждение за това колко ефективни са били онези, чиято мечта е била да изградят "халифат" в Ирак и Сирия.</p>
      <p>Хора, които са се опитвали да изтрият историята, унищожавайки всяка следа от неислямска култура в контролираните от тях зони и взривявайки древни сгради и археологически находки отпреди хилядолетия. И за които покоряването не е било само чрез умовете, но и чрез телата.</p>
      <p>
        <b>В друга изложба в музея, озаглавена "Сексуален джихад", е показано копие от графика, по който млади мъже доброволци е трябвало да правят секс с жена - предполагаемо сексуална робиня или отдадена жена, готова - буквално - да отдаде тялото си на халифата.</b>
      </p>
      <p>Целта на тази колекция от доказателства и артефакти, събрани от военното разузнаване на Ирак в Багдад, има за цел да бъде разбрана "Ислямска държава" и да се изучава тяхното криминално мислене. Надпис вътре призовава на арабски и английски "Не забравяйте терористичните престъпления на "Даеш" ("Ислямска държава"). Това е напомняне на всички, и най-вече за самите иракчани, какво може да причини религиозният фанатизъм на една държава.</p>
      <p>И как една терористична група може да се опита да поквари съзнанията на най-ценното в нея – децата.</p>
      <figure>
        <iframe data-src="https://twitter.com/metesohtaoglu/status/662678460788293633?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Никита Малик е от контратерористичния мозъчен тръст Quilliam. Още през 2017 г. тя обяснява, че индоктринацията на децата от "Ислямска държава" се извършва в три стъпки. Първо, децата биват карани да повярват, че насилието е нещо нормално. След това на подрастващите се показват екзекуции и обезглавявания, а накрая се преминава и към физическите тренировки.</p>
      <p>
        <b>"Те гледат на децата като на активи, в които инвестираш, за да можеш да ги превърнеш в "същински войници", коментира Малик.</b>
      </p>
      <p>В посягането дори към учебниците няма нищо изненадващо за региона. Промиването на мозъци в Ирак и преди е започвало от най-ранна възраст – по време на режима на Саддам Хюсеин часовете са започвали със скандирания "Да живее Саддам!", а учебниците са били изпълнени с възхвали както за него, така и за партията му "Баас". А със смяната на господарите е дошла и смяната на пропагандата.</p>
      <related>
        <a href="https://www.webcafe.bg/id_1339322074"/>
      </related>
    </article>
  </body>
</html>