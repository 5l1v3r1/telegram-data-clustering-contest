<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/energy/predlagat-mezhdunaroden-standart-za-yadrenite-saorazheniya-izvedeni-ot-eksploatatsiya.html"/>
    <meta property="og:site_name" content="News.bg"/>
    <meta property="article:published_time" content="2019-11-19T14:45:13+00:00"/>
    <meta property="og:title" content="Предлагат международен стандарт за ядрените съоръжения, изведени от експлоатация"/>
    <meta property="og:description" content="Демонтирали спрените енергоблокове до &quot;кафява поляна&quot;"/>
  </head>
  <body>
    <article>
      <h1>Предлагат международен стандарт за ядрените съоръжения, изведени от експлоатация</h1>
      <address>
        <time datetime="2019-11-19T14:45:13+00:00">19 Nov 2019, 14:45</time>
      </address>
      <p><b>Международен счетоводен стандарт за съоръженията, изведени от експлоатация</b>, предлагат от Националния оператор по управление на радиоактивни отпадъци. Това стана ясно по време на семинар, по повод 15 години от създаването на предприятието.</p>
      <p>Очаква се с въвеждането в експлоатация на Националното хранилище за радиоактивни отпадъци, <b>България да има надеждно съоръжение за безопасно погребване на основните обеми РАО, генерирани досега</b>.</p>
      <p>Хранилището ще се намира край АЕЦ "Козлодуй" и ще бъде под институционален контрол за 300 години. Първият етап от строителството трябва да приключи през 2021 г.</p>
      <p>Припомняме, в края на юли 2019 г. <b>10 български и румънски неправителствени организации <a href="https://news.bg/politics/8-balgarski-i-rumanski-organizatsii-sreshtu-stroezha-na-yadreno-hranilishte-do-dunav.html">с общо писмо предупредиха </a>за сериозни проблеми</b> с радиологичната безопасност на проекта за Национално хранилище за ниско и средно активни радиоактивни отпадъци на площадката на <b>АЕЦ "Козлодуй</b>". Те искат да се спре финансирането на площадката.</p>
      <p><b>Площадката Радиана</b> е до българската АЕЦ "Козлодуй", на четири километра от река Дунав, до държавната граница с Румъния. </p>
      <p><b>На днешния семинар бяха представени девет теми</b>, покриващи целия спектър от дейности на националния оператор по управление на генерираните на територията на България ниско- и средноактивни радиоактивни отпадъци.</p>
      <p>Предсрочно е приключил първият етап от полагането на защитната <b>льосоциментова възглавница на бъдещото национално хранилище за радиоактивни отпадъци</b>, генерирани на територията на страната. Това подчерта главният инженер на специализираното поделение, ангажирано с изграждането му - <b>Ира Стефанова</b>.</p>
      <p>Възглавницата е една от основните инженерни бариери срещу разпространението на радиоактивни вещества. Върху нея ще бъдат положени клетките на бъдещото съоръжение. Тя осигурява защита на съоръженията, съобразени с местните природни условия. В същото време <b>проектът на хранилището е в съответствие с най-новите международни теоретико-инженерни постижения в тази специфична област</b>, информираха от предприятието. </p>
      <p>Специалистите обсъдиха и окончателно <b>приключилият демонтаж на оборудването в машинната зала на спрените енергоблокове на АЕЦ "Козлодуй</b>". Въпреки липсата на дълъг световен опит в тази област и особеностите на всеки отделен проект, свързан с демонтаж на енергийни мощности, българските експерти са следвали избраната стратегия за извеждане от експлоатация на блоковете до т.нар. "<b>кафява поляна</b>". </p>
      <p>Сроковете на програмата се спазват при всички условия на безопасност и това са констатирали от мониторинговата мисия на Европейската комисия (ЕК) и Европейската банка за възстановяване и развитие (ЕБВР).</p>
      <p>Демонтажът е разчетен до 2030 г. Първата операция по реален демонтаж беше проведена през лятото на 2011 г., а процесът приключи тази есен, близо година по-рано от предвидения срок. </p>
      <p>Според <b>Маргарита Коркинова, финансов директор на предприятието</b>, извеждането на радиоактивни съоръжения от експлоатация и управлението на радиоактивни отпадъци, за разлика от всички други области, не е бракуване, а е дейност.</p>
      <p>"<b>Това често създава проблеми в подхода към осчетоводяването на дейностите</b>, свързани с управлението на радиоактивни отпадъци. Установяването на единен подход към този проблем е актуален и необходим и затова нашето предприятие ще инициира проект, който да се превърне в основа на международен счетоводен стандарт в тази област", каза Коркинова. </p>
      <p>Държавно предприятие "Радиоактивни отпадъци" ДП РАО е създадено през 2004 г. със закона за Безопасно използване на ядрената енергия. Мисията на предприятието е безопасно управление на радиоактивните отпадъци, генерирани от АЕЦ "Козлодуй" и от ядрените приложения в медицината, промишлеността, науката и образованието на територията на Република България.</p>
      <p>Припомняме, Мониторинговата мисия на Европейската комисия (ЕК) и Европейската банка за възстановяване и развитие (ЕБВР) се провежда на всеки шест месеца. Целта й е да установи реалния напредък на дейностите и проектите по извеждането, както и хода на изграждането на <b>Националното хранилище за ниско- и средноативни радиоактивни отпадъци, които се финансират безвъзмездно от Международен фонд "Козлодуй"</b>.</p>
      <p>Фондът се финансира от Европейския съюз, както и от 10 страни донори - Австрия, Белгия, Дания, Франция, Гърция, Ирландия, Холандия, Испания, Швейцария и Обединеното кралство. Средствата се администрират от ЕБВР.</p>
    </article>
  </body>
</html>