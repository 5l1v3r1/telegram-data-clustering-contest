<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fornling-underbart-att-vara-hemma-hos-familjen/"/>
    <meta property="og:site_name" content="DN.SE"/>
    <meta property="article:published_time" content="2019-11-19T14:39:12+00:00"/>
    <meta property="og:title" content="Fornling: Underbart att vara hemma hos familjen"/>
    <meta property="og:description" content="Boxaren Sven Fornling fördes till sjukhus efter att ha förlorat sitt VM-bälte. Då började matchen för framtiden. Och rädslan för skador kom."/>
  </head>
  <body>
    <article>
      <h1>Fornling: Underbart att vara hemma hos familjen</h1>
      <address><time datetime="2019-11-19T14:39:12+00:00">19 Nov 2019, 14:39</time> by <a rel="author" href="https://www.dn.se/av/dn-tt/" target="_blank">DN-TT</a></address>
      <p>
        <b>Boxaren Sven Fornling knockades i lördags när han försökte försvara sitt VM-bälte. På sjukhuset konstaterades en inre blödning i bakhuvudet.<br/>– Jag tänkte i och för sig aldrig att jag riskerar att dö, men jag tänkte: kommer jag att behöva lära mig gå och allt annat från början igen? berättar Fornling för <a href="https://www.sydsvenskan.se/2019-11-19/fornling-talar-ut-efter-svara-knocken">Sydsvenskan</a>.<br/>Hemma i Malmö undrade frun Tove om hon någonsin skulle få se sin man igen.</b>
      </p>
      <p><a href="https://www.dn.se/sport/fornling-forlorade-vm-matchen-ford-till-sjukhus/">Sven Fornling förlorade VM-bältet</a> men utkämpade den tuffaste matchen på sjukhuset i tyska Halle. </p>
      <p>– Jag imponerade på läkarna som tyckte att jag hade ett otroligt läkkött, berättar boxaren i en lång intervju med <a href="https://www.sydsvenskan.se/2019-11-19/fornling-talar-ut-efter-svara-knocken">Sydsvenskan</a>.</p>
      <p>För <a href="https://www.svt.se/sport/boxning/har-inte-andrat-min-uppfattning-om-boxningen">SVT</a> berättar han mer om sina skador.</p>
      <p>– Dels skadade jag ögat där hornhinnan har repats och dels har jag blödningen (i hjärnan) vilket gör att jag har huvudvärk mer eller mindre konstant, säger han.</p>
      <p><b>På måndagskvällen fick han komma hem</b> till Malmö och familjen.</p>
      <p>Men mycket hann tänkas och kännas innan han återigen kunde krama om Tove och de två barnen. Han beskriver för Sydsvenskan hur han kände sig yr och arg på väg till sjukhuset, men hur beskedet om blödningen och en eventuell operation skakade om. Tankarna gick till vilka skadorna skulle kunna bli – och till Malmö.</p>
      <p>I Skåne var Tove rädd, berättar hon för tidningen. Först orolig när Sven inte gick upp i ringen och tackade för matchen, sedan panikslagen när hon från managern hörde ordet hjärnscanning.</p>
      <p>– Då ställde jag nästan in mig på att jag skulle kunna förlora honom, säger hon.</p>
      <p>Röntgen visade att Sven Fornling hade en blödning på en skyddande hinna som täcker hjärnan. Blödningen behövde stoppas för att den inte skulle ge hjärnskador.</p>
      <p><b>Beskeden Sven fick i Tyskland </b>och Tove i Sverige gav dem mer och mer hopp. När Sydsvenskan träffar paret är de båda otroligt tacksamma för att boxaren lever, att han klarade smällen och de efterföljande dagarna så pass bra.</p>
      <figure>
        <img src="https://cached-images.bonnier.news/cms30/UploadedImages/2019/11/19/d0c4ce30-8b49-4bbe-9f80-6ea0ee8b8d27/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Sven Fornling inför matchen i Tyskland. Om det blir en fortsatt boxningskarriär återstår att se.<cite>Foto: Peter Frennesson</cite></figcaption>
      </figure>
      <p>Fornling säger till SVT att han inte minns mycket från matchen – men att han är oerhört besviken på utgången.</p>
      <p>– Det som är värst för mig är stoltheten och hedern. Ilskan över att det blev som det blev i matchen.</p>
      <p>30-åringen har ännu inte bestämt om han vill tillbaka till ringen igen. Nu ska han läka och bli helt återställd innan några funderingar på framtiden som boxare kan göras.</p>
      <p>– Jag vet riskerna med att gå upp i ringen och jag lägger ingen skuld på boxningen. Det här har inte ändrat min uppfattning om vad jag tycker om boxning, jag älskar boxning fortfarande. Jag lever hellre en dag som en varg än 1.000 år som ett får, säger han till SVT.</p>
      <p>– Allt måste få ske successivt och jag ska försöka ta en dag i taget. Det är underbart att vara hemma hos familjen och det är det som står överst och är det allra viktigaste, säger Sven Fornling till Sydsvenskan.</p>
      <p>
        <a href="https://www.dn.se/sport/fornling-kan-ha-gatt-sin-sista-match/">Läs mer: Managern: Fornling kan ha gått sin sista match</a>
      </p>
    </article>
  </body>
</html>