<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/vmro-npo-ta-opitvat-da-syzdadat-makedonsko-malcinstvo-u-nas.430120"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T14:00:00+00:00"/>
    <meta property="og:title" content="ВМРО: НПО-та опитват да създадат македонско малцинство у нас"/>
    <meta property="og:description" content="Красимир Каракачанов подаде сигнал до главния прокурор | Dnes.bg"/>
  </head>
  <body>
    <article>
      <h1>ВМРО: НПО-та опитват да създадат македонско малцинство у нас</h1>
      <h2>Красимир Каракачанов подаде сигнал до главния прокурор</h2>
      <address><time datetime="2019-11-19T14:00:00+00:00">19 Nov 2019, 14:00</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Вицепремиерът Красимир Каракачанов подаде сигнал до главния прокурор за опити за създаване на македонско малцинство в България, съобщават от пресцентъра на ВМРО.</p>
      <p>„Опасната дейност се извършва от две НПО-та, регистрирани в Благоевград, които имат заложени в уставите си цели и задачи, сходни със забранената у нас партия "ОМО – Илинден – ПИРИН". Сред учредителите на едното сдружение фигурират и имена от ръководството на въпросната противоконституционна организация“, пише още в позицията на патриотите.</p>
      <p>Заместник министър-председателя по обществен ред и сигурност Красимир Каракачанов е решил да поиска от главния прокурор прекратяване регистрацията на двете сдружения -  „Гражданско сдружение за защита на основни индивидуални човешки права“ и „Антични македонци“. Такава възможност има съгласно разпоредбите на чл. 13 от Закона за юридическите лица с нестопанска цел.</p>
      <p>НПО-тата са регистрирани в Благоевград в периода от началото на месец август. В мотивите за учредяване им учредителите са заявили, че ще осъществяват дейност за подкрепа в различни насоки на "македонското малцинство" в Република България. И двете сдружения са регистрирани за извършване на дейност в частна полза.</p>
      <p>В мотивите на сигнала Красимир Каракачанов посочва поотделно причините за двете сдружения, като основните са опасни сходства с дейността, извършвана преди години от забранената с решение на КС „ОМО – Илинден – ПИРИН“, опасни пропагандни дейности, които открито водят към сепаратизъм и извършване на процеси по формиране на малцинство, което е в противовес с Конституцията на Република България.</p>
      <related>
        <h4>Още по темата</h4>
        <a href="https://www.dnes.bg/politika/2019/10/10/ns-poiska-severna-makedoniia-da-vyzstanovi-bg-grobovete-na-teritoriiata-si.425656"/>
        <a href="https://www.dnes.bg/politika/2019/10/09/i-deputatite-s-usloviia-kym-severna-makedoniia-za-es.425579"/>
      </related>
    </article>
  </body>
</html>