<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%cf%80%ce%b1%ce%ba%ce%bf%ce%b3%ce%b9%ce%ac%ce%bd%ce%bd%ce%b7%cf%82-%cf%80%cf%81%ce%bf%cf%8b%cf%80%ce%bf%ce%bb%ce%bf%ce%b3%ce%b9%cf%83%ce%bc%cf%8c%cf%82-%ce%bc%ce%b5-%ce%ad%cf%81%ce%b3%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T14:34:41+00:00"/>
    <meta property="og:title" content="Μπακογιάννης: Προϋπολογισμός με έργα που απαντούν στις ανάγκες των Αθηναίων"/>
    <meta property="og:description" content="Ένας προϋπολογισμός που ανταποκρίνεται με λεπτομέρεια στις ανάγκες της Αθήνας και των κατοίκων της και περιλαμβάνει τεχνικό πρόγραμμα ύψους 264 εκατ. ευρώ – έναντι 160 πέρσι – ψηφίστηκε αργά το βράδυ της Δευτέρας από το Δημοτικό Συμβούλιο της πρωτεύουσας."/>
  </head>
  <body>
    <article>
      <h1>Μπακογιάννης: Προϋπολογισμός με έργα που απαντούν στις ανάγκες των Αθηναίων</h1>
      <address>
        <time datetime="2019-11-19T14:34:41+00:00">19 Nov 2019, 14:34</time>
      </address>
      <p>Ένας προϋπολογισμός που ανταποκρίνεται με λεπτομέρεια στις ανάγκες της <b>Αθήνας</b> και των κατοίκων της και περιλαμβάνει τεχνικό πρόγραμμα ύψους 264 εκατ. ευρώ – έναντι 160 πέρσι – ψηφίστηκε αργά το βράδυ της Δευτέρας από το Δημοτικό Συμβούλιο της πρωτεύουσας.</p>
      <p>Είναι ένα πρόγραμμα που ανταποκρίνεται πλήρως στις δεσμεύσεις της νέας <b>δημοτικής αρχής </b>απέναντι στους Αθηναίους και ταυτόχρονα βαθιά αναπτυξιακό και υλοποιήσιμο με συγκεκριμένα χρονοδιαγράμματα.</p>
      <p>
        <b>Ασφαλτοστρώσεις δρόμων και αναπλάσεις σε πεζοδρόμια και πλατείες</b>
      </p>
      <p>Είναι ενδεικτικό ότι για την βελτίωση της καθημερινότητας, ο δήμαρχος Αθηναίων,<b> Κώστας Μπακογιάννης</b> ανέφερε χαρακτηριστικά: «Υπάρχει ανάγκη σε αυτή την πόλη να κάνουμε το περίφημο restart. Θα δημοπρατηθούν έργα αξίας 40 εκατομμυρίων ευρώ για πλατείες, πεζοδρόμια και κοινόχρηστους χώρους. Οι δράσεις αφορούν και τις επτά Δημοτικές Κοινότητες, αλλά και εκτεταμένες παρεμβάσεις στο εμπορικό κέντρο. Ταυτόχρονα μέχρι τις αρχές του 2020, θα δημοπρατηθούν έργα αξίας 42 εκατομμυρίων ευρώ, για νέες ασφαλτοστρώσεις που θα συμπληρώσουν τα 9 εκατομμύρια ευρώ που εκτελούνται ήδη. Για να υπάρχει μία αίσθηση της πραγματικότητας, τα 42 εκατομμύρια ευρώ αντιστοιχούν σε περίπου 1, 4 εκατομμύρια τετραγωνικά μέτρα ασφαλτόστρωσης στην πόλη ή αλλιώς σε περίπου 175 χιλιόμετρα οδικού δικτύου. Επίσης δρομολογούνται νέα έργα ύψους 3,7 εκατομμυρίων για εργασίες αποχέτευση – λυμάτων στην Αθήνα». Στο Τεχνικό Πρόγραμμα 2020 περιλαμβάνονται συνολικά 171 δράσεις για την πόλη εκ των οποίων 89 είναι τα νέα έργα, 58 αποτελούν έργα που συνεχίζονται και 24 μελέτες (νέες και εξελισσόμενες).</p>
      <p>
        <b>Καθαριότητα και ηλεκτροφωτισμός</b>
      </p>
      <p>Τα βασικά σημεία του προγράμματος είναι ενδεικτικά των προτεραιοτήτων σε τομείς όπως της καθαριότητας και ηλεκτροφωτισμού: «Έχουμε την υλοποίηση της σύμβασης για την προμήθεια των μέσων ατομικής προστασίας και υγειονομικού υλικού για τους εργαζόμενους, που είναι σε διπλάσιο ύψος από τις προηγούμενες χρονιές. Την αγορά κάδων και υλικού εξοπλισμού που φτάνει στα 4 εκατομμύρια ευρώ. Ένα ολοκληρωμένο πρόγραμμα για τη συντήρηση και επισκευή των ηλεκτρολογικών εγκαταστάσεων ύψους 6 εκατομμυρίων ευρώ. Την αγορά μηχανολογικού εξοπλισμού, συνολικά 20 εκατομμυρίων ευρώ. Έχουμε την εκπόνηση και εφαρμογή ολοκληρωμένου προγράμματος εξυγίανσης και καθαρισμού του δημόσιου χώρου, την αντικατάσταση και αναδιοργάνωση του δικτύου των κάδων με κόστος 3 εκατομμύρια ευρώ. Την κατάρτιση και εφαρμογή προγράμματος τριετίας για την τακτική συντήρηση και πλύση καθώς και προμήθεια εξοπλισμού συλλογής απορριμμάτων ύψους άνω των 7 εκατομμυρίων ευρώ» υπογράμμισε ο Κώστας Μπακογιάννης. Πρόσθεσε μάλιστα ότι «μεγαλύτερο έργο της διεύθυνσης Καθαριότητας-Ανακύκλωσης είναι ο Σταθμός Μεταφόρτωσης Απορριμμάτων για τον οποίον γίνεται προσπάθεια σε συνεννόηση με τους εμπλεκόμενους φορείς να «ξεκολλήσει», να επιλυθούν δηλαδή κάποια προβλήματα που υπάρχουν ώστε να ξεκινήσει η κατασκευή του άμεσα».</p>
      <p>Στο κομμάτι της συντήρησης των δικτύων ηλεκτροφωτισμού, σχεδιάζεται μία παρέμβαση ύψους 1,5 εκατ. ευρώ, ενώ ταυτόχρονα υλοποιείται ήδη το έργο αντικατάστασης φωτιστικών σωμάτων από λάμπες νέας τεχνολογίας προϋπολογισμού 1 ,38 εκατ. ευρώ. Επίκειται ακόμα η συμβασιοποίηση μέσα στους επόμενους δύο μήνες της αναβάθμισης των 34 από τα 53 σιντριβάνια της πόλης.</p>
      <p>
        <b>Ολοκληρωμένο σχέδιο διαχείρισης του αστικού πρασίνου</b>
      </p>
      <p>Αναφερόμενος στον σχεδιασμό για την συντήρηση και τον εμπλουτισμό του πρασίνου, ο<b> δήμαρχος Αθηναίων </b>υπογράμμισε, μεταξύ άλλων: «Στο πράσινο, συντάσσουμε ένα ολοκληρωμένο σχέδιο διαχείρισης του αστικού πρασίνου με βάση τις αρχές της βιωσιμότητας και της ανθεκτικότητας. Εφαρμόζουμε ένα ολοκληρωμένο πρόγραμμα για την ενίσχυση του πρασίνου της Αθήνας, καθώς και εργασίες συντήρησης σε κοινόχρηστους χώρους πρασίνου, πεζοδρόμια και κλαδέματα με πάνω από 10 εκατομμύρια σε βάση διετίας. Προχωράμε σε προμήθεια ενός εκατομμυρίου ευρώ για αγορά υλικών και εξοπλισμού και σε δράσεις πυροπροστασίας ύψους ενός εκατομμυρίου ευρώ. Θέλουμε να ξαναγαπήσουμε την πόλη μας, που σημαίνει πρακτικά να ξαναγαπήσουμε το περιβάλλον. Και θέλω να σημειώσω ότι ωριμάζουμε και μελέτες για τέσσερα έργα πρασίνου μέσω της τεχνικής βοήθειας της Ευρωπαϊκής Τράπεζας Επενδύσεων, τα οποία θα οδηγήσουν σε παρεμβάσεις, προϋπολογισμού άνω των 7,5 εκατομμυρίων ευρώ».</p>
      <p>
        <b>Έργα για Λυκαβηττό, Ελαιώνα και Εθνικό Κήπο</b>
      </p>
      <p>Ειδική μνεία έκανε ο δήμαρχος Αθηναίων σε τρία εμβληματικά έργα: «Έχουμε το έργο του Λυκαβηττού, το έργο του Ελαιώνα και το έργο του Εθνικού Κήπου. Το έργο του Λυκαβηττού έχει προϋπολογισμό 1,5 εκατομμύριο ευρώ. Αφορά παρεμβάσεις αντιπλημμυρικής προστασίας, αντικατάσταση της περιμετρικής οδού μήκους 1700 μέτρων και αποκατάσταση μιας υπέροχης περιπατητικής διαδρομής μήκους 3 χιλιομέτρων. Θα ξεκινήσουν οι διαδικασίες δημοπράτησης εντός των επόμενων ημερών. Το έργο του Ελαιώνα, αφορά την κατασκευή ενός πραγματικά υπέροχου πάρκου δύο οικοδομικών τετραγώνων που θα αναβαθμίσει την πολύπαθη ευρύτερη περιοχή. Έχει προϋπολογισμό 8,6 εκατομμύρια ευρώ και θα δημοπρατηθεί εντός των επόμενων μηνών. Και το τρίτο είναι ο Εθνικός Κήπος. Προϋπολογισμός 4,2 εκατομμύρια ευρώ, το οποίο αφορά στη συντήρηση, αποκατάσταση και αναβάθμιση των υποδομών του κήπου, του οποίου επίκειται η συμβασιοποίηση άμεσα».</p>
      <p>
        <b>Έργα για σχολεία και αλλά κτίρια του Δήμου</b>
      </p>
      <p>Σχετικά με το κτιριακό απόθεμα του Δήμου δρομολογούνται μεταξύ άλλων:</p>
      <p>· Έργα ύψους 33.000.000 ευρώ για την συντήρηση και επισκευή των κτιρίων, που αφορούν δημοτικά κτήρια και σχολεία.</p>
      <p>· Επιπλέον, έχουν δρομολογηθεί ενεργειακές αναβαθμίσεις σε 15 σχολεία και δύο δημοτικά κτίρια εκτιμώμενης αξίας περίπου 6.000.000 ευρώ.</p>
      <p>· Παράλληλα, δημοπρατείται έργο για την αναβάθμιση τριάντα παιδικών και βρεφονηπιακών σταθμών του Δήμου, ώστε να εναρμονιστούν στο νέο πλαίσιο λειτουργίας, που ισχύει από το 2017. Ο προϋπολογισμός του έργου είναι 2.275.000 ευρώ.</p>
      <p>Για το ίδιο θέμα ο δήμαρχος Αθηναίων τόνισε επίσης: «Μέσω της τεχνικής βοήθειας της Ευρωπαϊκής Τράπεζας Επενδύσεων, γίνεται προσπάθεια να ωριμάσουν μελετητικά έργα αναβάθμισης τριών σχολικών συγκροτημάτων και ενός κινηματογράφου, συνολικού προϋπολογισμού 5,35 εκατ. ευρώ, ενώ παράλληλα αναμένεται να ωριμάσουν και έργα παρεμβάσεων σε δύο εμβληματικά κτίρια με εκτιμώμενο προϋπολογισμό 1,2 εκατ. ευρώ. Έχουμε επίσης προβλέψει την ανακαίνιση δυο δημοτικών ιατρείων. Του πρώτου δημοτικού ιατρείου στη Σόλωνος και του δεύτερου στον Νέο Κόσμο. Η συνολική δαπάνη για τα δύο ανέρχεται στο 1,5 εκατ. ευρώ».</p>
      <p>Αξίζει να σημειωθεί ότι το ύψος των εσόδων του προϋπολογισμού του 2020 διαμορφώνεται στο ποσό των 820 εκατομμυρίων ευρώ και των εξόδων στο ποσό των 819,58 εκατομμυρίων ευρώ. Το αποθεματικό του Δήμου είναι 424.000 ευρώ.</p>
      <p>«Θέλω να το ξεκαθαρίσουμε από την πρώτη στιγμή. Τα επόμενα τέσσερα χρόνια δεν θα επικαλεστούμε καμία δικαιολογία και κανένα άλλοθι. Για εμάς ο Δήμος είναι υπεύθυνος για όλα στην πόλη. Οφείλει να βγαίνει μπροστά, δυναμικά, να αναλαμβάνει πρωτοβουλίες και οφείλει να καταβάλει κάθε προσπάθεια για να κρατήσει έστω και με το ζόρι αν χρειάζεται την Αθήνα στον 21ο αιώνα. Το τεχνικό μας πρόγραμμα είναι απολύτως συμβατό με το σχέδιο που παρουσιάσαμε προεκλογικά στις Αθηναίες και στους Αθηναίους. Το σχέδιο το οποίο εγκρίθηκε και έλαβε τη λαϊκή νομιμοποίηση. Είναι δε το πρώτο βήμα για να αντιμετωπίσουμε τις βασικές υποδομές και τα προβλήματα της καθημερινότητας, ενώ τα τεχνικά προγράμματα των επόμενων ετών θα έρθουν για να υλοποιήσουν εκείνα τα εμβληματικά έργα για τα οποία επίσης έχουμε δεσμευτεί προεκλογικά. Δηλαδή με άλλα λόγια όπως λέγαμε και πριν μερικούς μήνες, ξεκινάμε από κάτω προς τα πάνω. Ξεκινάμε κοιτώντας χαμηλά για να μπορέσουμε να στρέψουμε τα μάτια μας ψηλά» τόνισε στην ομιλία του ο Δήμαρχος Αθηναίων Κώστας Μπακογιάννης.</p>
    </article>
  </body>
</html>