<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-ii/balhe-az-nb-ii-ben-ezert-rughattak-ki-az-eto-jatekosat"/>
    <meta property="og:site_name" content="csakfoci.hu"/>
    <meta property="article:published_time" content="2019-11-19T14:54:44+00:00"/>
    <meta property="og:title" content="Balhé az NB II-ben: Ezért rúghatták ki az ETO játékosát"/>
    <meta property="og:description" content="A csakfoci.hu információi szerint az NB II-ben szereplő ETO FC Győr középpályása, Marko Vukasovic heves szóváltásba keveredett a Budafok elleni mérkőzés után az ellenfél edzőjével, Csizmadia Csabával, s kettejük között a Rába-partiak trénere, Boér Gábor tett rendet."/>
  </head>
  <body>
    <article>
      <h1>Balhé az NB II-ben: Ezért rúghatták ki az ETO játékosát</h1>
      <address><time datetime="2019-11-19T14:54:44+00:00">19 Nov 2019, 14:54</time> by <a rel="author">csakfoci.hu</a></address>
      <p>
        <b>
          <b>A csakfoci.hu információi szerint az NB II-ben szereplő ETO FC Győr középpályása, Marko Vukasovic heves szóváltásba keveredett a Budafok elleni mérkőzés után az ellenfél edzőjével, Csizmadia Csabával, s kettejük között a Rába-partiak trénere, Boér Gábor tett rendet.</b>
        </b>
      </p>
      <p>Kedden délelőtt az NB II-ben hetedik helyen álló ETO FC Győr <a href="https://www.eto.hu/hirek/11858/vukasovi%C4%87-marko-tavozott/">rövid közleményben számolt be arról</a>, hogy szerződést bontott a csapat 29 éves montenegrói-magyar középpályásával, Marko Vukasoviccsal. A Rába-partiak az ügy hátteréről nem adtak bővebb tájékoztatást.</p>
      <p>A csakfoci.hu információi szerint a november 3-i ETO FC Győr-Budafok bajnoki után a vendégek edzője, <b>Csizmadia Csaba</b> egy barátjával és a családjával a stadion büféjében tartózkodott, csendben beszélgettek egymással.</p>
      <p>A győriek szempontjából vereséggel végződő mérkőzés után két játékosuk, <b>Marko Vukasovic</b> és <b>Gengeliczki Gergő</b> odament az asztalnál lévő társasághoz, felelősségre vonták őket, miért nem máshol ünnepelnek és felszólították őket, távozzanak a helyiségből. A budafokiak trénere közölte velük, szó sincs ünneplésről és nem szándékoznak máshova menni.</p>
      <blockquote>
        <b>Úgy tudjuk, a történtek után a felek között heves szóváltás alakult ki, a vita egyre hangosabb lett, majd Csizmadia kislánya elkezdett sírni, mire a győriek szakmai stábja felfigyelt.</b>
      </blockquote>
      <p>A hangzavarra időközben megérkezett a győriek edzője, <b>Boér Gábor</b> és közbelépett, a két labdarúgóját távozásra szólította fel, és személyesen kért elnézést Csizmadiától.</p>
      <p>Értesüléseink szerint az ETO vezetősége első körben azonnal felmentette Vukasovicsot a munkavégzés alól, a felek közös megegyezéssel szerződést bontottak volna, de ezt a játékos nem fogadta el. Végül fegyelmi okokra hivatkozva november 15-én azonnali hatállyal szerződést bontottak a csapatkapitánnyal, aki a tavaly nyáron igazolt az ETO-hoz és idén 12 meccsen lépett pályára.</p>
      <p>Kerestük az ETO ügyvezetőjét, Soós Imrét, de nem kívánt az ügyben nyilatkozni.</p>
    </article>
  </body>
</html>