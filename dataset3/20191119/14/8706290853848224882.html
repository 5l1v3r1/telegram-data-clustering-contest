<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685256/afti-einai-i-teliki-symfonia-gia-ton-koinotiko-proypologismo-tou-"/>
    <meta property="og:site_name" content="enikos.gr"/>
    <meta property="article:published_time" content="2019-11-19T14:49:00+00:00"/>
    <meta property="og:title" content="Αυτή είναι η τελική συμφωνία για τον κοινοτικό προϋπολογισμό του 2020 - Όλες οι λεπτομέρειες"/>
    <meta property="og:description" content="Το Συμβούλιο των Κρατών Μελών της ΕΕ και το Ευρωπαϊκό Κοινοβούλιο κατέληξαν μετά τα μεσάνυχτα..."/>
  </head>
  <body>
    <article>
      <h1>Αυτή είναι η τελική συμφωνία για τον κοινοτικό προϋπολογισμό του 2020 - Όλες οι λεπτομέρειες</h1>
      <address>
        <time datetime="2019-11-19T14:49:00+00:00">19 Nov 2019, 14:49</time>
      </address>
      <p>Βρυξέλλες, Θάνος Αθανασίου</p>
      <p>Το Συμβούλιο των Κρατών Μελών της ΕΕ και το Ευρωπαϊκό Κοινοβούλιο κατέληξαν μετά τα μεσάνυχτα τελικά σε συμφωνία για τον κοινοτικό προϋπολογισμό του 2020, με<b> τις συνολικές αναλήψεις υποχρεώσεων να καθορίζονται σε 168,7 δισ. ευρώ </b>(αύξηση κατά 1,5% σε σύγκριση με τον προϋπολογισμό του 2019 όπως τροποποιήθηκε) και τις συνολικές πληρωμές στα 153,6 δισ. ευρώ (αύξηση 3,4% από το 2019). Επιπλέον έχουν προστεθεί 1,5 δισ. στα ανώτατα όρια δαπανών για κάλυψη απρόβλεπτων αναγκών.</p>
      <p>Όπως και τα έτη 2018 και 2019, <b>τα προενταξιακά κονδύλια για την Τουρκία μειώθηκαν σημαντικά σε σχέση με το σχέδιο προϋπολογισμού που πρότεινε η Κομισιόν </b>(- 85 εκατ. ευρώ), δεδομένης της αποστασιοποίησης της Τουρκίας από τις αξίες της ΕΕ. Από την άλλη πλευρά, έχουν διατεθεί περισσότερα κεφάλαια για τα Δυτικά Βαλκάνια.</p>
      <p>Στους τομείς της ασφάλειας και της μετανάστευσης, το Ταμείο Ασύλου, Μετανάστευσης και Ενσωμάτωσης <b>λαμβάνει 949 εκατ. ευρώ για τη διαχείριση της μετανάστευσης,</b> συμπεριλαμβανομένης της στήριξης των πρώτων κρατών μελών.</p>
      <p>Το Ταμείο Εσωτερικής Ασφάλειας θα λάβει 501 εκατ. ευρώ, ενώ <b>πρόσθετη χρηματοδότηση σε σύγκριση με το 2019 θα χορηγηθεί για διάφορους οργανισμούς,</b> μεταξύ άλλων για το νέο προσωπικό που θα προσληφθεί από τον FRONTEX (191), την Ευρωπαϊκή Υπηρεσία Υποστήριξης για το Άσυλο (82), την Europol (24) και την Ευρωπαϊκή Εισαγγελία. <b>Η Eurojust θα λάβει επιπλέον 3,7 εκατομμύρια ευρώ.</b></p>
      <p>Τα μέσα εξωτερικής δράσης της ΕΕ ενισχύθηκαν για να καλύψουν τη συμβολή της ΕΕ στη Συρία, όπως συμφωνήθηκε κατά τη διάσκεψη των Βρυξελλών ΙΙΙ για τη Συρία, και να καταπολεμήσουν τα βασικά αίτια της μετανάστευσης μέσω του Καταπιστευματικού Ταμείου της ΕΕ για την Αφρική.</p>
      <p>Σε σχέση με την ανάπτυξη και η ανταγωνιστικότητα, έχουν διατεθεί 25,3 δισ. ευρώ (7,9% σε σύγκριση με το 2019) για τα προγράμματα που υπάγονται στον υποτομέα 1α (ανταγωνιστικότητα για την ανάπτυξη και την απασχόληση).</p>
      <p>Αυτό περιλαμβάνει περισσότερα κονδύλια για το πρόγραμμα Ηοrizon 2020 (13,5 δισ. ευρώ συνολικά, 8,8%), τα ευρωπαϊκά συστήματα δορυφορικής πλοήγησης EGNOS και Galileo (1,2 δισ. ευρώ, 74,8%) και το ενεργειακό σκέλος της διευκόλυνσης "Συνδέοντας την Ευρώπη" θα λάβει 1,3 δισ.ευρώ (αύξηση 35,0%). Το Erasmus θα λάβει 2,9 δισ. ευρώ (αύξηση 3,6%).<b> Για να καταπολεμηθεί η ανεργία των νέων, το κονδύλιο για την πρωτοβουλία για την απασχόληση των νέων έχει οριστεί σε 145 εκατ. ευρώ.</b></p>
      <p>Τέλος το Συμβούλιο και το Κοινοβούλιο συμφώνησαν επίσης να συζητήσουν περαιτέρω τη χρήση αχρησιμοποίητων κονδυλίων από προηγούμενα έτη που σχετίζονται με ερευνητικά έργα βάσει του άρθρου 15 παράγραφος 3 του δημοσιονομικού κανονισμού.</p>
      <p>"Ο προϋπολογισμός του επόμενου έτους ενισχύει την υποστήριξη για τους τομείς προτεραιότητας της ΕΕ και τα προγράμματα με τις καλύτερες επιδόσεις, εξασφαλίζει μια ρεαλιστική προσέγγιση λαμβάνοντας υπόψη τα συμφέροντα των φορολογουμένων και την ανάγκη αντιμετώπισης νέων προκλήσεων που μπορεί να προκύψουν το 2020", τόνισε ο Kimmo Tiilikainen, υφυπουργός Οικονομικών της Φινλανδίας, κύριος διαπραγματευτής του Συμβουλίου για τον προϋπολογισμό της ΕΕ για το 2020.</p>
      <p>Τα συμφωνηθέντα στοιχεία βασίζονται στην υπόθεση ότι το Ηνωμένο Βασίλειο θα εξακολουθήσει να συμμετέχει πλήρως στη χρηματοδότηση και την εκτέλεση του προϋπολογισμού της ΕΕ έως το 2020.</p>
      <p>
        <b>Πηγή: Real.gr</b>
      </p>
      <related>
        <h4>σχετικά άρθρα</h4>
        <a href="http://www.enikos.gr/economy/682861/moskovisi-i-ellada-den-borei-na-petychainei-gia-panta-pleonasmata%0A%20%20%20%20%0A"/>
        <a href="http://www.enikos.gr/economy/685147/limani-peiraia-pio-konta-stin-proti-thesi-sti-mesogeio%0A%20%20%20%20%0A"/>
        <a href="http://www.enikos.gr/economy/685127/pitsilis-etos-prosarmogis-sti-nea-platforma-ilektronikon-vivlion-%0A%20%20%20%20%0A"/>
        <a href="http://www.enikos.gr/economy/685156/aisiodoxes-oi-epicheiriseis-gia-tin-poreia-tis-ellinikis-oikonomi%0A%20%20%20%20%0A"/>
        <a href="http://www.enikos.gr/economy/685181/staikouras-borei-na-ginei-dialogos-me-ton-epicheirimatiko-kosmo-g%0A%20%20%20%20%0A"/>
        <a href="http://www.enikos.gr/economy/685193/stournaras-den-vlepo-skandalo-novartis%0A%20%20%20%20%0A"/>
        <a href="http://www.enikos.gr/economy/685192/kalesma-georgiadi-apo-tin-ouasigkton-sti-diethni-ependytiki-koino%0A%20%20%20%20%0A"/>
        <a href="http://www.enikos.gr/economy/685099/afta-einai-ta-kalytera-syntaxiodotika-systimata-tou-kosmou%0A%20%20%20%20%0A"/>
        <a href="http://www.enikos.gr/economy/685068/mikroteres-epivarynseis-kai-gia-megales-katanaloseis-sta-timologi%0A%20%20%20%20%0A"/>
      </related>
    </article>
  </body>
</html>