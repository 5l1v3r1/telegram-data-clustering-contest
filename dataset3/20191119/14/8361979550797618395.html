<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/profesor-chan-kim-blakitniy-okean-dlya-ukrajini-ce-realnist-yaku-mozhna-dosyagti-za-dva-roki-50054335.html"/>
    <meta property="og:site_name" content="НВ"/>
    <meta property="article:published_time" content="2019-11-19T14:05:00+00:00"/>
    <meta property="og:title" content="Професор Чан Кім: «блакитний океан» для України — це реальність, яку можна досягти за два роки"/>
    <meta property="og:description" content="Автор бестеллера «Стратегія блакитного океану» і «Перехід до блакитного океану» професор Чан Кім побував у Києві і розповів про те, як досягти успіху. А вже через день після цього в Лондоні він отримав нагороду як найкращий мислитель в сфері управління глобального рейтингу Thinkers50 за 2019 рік. На його думку, всі секрети стратегії, викладені в його книгах, рівною мірою може застосовувати як приватний бізнес, так і уряд України для реалізації економічного дива."/>
  </head>
  <body>
    <article>
      <h1>Професор Чан Кім: «блакитний океан» для України — це реальність, яку можна досягти за два роки</h1>
      <h2>Автор бестеллера «Стратегія блакитного океану» і «Перехід до блакитного океану» професор Чан Кім побував у Києві і розповів про те, як досягти успіху. А вже через день після цього в Лондоні він отримав нагороду як найкращий мислитель в сфері управління глобального рейтингу Thinkers50 за 2019 рік. На його думку, всі секрети стратегії, викладені в його книгах, рівною мірою може застосовувати як приватний бізнес, так і уряд України для реалізації економічного дива.</h2>
      <address>
        <time datetime="2019-11-19T14:05:00+00:00">19 Nov 2019, 14:05</time>
      </address>
      <p>Успіх — реальний, якщо діяти нестандартно, а також володіти новою ідеєю, використовувати інновації і технології. Про це говорив на лекції 16 листопада відомий <b>професор Чан Кім,</b> книга якого «Стратегія блакитного океану» вперше вийшла в 2005 році, і відтоді великі світові корпорації і невеликі компанії не перестають використовувати викладені Кімом поради щодо ефективного розвитку бізнесу. <i>«Вам потрібна ідея, яка буде відрізняти Вас від конкурентів. Тільки так Ви зможете здійснити перехід від „червоного океану“ — вашого конкурентного середовища — до „блакитного океану“, де Ви самі будете формувати середовище, виховувати свого споживача і заробляти більше грошей</i>», — зазначив Чан Кім.</p>
      <p>Він упевнений: будь-яка, навіть найбожевільніша бізнес-мета, досяжна, але тільки при виконанні ряду умов. Серед них — хороша ідея, мотивована команда, інновації та технології, а також — виразна і чітка стратегія. Чан Кім зазначив, що далеко не завжди технологія сама собою стає запорукою успіху, адже мало хто знає, що технологію touchscreen створила не компанія Apple, і не Samsung, а маловідома тайванська компанія.</p>
      <p><i>«Стів Джобс не винайшов цю технологію, він тільки зрозумів, що зможе заробити на ній гроші, і купив технологію, яку потім його співробітники почали впроваджувати в продукції Apple»,</i> — пояснив Чан Кім. І додав: крім технологій, інновацій та ідей в досягненні успіху (переході до свого «блакитного океану») величезну роль відіграє команда.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/597/big/8e6d49414f490082ba6c203e5bde0fbe.png?stamp=20191119150704&amp;q=85&amp;output=jpg&amp;bg=white"/>
        <figcaption>Фото: ДТЕК</figcaption>
      </figure>
      <p><i>«Ваші люди повинні вірити в ідею, горіти цією ідеєю, вони повинні брати участь у її розробленні і впровадженні не вісім годин на день, коли вони на роботі, але набагато довше, нехай вони думають про неї завжди, і тільки так команда зацікавлених і мотивованих людей зможе зробити прорив, вивести компанію до «блакитного океану»,</i> — зазначив Чан Кім. І додав: не слід забувати, що ідея не тільки повинна допомогти компанії розвиватися, а й істотно вплинути на її доходи, збільшити їх.</p>
      <p>Після лекції професор Чан Кім також взяв участь у панельній дискусії, на якій виступили <b>міністр економічного розвитку Тимофій Милованов,</b> <b>генеральний директор ДТЕК Максим Тимченко,</b> <b>бізнесмен, засновник UFuture Investment Group Василь Хмельницький.</b></p>
      <p>Міністр Тимофій Милованов вважає, що держава сьогодні не виконує свою функцію, а саме, — державні органи заважають бізнесу. <i>«Роль держави — перестати підміняти собою бізнес, а стежити за рівними правилами гри. Точно так само, як складний перехід до „блакитного океану“, складно і перебудувати державу, щоб вона перестала лізти в справи бізнесу, перестала міняти правила гри кожен день. Нам потрібно стати зрозумілими, і тоді з’явиться довіра</i>», — зазначив Тимофій Милованов.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/596/big/5fd57ad30ea51bff375cebe643b17040.png?stamp=20191119144135&amp;q=85&amp;output=jpg&amp;bg=white"/>
        <figcaption>Фото: ДТЕК</figcaption>
      </figure>
      <p>Відповідаючи на запитання із залу про те, в яких напрямах Україна може бути глобально конкурентоспроможною, Тимофій Милованов зазначив, що поки що очікувати глобальних чемпіонів — вихідців з України — не варто, оскільки цікаві проекти залишають країну. <i>«Поки не буде законодавчої та фінансової системи, що хоча б здалеку нагадує те, що є у наших конкурентів, у інших країн, національні та глобальні чемпіони будуть їхати»,</i> — підкреслив міністр. Він вважає, що Україні потрібно 10−15 років, щоб побудувати всі системи і прийти до «блакитного океану».</p>
      <p>З його думкою не погодився Чан Кім, який сказав, що аналізував сотні кейсів у різних галузях і країнах, і при правильному підході, при реалізації стратегії успіх буде помітний вже через два роки. <i>«Зараз питання не в грошах, а в ідеях. Питання в тому, які проекти ви можете створити, щоб залучити гроші. Ніхто за вас ідеї не придумає</i>», — зазначив Чан Кім. <i>«Зміни повинні відбуватися швидко. Створіть свою стратегію. Користуйтеся вже наявними технологіями, інфраструктурою і використовуйте вже наявні активи. Знаходьте креативні ідеї — тоді перехід України до блакитного океану буде швидшим!</i>», — впевнений професор.</p>
      <p>А ось Василь Хмельницький переконаний, що перехід від «червоного океану» до «блакитного» — дуже складний, і для України цей перехід навряд чи буде швидким. На його думку, для розвитку економіки в Україні необхідно розвивати виробництво (наприклад, вкладати в сільгосппереробку, а не тільки у вирощування сировини), інноваційні проекти, а також бізнес-освіту, яка збільшить кількість стартапів.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/595/big/67722460f90ae4ed2dd562be8a295688.png?stamp=20191119144051&amp;q=85&amp;output=jpg&amp;bg=white"/>
        <figcaption>Фото: ДТЕК</figcaption>
      </figure>
      <p>Генеральний директор ДТЕК Максим Тимченко вважає, що «блакитні океани» вже народжуються в Україні, зокрема, в UnitCity, де працюють над своїми проектами десятки стартап-проектів, що створюють яскраві інноваційні рішення. <i>«Рушійною силою економіки повинен бути приватний бізнес, який створює інновації, створює проекти, який однією мовою говорить з інвесторами, і з яким потрібні єдині правила гри і довіра. Якщо ми зможемо найближчим часом досягти високого ступеня довіри між державою, суспільством і бізнесом, то все інше подолаємо</i>», — зазначив Максим Тимченко.</p>
      <aside>«Успіх — реальний, якщо діяти нестандартно, а також володіти новою ідеєю, використовувати інновації і технології», — Чан Кім</aside>
      <p>Він також навів приклад компанії ДТЕК, яка вже прийшла до трьох «блакитних океанів». Першим «океаном» Максим Тимченко назвав зелену енергетику, яку активно розвиває ДТЕК. Другий «океан» —це інвестиції в інфраструктуру, послуги та рішення для клієнтів. А третій — це освітній проект «Академія ДТЕК». <b>Павло Шеремета, екс-міністр економрозвитку, відомий економіст і радник Академії ДТЕК,</b> виступаючи на панельній дискусії, розповів, що 13 листопада стартувала нова флагманська програма Академ— «Energy of Innovation: Executive MBA», орієнтована на прикладне проектне навчання. Перший модуль програми присвячений світовим трендам в економіці і бізнесі.</p>
      <p>Всі учасники дискусії погодилися з думкою професора Чана Кіма про необхідність чіткої стратегії і креативних ідей. А міністр Тимофій Милованов закликав бізнес активніше створювати нові цікаві та креативні проекти. До слова, деякі такі цікаві проекти можна було побачити в просторому холі Академії ДТЕК, поруч із залом, де пройшла лекція Чана Кіма та дискусійна панель, — саме там була представлена яскрава алея стартапів, які працюють в UnitCity, розвиваючи інновації і технології.</p>
    </article>
  </body>
</html>