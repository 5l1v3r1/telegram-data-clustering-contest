<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1999006/suudi-arabistan-husiler-taraf%C4%B1ndan-k%C4%B1z%C4%B1ldenizde-ger%C3%A7ekle%C5%9Ftirilen-sald%C4%B1r%C4%B1y%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-19T14:15:00+00:00"/>
    <meta property="og:title" content="Suudi Arabistan, Husiler tarafından Kızıldeniz'de gerçekleştirilen saldırıyı kınadı"/>
    <meta property="og:description" content="Suudi Arabistan Bakanlar Kurulu, Kral Selman bin Abdulaziz başkanlığında Riyad’daki Yemame Sarayı’nda toplandı. Bakanlar Kurulu toplantısında İran destekli Husi milislere bağlı unsurlar tarafından Kızıldeniz’de Rabigh 3 adlı römorköre el konulması kı"/>
  </head>
  <body>
    <article>
      <h1>Suudi Arabistan, Husiler tarafından Kızıldeniz'de gerçekleştirilen saldırıyı kınadı</h1>
      <address>
        <time datetime="2019-11-19T14:15:00+00:00">19 Nov 2019, 14:15</time>
      </address>
      <p>Suudi Arabistan Bakanlar Kurulu, Kral Selman bin Abdulaziz başkanlığında Riyad’daki Yemame Sarayı’nda toplandı.<br/><br/>Bakanlar Kurulu toplantısında İran destekli Husi milislere bağlı unsurlar tarafından Kızıldeniz’de Rabigh 3 adlı römorköre el konulması kınandı.<br/><br/>Toplantıda Husi milislerin uluslararası seyrüsefer ve küresel ticaret rotaları için gerçek bir tehdit olduğuna dikkat çekildi.<br/><br/>İsrail işgal kuvvetlerinin Gazze Şeridi'nde düzenlediği hava saldırılarının da kınandığı toplantıda söz konusu saldırıların uluslararası hukuk, insani ilkeler ve uluslararası sözleşmelere aykırı olduğu hatırlatıldı.<br/><br/>Suudi Arabistan, Filistin halkına uluslararası koruma sağlama ve uluslararası hukuka aykırı olan İsrail politikalarıyla yüzleşme konusunda uluslararası topluma yönelik sorumluluklarını yerine getirme çağrısını yineledi.<br/><br/>Bakanlar Kurulu ayrıca Birleşmiş Milletler Filistinli Mültecilere Yardım Ajansı’nın (UNRWA) görevini üç yıl yenileme konusunda varılan uluslararası uzlaşmayı da memnuniyetle karşıladı. <br/><br/>Suudi Arabistan’ın UNRWA’nın en büyük bağışçılarından olduğu ifade edilen açıklamada Riyad’ın 2000 - 2019 yılları arasındaki programlar kapsamında yaklaşık 900 milyon dolar destek verdiği vurgulandı.<br/><br/>Suudi Arabistan tarafından aynı dönemde Filistin’e sağlanan toplam yardımın 7 milyar doları bulduğu ve Eylül 2019’da UNRWA’ya 50 milyon dolar bağış yapacağı da bildirildi.<br/><br/>Enformasyon Bakanı Turki eş-Şebane, Bakanlar Kurulu toplantısını takiben Suudi Arabistan resmi haber ajansı SPA'ya açıklamalarda bulundu.<br/><br/>Eş-Şebane’nin aktardığına göre Bakanlar Kurulu, Suriye'deki Anayasa Komisyonu’nun kurulması ve çalışmalarının başlatılması konusundaki anlaşmayı memnuniyetle karşıladı.<br/><br/>Bunun, Suriye krizine karşı siyasi bir çözüme ulaşmak için gösterilen çabalara yardımcı olacağının umut edildiği belirtildi.<br/><br/>Bakanlar Kurulu Myanmar ve Arakanlı Müslümanlar konusuna da değinerek, Suudi Arabistan, İslam İşbirliği Teşkilatı (İİT) ve Avrupa Birliği (AB) tarafından Birleşmiş Milletler’e (BM) sunulan Myanmar'daki insan haklarına ilişkin karar tasarısına vurgu yapıldı.<br/><br/>Söz konusu karar tasarısında Myanmar'daki sivil liderliğe ayrımcılık yapmadan ülkedeki herkesi kucaklayarak halkı destekleme ile ülkedeki azınlıklara karşı siyasi ve insani sorumlulukları yerine getirme çağrısında bulunulmuştu.<br/><br/>Bakanlar Kurulu toplantısında ayrıca Suudi Arabistan’ın içişlerine yönelik bir dizi karar da alındı.</p>
    </article>
  </body>
</html>