<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53190/mark-wahlberg-az-uncharted-moziban"/>
    <meta property="og:site_name" content="PlayDome"/>
    <meta property="article:published_time" content="2019-11-19T14:23:00+00:00"/>
    <meta property="og:title" content="Mark Wahlberg az Uncharted moziban"/>
    <meta property="og:description" content="Egy kis kackiás bajusz, pici pocak és már forgathatja is Sully jeleneteit."/>
  </head>
  <body>
    <article>
      <h1>Mark Wahlberg az Uncharted moziban</h1>
      <h2>Egy kis kackiás bajusz, pici pocak és már forgathatja is Sully jeleneteit.</h2>
      <address><time datetime="2019-11-19T14:23:00+00:00">19 Nov 2019, 14:23</time> by <a rel="author">GeryG</a></address>
      <p>A napokban ismét hallatott magáról az évek óta lassan formálódó és számtalan alkalommal teljesen újrakezdett <b>Uncharted</b> mozi. Ezúttal szerencsére nem egy újabb rendező vagy forgatókönyvíró-csere adja a témát, hanem az egyik legfontosabb szerep.</p>
      <p>Azt már egy ideje biztosra lehet venni, hogy a sztori nem a felnőtt Nathan Drake-ről fog szólni, hanem amolyan eredettörténet lesz egy fiatal Nate-tel. Őt pedig a Pókember és Bosszúállók mozikból ismert <i>Tom Holland</i> fogja eljátszani. De mellette van még egy szereplő, aki mindegyik videojátékban felbukkant. Ő nem más, mint Victor Sullivan, vagyis Sully.</p>
      <p>A jelek szerint a film készítői megtalálták az ideális(nak vélt) színészt a szerepre, méghozzá <i>Mark Wahlberg</i> személyében. A hírek szerint a tárgyalások már az utolsó szakaszban járnak, vagyis szinte biztosra vehetjük, hogy egymás tenyerébe fognak csapni a felek. Ez már csak azért is érdekes, hiszen Wahlberg néhány évvel ezelőtt még Nathan Drake szerepére pályázott.</p>
      <p>Bár a színészválasztás elsőre akár még furcsának is tűnhet, azért lehet benne fantázia. A történet ugyebár évekkel a négy játék eseményei előtt játszódik, amikor még nem csak Nate, de Sully is jóval fiatalabb volt. És egy fiatal Sullyt már hitelesen eljátszhat mindenki Marky Markja... ■</p>
    </article>
  </body>
</html>