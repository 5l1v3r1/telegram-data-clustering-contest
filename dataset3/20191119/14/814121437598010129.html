<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271297/rem-material-wiadomosci-to-fake-news-dotyczyl-ustawy-stop-pedofilii.html"/>
    <meta property="og:site_name" content="Wprost"/>
    <meta property="article:published_time" content="2019-11-19T14:51:00+00:00"/>
    <meta property="og:title" content="REM: Materiał „Wiadomości” to fake news. Dotyczył ustawy „Stop pedofilii”"/>
    <meta property="og:description" content="Rada Etyki Mediów oceniła październikowy materiał wieczornego wydania „Wiadomości”. Stwierdziła, że był on celowym wprowadzeniem widzów w błąd i spełniał wymogi definicji „fake newsa”. Orzeczenie Rady jako pierwszy przedstawił portal Wirtualne Media."/>
  </head>
  <body>
    <article>
      <h1>REM: Materiał „Wiadomości” to fake news. Dotyczył ustawy „Stop pedofilii”</h1>
      <address>
        <time datetime="2019-11-19T14:51:00+00:00">19 Nov 2019, 14:51</time>
      </address>
      <p>
        <b>Rada Etyki Mediów oceniła październikowy materiał wieczornego wydania „Wiadomości”. Stwierdziła, że był on celowym wprowadzeniem widzów w błąd i spełniał wymogi definicji „fake newsa”. Orzeczenie Rady jako pierwszy przedstawił portal Wirtualne Media.</b>
      </p>
      <p>Badany przez REM materiał wyemitowany został 16 października. W założeniu miał przedstawiać „Spór o obywatelski projekt »Stop pedofilii«”, a jego autorem był Dominik Cierpioł. „Wiadomości” podkreślały, że projekt popierają politycy PiS, a sprzeciwiają mu się przedstawiciele opozycji.</p>
      <p>Rada zgodziła się z zarzutem, że reportaż pokazany w TVP celowo wprowadzał widzów w błąd. Głównie poprzez przytoczenie niepełnej treści przepisu kodeksu karnego dotyczącego zakazu propagowania i promowania pedofilii. „W tej sytuacji politycy opozycji w istocie przedstawieni są jako protestujący przeciwko karaniu pedofilii” – wyjaśniano w uzasadnieniu.</p>
      <p>W ocenie Rady, dany materiał „Wiadomości” naruszyły zasady prawdy, wolności i odpowiedzialności Karty Etycznej Mediów. Reportaż Dominika Cierpioła wypełnił też wymogi definicji „fake newsa” czyli „nieprawdy zamierzonej przez nadawcę komunikatu”. TVP nie odniosła się do tej krytyki.</p>
      <related>
        <h4>Czytaj także:</h4>
        <a href="https://www.wprost.pl/zycie/10271247/michalkiewicz-ujawnil-dane-ofiary-ksiedza-gwalciciela-wiedzial-co-zrobic-aby-mnie-zabolalo.html"/>
      </related>
      <related>
        <h4>Czytaj także:</h4>
        <a href="https://www.wprost.pl/kraj/10269807/wiadomosci-pokazaly-pierwszego-polaka-lecacego-do-usa-bez-wizy-to-dziennikarz-tvp-i-byly-dzialacz-pis.html"/>
      </related>
      <footer>Źródło: Wirtualne Media</footer>
    </article>
  </body>
</html>