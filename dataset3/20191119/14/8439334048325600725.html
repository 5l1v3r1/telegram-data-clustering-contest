<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/poluepipedi-proseggisi-kai-sunergasia-gia-tin-antimetopisi-ton-exartiseon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T14:09:00+00:00"/>
    <meta property="og:title" content="Στοχευμένη προσέγγιση και συνεργασία για την αντιμετώπιση των εξαρτήσεων"/>
    <meta property="og:description" content="ΣΥΝΑΝΤΗΣΗ ΕΚΠΡΟΣΩΠΩΝ ΤΩΝ ΔΗΜΩΝ ΚΑΙ ΤΗΣ ΠΕΡΙΦΕΡΕΙΑΣ ΜΕ ΕΠΙΚΕΝΤΡΟ ΤΟΥΣ ΑΞΟΝΕΣ ΤΗΣ ΠΡΩΤΟΒΟΥΛΙΑΣ "/>
  </head>
  <body>
    <article>
      <h1>Στοχευμένη προσέγγιση και συνεργασία για την αντιμετώπιση των εξαρτήσεων</h1>
      <address>
        <time datetime="2019-11-19T14:09:00+00:00">19 Nov 2019, 14:09</time>
      </address>
      <p>
        <b>ΣΥΝΑΝΤΗΣΗ ΕΚΠΡΟΣΩΠΩΝ ΤΩΝ ΔΗΜΩΝ ΚΑΙ ΤΗΣ ΠΕΡΙΦΕΡΕΙΑΣ ΜΕ ΕΠΙΚΕΝΤΡΟ ΤΟΥΣ ΑΞΟΝΕΣ ΤΗΣ ΠΡΩΤΟΒΟΥΛΙΑΣ </b>
      </p>
      <p>Σύγχρονη πρόκληση αποτελεί για τις τοπικές κοινωνίες η πρόληψη από τις εξαρτήσεις και το αλκοόλ, που απαιτούν μια πολυεπίπεδη προσέγγιση αλλά και συνεργασία για την αποτελεσματική αντιμετώπιση φαινομένων που ολοένα και περισσότερο απασχολούν τους νέους σήμερα.</p>
      <p>Οι εξαρτήσεις και κυρίως η κατανάλωση αλκοόλ, έχουν κινητοποιήσει φορείς, επιστήμονες  και τις τοπικές κοινωνίες και στο Νομό Ρεθύμνου που τα τελευταία χρόνια, έχουν στρέψει τις δράσεις τους στην αποτελεσματική αντιμετώπιση , κάτι ωστόσο που χρειάζεται συνεργασίες και δράσεις.</p>
      <p>Στο πλαίσιο αυτό , χθες πραγματοποιήθηκε συνάντηση των εκπροσώπων των Δήμων του Νομού στην Περιφερειακή Ενότητα Ρεθύμνου με στόχο την παρουσίαση του προγράμματος που εκπονήθηκε από καθηγητές του τμήματος Ψυχολογίας του Πανεπιστημίου Κρήτης  και στοχεύει σε πρωτοβουλίες για την προαγωγή της υγείας και την πρόληψη από εξαρτήσεις.  Στο πλάισιο του προγράμματος περιλαμβάνονται ποικίλες δράσεις και προτάσεις που μπορούν να υλοποιηθούν σε συνεργασία με τους τοπικούς φορείς, τις κοινότητες, φορείς εκπαίδευσης , γονείς και κοινωνικούς φορείς σε συνεργασία με το Επιμελητήριο Ρεθύμνου , την Π.Ε Ρεθύμνης και τους Δήμους του Νομού.</p>
      <p>Οι φορείς ενημερώθηκαν για τους άξονες του προγράμματος ενώ προχώρησαν σε τοποθετήσεις εκφράζοντας τους προβληματισμούς και της αγωνία τους. Ταυτόχρονα, οι συμμετέχοντες εξέφρασαν το ενδιαφέρον τους και εμφανίστηκαν θετικοί για την υλοποίηση δράσεων και συνεργασιών μέσα από στοχευμένες παρεμβάσεις για την αντιμετώπιση των εξαρτήσεων.</p>
      <p>Τις γενικές κατευθύνσεις του προγράμματος παρουσίασαν η αναπληρώτρια καθηγήτρια Κλινικής Ψυχολογίας του Τμήματος Ψυχολογίας της Σχολής Κοινωνικών , Οικονομικών και Πολιτικών Επιστημών του Πανεπιστημίου Κρήτης Σοφία Τριλίβα  και ο Γεώργιος Παναγής, καθηγητής Βιοψυχολογίας και πρόεδρος του Τμήματος Ψυχολογίας της Σχολής Κοινωνικών, Οικονομικών και Πολιτικών Επιστημών του Πανεπιστημίου Κρήτης.</p>
      <p>Στη συνάντηση συμμετείχαν η Αντιδήμαρχος Παιδείας του Δήμου Ρεθύμνης <b>Άννα Ελευθεριάδου Γκίκα</b>, ο εντεταλμένος σύμβουλος Δήμου Αμαρίου <b>Μανώλης Ψαρουδάκης</b>, ο πρόεδρος του Δημοτικού Συμβουλίου Μυλοποτάμου <b>Μανούσος Κλάδος</b> Διευθυντής του Επιμελητηρίου Ρεθύμνης <b>Βαγγέλης Κουμεντάκης,</b> ο πρόεδρος του Δημοτικού Συμβουλίου Δήμου Ανωγείων <b>Μιχάλης Δραμουντάνης, ο Αντιδήμαρχος του Δήμου Αγίου Βασιλείου Αντώνης Τσουρδαλάκης , ο πρόεδρος του </b><i><b>Κέντρου Πρόληψης</b></i> <i><b>Εξαρτήσεων</b></i> και <i><b>Προαγωγής</b></i> της <i><b>Ψυχοκοινωνικής Υγείας της Π.Ε Ρεθύμνου Γιάννης Παρασύρης και η επιστημονική υπεύθυνη Νίκη Μπογά.</b></i></p>
      <p>Σε δήλωσή της η Αντιδήμαρχος Παιδείας του Δήμου Ρεθύμνης Άννα Ελευθεριάδου Γκίκα ανέφερε:  <i>«Η συνάντηση εργασίας ήταν πολύ εποικοδομητική. Το πρόβλημα των εξαρτήσεων είναι υπαρκτό, όχι μόνο εδώ, πανελλαδικά και παγκόσμια. Τελευταία, έχει προστεθεί κι ο εθισμός στο διαδίκτυο που εξελίσσεται σε μάστιγα της εποχής μας. Ενημερωθήκαμε από τους καθηγητές που συνέταξαν την πρόταση για το σκεπτικό και τους στόχους τους. Από τη μεριά μας εκφράσαμε τις ενστάσεις αλλά και τις παρεμβάσεις μας για βελτίωση της υφιστάμενης πρότασης, κυρίως μεθοδολογικά. Υπάρχει καλή πρόθεση από όλους τους δήμους κι ευχαριστούμε την Περιφέρεια για την ωραία πρωτοβουλία. Θα ακολουθήσουν συναντήσεις με τις ευρύτερες εμπλεκόμενες πλευρές, και θα καταλήξουμε σε ένα πλάνο δράσης».</i></p>
    </article>
  </body>
</html>