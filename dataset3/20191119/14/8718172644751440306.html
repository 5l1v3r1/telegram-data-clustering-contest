<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/economia/15914-firmato-ad-aosta-un-accordo-per-le-pari-opportunita-sui-luoghi-di-lavoro.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-19T14:30:00+00:00"/>
    <meta property="og:title" content="Firmato ad Aosta un accordo per le pari opportunità sui luoghi di lavoro"/>
    <meta property="og:description" content="AOSTA. Promuovere la parità e contrastare le discriminazioni di genere: con questi obiettivi oggi a Palazzo regionale l'Ispettorato territoriale del lavoro di Aosta e la consigliera di parità hanno firmato un protocollo d'intesa che rafforzerà lo scambio di esperienze e di buone prassi in tema di pari opportunità. La consigliera di parità Laura Ottolenghi spiega: «la collaborazione sancita con la firma di questo Protocollo intende promuovere la legalità, il benessere lavorativo e il contrasto alle discriminazioni di genere. Questo si inserisce nell'ambito della Campagna antiviolenza promossa dalla Regione autonoma Valle d'Aosta che vuol ribadire il ruolo centrale delle Istituzioni nella lotta all'esclusione sociale e alla discriminazione». Aniello Pisanti, direttore ad interim dell'Ispettorato del lavoro, sottolinea che «l'attività principale dei nostri Uffici è senza dubbio quella ispettiva, tuttavia non ci occupiamo soltanto di sanzionare e reprimere le irregolarità che vengono riscontrate. Il nostro ruolo…"/>
  </head>
  <body>
    <article>
      <h1>Firmato ad Aosta un accordo per le pari opportunità sui luoghi di lavoro</h1>
      <address>
        <time datetime="2019-11-19T14:30:00+00:00">19 Nov 2019, 14:30</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <figure>
        <img src="https://www.aostaoggi.it/images/D-F/firma-protocollopariopportunitax350.jpg"/>
      </figure>
      <p>AOSTA. Promuovere la parità e contrastare le discriminazioni di genere: con questi obiettivi oggi a Palazzo regionale l'Ispettorato territoriale del lavoro di Aosta e la consigliera di parità hanno firmato un protocollo d'intesa che rafforzerà lo scambio di esperienze e di buone prassi in tema di pari opportunità.</p>
      <p>La consigliera di parità Laura Ottolenghi spiega: «la collaborazione sancita con la firma di questo Protocollo intende promuovere la legalità, il benessere lavorativo e il contrasto alle discriminazioni di genere. Questo si inserisce nell'ambito della Campagna antiviolenza promossa dalla Regione autonoma Valle d'Aosta che vuol ribadire il ruolo centrale delle Istituzioni nella lotta all'esclusione sociale e alla discriminazione».</p>
      <p>Aniello Pisanti, direttore ad interim dell'Ispettorato del lavoro, sottolinea che «l'attività principale dei nostri Uffici è senza dubbio quella ispettiva, tuttavia non ci occupiamo soltanto di sanzionare e reprimere le irregolarità che vengono riscontrate. Il nostro ruolo è anche quello di informare lavoratori e datori di lavoro delle regole sulla corretta gestione dei rapporti di lavoro, nonché, come è il caso di questo Protocollo, dei principi posti a tutela della parità di genere».</p>
      <p>Presente alla firma l'assessore regionale alle politiche del lavoro e inclusione sociale, Luigi Bertschy, il quale esprime l'auspicio che «attraverso un'attività di rete continua col territorio si possano creare condizioni migliori per ogni persona e per ogni ambiente di lavoro. La sottoscrizione del Protocollo vuole dunque essere occasione di nuovo impulso per implementare azioni di contratto alle discriminazioni di genere nei luoghi di lavoro».</p>
      <p> </p>
      <p> </p>
      <p> </p>
      <p>
        <i>redazione</i>
      </p>
      <p> </p>
      <p> </p>
      <p> </p>
      <p> </p>
    </article>
  </body>
</html>