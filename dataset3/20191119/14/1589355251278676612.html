<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto/audi-s8-dokaze-vysprintovat-na-stovku-za-menej-ako-4-sekundy.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T14:00:00+00:00"/>
    <meta property="og:title" content="Audi S8 dokáže vyšprintovať na stovku za menej ako 4 sekundy"/>
    <meta property="og:description" content="Veľký luxusný sedan nedostatkom výkonu netrpí"/>
  </head>
  <body>
    <article>
      <h1>Audi S8 dokáže vyšprintovať na stovku za menej ako 4 sekundy</h1>
      <address><time datetime="2019-11-19T14:00:00+00:00">19 Nov 2019, 14:00</time> by <a rel="author">jmr</a></address>
      <p>
        <b>Audi má v ponuke modelu A8, popri štandardných verziách, aj alternatívu s označením S8. Už od predstavenia A8 ako samostatného nového modelu je takto označovaná najvýkonnejšia možnosť v ponuke.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/19/audi-s8-stado-ma-571-koni.jpg"/>
          <figcaption>
            <cite>Zdroj: Audi</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/19/audi-s8-pod-kapotou-je-stale-benzinovy-osemvalec.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/audi-s8-ma-pribudnut-aj-vykonnejsia-verzia.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/audi-s8-s8-stoji-na-vrchole-ponuky-modelu-a8.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/audi-s8-aj-vnutorne-zmeny-su-nenapadne.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/audi-s8-na-stovke-je-za-necele-4-sekundy-v-uplnom-komforte.jpg"/>
        </figure>
      </slideshow>
      <p>Najnovšia generácia nič nenecháva na náhodu a ponúka tie správne ingrediencie. Po tom, čo sa S6, S5 a S4 rozbehli na naftovú dráhu je príjemným prekvapením, že najväčší sedan v portfóliu značky ostáva benzínový. A má osem valcov.</p>
      <p>Jemné športové náznaky zvonka sú nenápadným poznávacím znamením. Aj napriek nim však Audi S8 vyzerá elegantne. Zmenený je predný nárazník, kolesá a trochu sa retuše dotkli aj zadného nárazníka. O interiéri sa dá povedať to isté, je trochu iný, ale stále zachováva komfort a eleganciu, ktorá ku veľkému sedanu patrí.</p>
      <p>Osemvalec s dvojicou túrb a mild-hybridnou technológiou ponúka výkon 420 kW (571 k). Krútiaci moment vrcholí hodnotou 800 Nm. Kombinovaná spotreba je na úrovni 11,4-11,3 litra podľa meracieho cyklu WLTP.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/audi-s8-pod-kapotou-je-stale-benzinovy-osemvalec.jpg"/>
        <figcaption>Audi S8 - pod kapotou je stále benzínový osemvalec<cite>Zdroj: Audi</cite></figcaption>
      </figure>
      <p>Maximálnu rýchlosť Audi tradične obmedzuje na 250 kilometrov za hodinu, ale zrýchlenie obmedzovať nebude. Na stovke je veľký sedan za 3,8 sekundy. Aby bol zážitok zo zrýchlenia ešte väčší, tak mu asistuje výfukový systém s automaticky aktivovanými klapkami.</p>
      <p>Samotný mild-hybrid systém pracuje s napätím 48V. Používa štartér kombinovaný s generátorom  a Li-Ion batérie. Oproti verzii bez takéhoto systému dokáže ušetriť až 0,8 litra benzínu na sto kilometrov. Relatívne nízku spotrebu majú na svedomí aj systémy vypínania valcov.</p>
      <p>Šepká sa, že je potenciál ešte výkonnejšej verzie S8 Plus, ktorá by mala mať okolo 442 kW (600 k).</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/audi-s8-aj-vnutorne-zmeny-su-nenapadne.jpg"/>
        <figcaption>Audi S8 - aj vnútorné zmeny sú nenápadné<cite>Zdroj: Audi</cite></figcaption>
      </figure>
    </article>
  </body>
</html>