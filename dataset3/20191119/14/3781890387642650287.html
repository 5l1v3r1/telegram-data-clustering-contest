<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742538"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T14:19:00+00:00"/>
    <meta property="og:title" content="สั่งย้ายทั้งคู่'หมอ'วีนแตก'พยาบาล' เซ่นปมแย่งห้องผ่าตัด"/>
    <meta property="og:description" content="สสจ.อำนาจเจิรญ สั่งย้ายด่วน หมอ – พยาบาล เซ่นปมแย่งห้องผ่าตัดโรงพยาบาลจังหวัด พร้อมตั้งสอบข้อเท็จจริง 1 สัปดาห์ - วินัย อีก 1 เดือน"/>
  </head>
  <body>
    <article>
      <h1>สั่งย้ายทั้งคู่'หมอ'วีนแตก'พยาบาล' เซ่นปมแย่งห้องผ่าตัด</h1>
      <address>
        <time datetime="2019-11-19T14:19:00+00:00">19 Nov 2019, 14:19</time>
      </address>
      <p>
        <b>สสจ.อำนาจเจิรญ สั่งย้ายด่วน หมอ – พยาบาล เซ่นปมแย่งห้องผ่าตัดโรงพยาบาลจังหวัด พร้อมตั้งสอบข้อเท็จจริง 1 สัปดาห์ - วินัย อีก 1 เดือน</b>
      </p>
      <p>เมื่อวันที่ 19 พ.ย. นพ.ประภาส วีระพล นายแพทย์สาธารณสุขจังหวัดอำนาจเจริญ เปิดเผยถึง กรณีโลกออนไลน์แชร์คลิปเจ้าหน้าที่ห้องผ่าตัด มีปากเสียงทะเลาะวิวาทกับหมอ กันอย่างรุนแรง เพราะแย่งใช้ห้องผ่าตัด เหตุเกิดเมื่อวันที่ 13 พ.ย.ที่ผ่านมา จนเป็นที่วิพากษ์วิจารณ์กันไปต่างๆนานา ว่า เรื่องนี้ได้มีการตั้งคณะกรรมการสอบข้อเท็จจริงให้แล้วเสร็จภายใน 1 สัปดาห์ พร้อมตั้งคณะกรรมการสอบทางวินัยให้แล้วเสร็จภายใน 1 เดือน กับผู้ที่เกี่ยวข้องในเหตุการณ์ ทั้งสูตินรีแพทย์เจ้าของเคสที่ถูกแทรกคิว และสูตินรีแพทย์ที่แทรกคิวผ่าตัด รวมถึงพยาบาลที่ถูกกระทำ เพื่อให้ความเป็นธรรมกับทั้ง 2 ฝ่าย ยืนยันว่าปกติทุกโรงพยาบาลมีระเบียบการใช้ห้องผ่าตัดอยู่แล้ว แต่ปัญหาที่เกิดขึ้น มาจากการไม่ปฏิบัติตามกฎ<br/>      </p>
      <figure>
        <img src="https://www.dailynews.co.th/admin/upload/20191119/news_otrGLazJAZ211046_533.jpg?v=201911200610?v=4021"/>
      </figure>
      <p>นพ.ประภาส กล่าวต่อว่า ทั้งนี้ทราบว่าห้องผ่าตัดคลอดปกติ คือห้องผ่าตัด 5 สำหรับแผนกสูติ และห้องผ่าตัดฉุกเฉิน 7 ที่ทุกแผนกสามารถใช้ร่วมกันได้ แต่ที่เกิดขึ้นเพราะไม่มีการสื่อสาร ทำความเข้าใจกัน และนำเคสอื่นมาแทรกในห้องที่วางไว้สำหรับเหตุฉุกเฉิน เมื่อแทรกมาเข้าย่อมเกิดความไม่พอใจ อย่างไรก็ได้มีการย้ายผู้เกี่ยวข้อง โดยให้พยาบาลที่ถูกกระทำย้ายจากห้องผ่าตัดมาอยู่แผนกผู้ป่วยนอก ส่วนหมอสูติที่ทะเลาะและมีปากเสียงให้มาอยู่ที่ สำนักงานสาธารณสุขจังหวัด เพื่อให้เกิดความโปร่งใสในการตรวจสอบข้อเท็จจริงต่อไป.</p>
      <figure>
        <img src="https://www.dailynews.co.th/admin/upload/20191119/news_NwqEIhOHRD211047_533.jpg?v=201911200610?v=1786"/>
      </figure>
      <p> </p>
    </article>
  </body>
</html>