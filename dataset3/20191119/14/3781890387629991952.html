<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742537"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T14:05:00+00:00"/>
    <meta property="og:title" content="อนค.โพสต์ปลุกแฟนคลับบุกศาลรธน.ให้กำลังใจ&quot;ธนาธร&quot;"/>
    <meta property="og:description" content="อนาคตใหม่ โพสต์เรียกแฟนคลับให้กำลังใจ “ธนาธร” นัดหมายบ่ายโมงพรุ่งนี้ที่ศาล รธน. โฆษกพรรค โวมั่นใจ'บริสุทธิ์'"/>
  </head>
  <body>
    <article>
      <h1>อนค.โพสต์ปลุกแฟนคลับบุกศาลรธน.ให้กำลังใจ"ธนาธร"</h1>
      <address>
        <time datetime="2019-11-19T14:05:00+00:00">19 Nov 2019, 14:05</time>
      </address>
      <p>
        <b>อนาคตใหม่ โพสต์เรียกแฟนคลับให้กำลังใจ “ธนาธร” นัดหมายบ่ายโมงพรุ่งนี้ที่ศาล รธน. โฆษกพรรค โวมั่นใจ"บริสุทธิ์"</b>
      </p>
      <p>เมื่อวันที่ 19 พ.ย. พรรคอนาคตใหม่ ได้มีการส่งข้อความผ่านทางโทรศัพท์มือถือไปยังสมาชิกพรรค โดยระบุว่า ขอเชิญทุกคนร่วมแสดงพลังและให้กำลังใจ ธนาธร หัวหน้าพรรค ที่จะไปรับฟังคำวินิจฉัยของศาลรัฐธรรมนูญ คดีวีลัควันพรุ่งนี้ 20 พ.ย.เวลา 13.00 น.เป็นต้นไป ที่ศาลรัฐธรรมนูญ ศูนย์ราชการ แจ้งวัฒนะ อาคาร A ขณะที่นายเท่าพิภพ ลิ้มจิตรกร ส.ส.กทม.พรรคอนาคตใหม่ทวิตข้อความพร้อมภาพระบุว่า ขอให้ใครที่ว่างขอให้ไปร่วมให้กำลังใจ#ธนาธร ในวันพรุ่งนี้ด้วยครับ #อนาคตใหม่<br/><br/>ด้านน.ส.พรรณิการ์ วานิช โฆษกพรรคอนาคตใหม่ ให้สัมภาษณ์ว่า ในช่วงเช้าพรรคอนาคตใหม่ติดประชุมกรรมาธิการฯ กัน ทั้งนายปิยบุตร แสงกนกกุล เลขาธิการพรรคอนาคตใหม่ รวมทั้งตนด้วย ซึ่งมีวาระสำคัญชี้แจงกรณีการเสียชีวิตของนายอับดุลเลาะ อีซอมูซอ เพราะฉะนั้นส.ส.ทั้งหมดจะติดภารกิจอยุ่ที่สภา เราได้รับเลือกตั้งมา จึงต้องทำหน้าที่ของส.ส. เสียก่อน ส่วนประชาชนทั่วไปเราไม่ได้เรียกร้องอะไรเป็นพิเศษ แต่เข้าใจว่าน่าจะมีประชาชนที่อยากไปให้กำลังใจนายธนาธร ที่ศาลรัฐธรรมนูญพอสมควรเหมือนกัน<br/><br/>“โดยทางพรรคอนาคตใหม่ไม่จำเป็นต้องมีการไปให้กำลังใจอะไรเป็นพิเศษ เพราะทุกคนมั่นใจอยู่แล้วว่า เรื่องนี้เรามั่นใจในความบริสุทธิ์ของนายธนาธร ส่วนทิศทางของพรรคไม่ว่าผลคำตัดสินจะเป็นบวกหรือลบ ทางพรรคอนาคตใหม่จะมีแถลงหลังจากฟังคำตัดสินอยู่แล้ว เพียงแต่ว่าจะแถลงไปในทิศทางไหนคงขึ้นอยู่กับคำตัดสิน” น.ส.พรรณิการ์ กล่าว</p>
    </article>
  </body>
</html>