<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818556/%D8%A8%D8%B1%D8%B1%D8%B3%DB%8C-%D9%BE%D8%B1%D9%88%DA%98%D9%87-%DA%AF%D8%B1%D8%AF%D8%B4%DA%AF%D8%B1%DB%8C-%D8%A2%DB%8C%D9%84%D9%86%D8%AF-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%A7%D8%B5%D9%84-%D9%86%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T14:57:42+00:00"/>
    <meta property="og:title" content="بررسی پروژه گردشگری آیلند در کمیسیون اصل نود"/>
    <meta property="og:description" content="سخنگوی کمیسیون اصل نود مجلس از بررسی پروژه گردشگری آیلند در جلسه امروز کمیسیون اصل نود خبر داد."/>
  </head>
  <body>
    <article>
      <h1>بررسی پروژه گردشگری آیلند در کمیسیون اصل نود</h1>
      <address><time datetime="2019-11-19T14:57:42+00:00">19 Nov 2019, 14:57</time> by <a rel="author">الهه حمیدی کیا</a></address>
      <p>سخنگوی کمیسیون اصل نود مجلس از بررسی پروژه گردشگری آیلند در جلسه امروز کمیسیون اصل نود خبر داد.</p>
      <p>بهرام پارسایی در گفت‌وگو با ایسنا، اظهار کرد: در جلسه عصر امروز(سه‌شنبه) کمیسیون اصل نود که با حضور استاندار مرکزی و مدیران استانی و رییس ستاد مبارزه با مفاسد اقتصادی برگزار شد سرمایه گذاری در پروژه گردشگری آیلند در استان مرکزی مورد بررسی قرار گرفت.</p>
      <p>وی افزود: یکسری تخلفات در مورد این پروژه گزارش شده بود و بر همین اساس ما جلسه تشکیل دادیم، از نهادهای ذی‌ربط استعلام کردیم و بازدید میدانی از این پروژه داشتیم.</p>
      <p>پارسایی با اشاره به حجم بالای سرمایه‌گذاری در این پروژه و ظرفیت آن برای ایجاد ۲۹ هزار و ۷۰۰ شغل، یادآور شد: آی‌لند یک شهرک گردشگری است و بزرگترین مجموعه گردشگری کشور خواهد بود و یکی از امتیازات آن این است که فاصله کوتاهی تا تهران دارد و از منابع دولتی هم در آن استفاده نشده است.</p>
      <p>سخنگوی کمیسیون اصل نود مجلس با بیان اینکه سرمایه‌گذارن آی‌لند، اهلیت و سابقه خوب سرمایه گذاری  در داخل و خارج دارند، اضافه کرد: تاکنون ۴۰۰۰ میلیارد تومان در این پروژه سرمایه گذاری شده و یکی از سهامداران آن هم بانک گردشگری است.</p>
      <p>وی ادامه داد: یکی از دغدغه‌ها در این زمینه تامین آب بود که نماینده وزارت نیرو گفت مشکلی برای تامین آب خدماتی این مجموعه نیست. یکی از مباحث دیگر این است که چند مجوز منطقه ویژه گردشگری و منطقه ویژه اقتصادی در این پروژه داده شده و به نوعی موازی کاری شده است. همچنین گفته می‌شود که سرمایه‌گذاران حق پیش فروش نداشتند درحالی‌که کمتر از ۵۰ واحد آن فروخته شده که آن هم آماده بودند که با نرخ روز آن را برگردانند.</p>
      <p>پارسایی با اشاره به تاکید همه نهادهای مربوطه مبنی بر عدم توقف این پروژه، یادآور شد: با توجه به بحران اشتغال در کشور، کمیته‌ای متشکل از وزارت‌خانه‌های مرتبط میراث فرهنگی، راه، نیرو، سرمایه‌گذار، نماینده نهادهای نظارتی و نماینده کارگروه مبارزه با مفاسد اقتصادی به پیشنهاد کمیسیون اصل نود تشکیل شد تا بتواند دغدغه نهادهای نظارتی را برطرف کند و این پروژه به بهره‌برداری برسد و در جذب گردشگر موثر واقع شود.</p>
      <p>انتهای پیام</p>
    </article>
  </body>
</html>