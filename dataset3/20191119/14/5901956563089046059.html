<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/pijan-se-je-z-avtom-spravil-nad-obcana-in-policista-251766"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T14:20:00+00:00"/>
    <meta property="og:title" content="Pijan se je z avtom spravil nad občana in policista"/>
    <meta property="og:description" content="V ponedeljek okoli 19. ure so bili policisti v Trebnjem obveščeni o prometni nesreči v kraju Puščava, kjer naj bi voznik osebnega avtomobila mercedes izgubil nadzor nad vozilom, trčil v ogledalo..."/>
  </head>
  <body>
    <article>
      <h1>Pijan se je z avtom spravil nad občana in policista</h1>
      <h2>Pri 23-letnem vozniku so ugotovili, da je bil pod vplivom alkohola, mogoče tudi drog. Povzročil je dve nesreči in poškodoval policista.</h2>
      <address><time datetime="2019-11-19T14:20:00+00:00">19 Nov 2019, 14:20</time> by <a rel="author">T. K.</a></address>
      <p>V ponedeljek okoli 19. ure so bili policisti v Trebnjem obveščeni o prometni nesreči v kraju Puščava, kjer naj bi voznik osebnega avtomobila mercedes izgubil nadzor nad vozilom, trčil v ogledalo ob cesti, zapeljal na travnik in nadaljeval vožnjo.<br/><br/>Policista sta takoj odšla na kraj, kjer sta opravila ogled in zbirala obvestila od občana. V tem času se je povzročitelj nesreče z avtomobilom vrnil na kraj in zapeljal proti občanu, ki mu je uspelo odskočiti, in trčil v drug avtomobil. Po trčenju je storilec nadaljeval vožnjo, vozilo obrnil in ponovno zapeljal proti občanu in policistu.<br/><br/>Policista sta poskušala nevarnemu vozniku, ki ni upošteval njunih ukazov, preprečiti nadaljnjo vožnjo in ogrožanje, takrat pa je ponovno speljal in policista lažje poškodoval. Z uporabo prisilnih sredstev sta nevarnega 23-letnega voznika obvladala in mu odvzela prostost.<br/><br/>Ugotovljeno je bilo, da je imel v litru izdihanega zraka 0,54 miligrama alkohola, v avtomobilu pa vrečko s posušenimi rastlinskimi delci, za katere obstaja sum, da gre za prepovedano konopljo.<br/><br/>V nadaljevanju so policisti ugotovili, da je voznik, preden se je vrnil na kraj, povzročil še eno prometno nesrečo, in sicer v naselju Marof, kjer se je zaletel v stanovanjski objekt ter v stanovanju razbijal inventar in povzročil škodo.<br/><br/>Osumljenca so odpeljali v prostore za pridržanje in nadaljujejo ugotavljanje vseh okoliščin. Po zaključeni preiskavi ga bodo kazensko ovadili.<br/><br/><b>Preberite še:</b><br/><a href="https://www.slovenskenovice.si/kronika/doma/clanek/foto-strasne-posledice-nesrece-trije-v-bolnisnico-249730">FOTO: Strašne posledice nesreče: trije v bolnišnico</a><br/><a href="https://www.slovenskenovice.si/kronika/doma/clanek/sirene-odmevale-na-dolenjki-trcilo-vec-tovornjakov-in-avtomobilov-249727">Sirene odmevale na dolenjki, trčilo več tovornjakov in avtomobilov</a></p>
    </article>
  </body>
</html>