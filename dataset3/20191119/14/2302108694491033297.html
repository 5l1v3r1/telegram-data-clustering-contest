<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/patronul-localului-beirut-unde-au-ars-de-vii-trei-tinere-dansatoare-din-constanta-a-fost-condamnat-definitiv-la-8-ani-de-inchisoare-familiile-vor-primi-in-total-despagubiri-de-1.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T14:38:12+00:00"/>
    <meta property="og:title" content="Patronul localului ”Beirut”, unde au ars de vii trei tinere dansatoare din Constanța, a fost condamnat definitiv la 8 ani de închisoare. Familiile vor primi, în total, despăgubiri de 1 milion de euro"/>
    <meta property="og:description" content="George Karam, patronul localului constănțean ”Beirut”, unde au ars de vii trei tinere dansatoare într-un incendiu violent izbucnit în aprilie 2014, a fost"/>
  </head>
  <body>
    <article>
      <h1> Patronul localului ”Beirut”, unde au ars de vii trei tinere dansatoare din Constanța, a fost condamnat definitiv la 8 ani de închisoare. Familiile vor primi, în total, despăgubiri de 1 milion de euro </h1>
      <address><time datetime="2019-11-19T14:38:12+00:00">19 Nov 2019, 14:38</time> by <a rel="author">Andreea Pavel</a></address>
      <p>George Karam, patronul localului constănțean ”Beirut”, unde au ars de vii trei tinere dansatoare într-un incendiu violent izbucnit în aprilie 2014, a fost condamnat la 8 ani și o lună de închisoare.</p>
      <p>Familiile fetelor au fost despăgubite, în total, cu suma de 1 milion de euro. Decizia este definitivă și a fost luată luni de Valentina Boboc și Marius Ungureanu, judecători ai Curții de Apel Constanța.</p>
      <p>În primă instanță, Judecătoria Constanța îl condamnase pe patronul localului la 10 ani de închisoare și ceruse despăgubiri totale de aproape 7 milioane de euro.</p>
      <p>
        <b>Context</b>
      </p>
      <p>În 5 aprilie 2014, localul ”Beirut” din Constanța ardea din temelii și trei tinere dansatoare mureau arse de vii în mansarda clădirii. Tragedia, provocată de o instalație de gaz care funcționa fără autorizație, avea să scoată la iveală mai multe elemente comune tulburătoare cu episodul Colectiv, incendiul devastator care urma să izbucnească doar un an și jumătate mai târziu.</p>
      <p>În cazul ”Beirut”, cele trei fete au rămas captive în mansardă în momentul izbucnirii incendiului pentru că sistemul de închidere al ușii era vechi și se blocase. Fetele nu au avut nicio șansă să se salveze și au murit carbonizate.</p>
      <p>Au fost singurele care și-au pierdut viața în timpul incendiului, toate celelalte persoane reușind să se salveze. Tinerele își schimbau hainele pentru a începe programul de dans pe care îl desfășurau în local și lucrau fără forme legale pentru a-și putea continua studiile.</p>
      <p>
        <i>sursa foto: Info Sud-Est</i>
      </p>
    </article>
  </body>
</html>