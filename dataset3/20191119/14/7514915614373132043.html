<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35240-n-venckiene-is-kauno-tardymo-izoliatoriaus-isejo-i-laisve"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:48:17+00:00"/>
    <meta property="og:title" content="N. Venckienė iš Kauno tardymo izoliatoriaus išėjo į laisvę"/>
    <meta property="og:description" content="Buvusi teisėja ir parlamentarė Neringa Venckienė iš Kauno tardymo izoliatoriaus antradienį išėjo į laisvę."/>
  </head>
  <body>
    <article>
      <h1>N. Venckienė iš Kauno tardymo izoliatoriaus išėjo į laisvę</h1>
      <address>
        <time datetime="2019-11-19T14:48:17+00:00">19 Nov 2019, 14:48</time>
      </address>
      <figure>
        <img src="http://budas.lt/images/lapkritis/laisvee.jpg"/>
      </figure>
      <p>Buvusi teisėja ir parlamentarė Neringa Venckienė iš Kauno tardymo izoliatoriaus antradienį išėjo į laisvę.</p>
      <p>Ji žurnalistams sakė besijaučianti gerai, tačiau į daugiau klausimų neatsakė.</p>
      <p>N. Venckienės pasitikti atvyko mama Laimutė Kedienė, teta Audronė Skučienė.</p>
      <p>Vilniaus apygardos teismas antradienį patenkino beveik dvejus metus JAV kalėjusios ir į Lietuvą praėjusią savaitę pargabentos N. Venckienės advokatės prašymą paleisti ginamąją už 10 tūkst. eurų užstatą ir panaikino anksčiau skirtą dviejų mėnesių suėmimą. N. Venckienei taip pat bus uždėta apykojė, paimti dokumentai.</p>
      <p>Buvusi teisėja ir parlamentarė N. Venckienė į Lietuvą iš JAV pargabenta lapkričio 6 dieną. Jai pareikšti įtarimai dėl teismo sprendimo nevykdymo, pasipriešinimo policijos pareigūnui, trukdymo antstoliui ir sudavimo į veidą Laimutei Stankūnaitei.</p>
      <p>N. Venckienė įtarimus neigia ir vadina juos politiškai motyvuotais.</p>
      <p>Ji iš Lietuvos į JAV išvyko 2013 metais. Tais metais Seimas panaikino jos teisinę neliečiamybę.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>