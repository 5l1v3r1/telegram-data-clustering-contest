<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3360747/priznanje-novinarka-espresa-dobitnica-nagrade-za-izvestavanje-o-problemima-tolerancije"/>
    <meta property="og:site_name" content="kurir.rs"/>
    <meta property="article:published_time" content="2019-11-19T14:05:00+00:00"/>
    <meta property="og:title" content="PRIZNANJE: Novinarka Espresa dobitnica nagrade za izveštavanje o problemima tolerancije"/>
    <meta property="og:description" content="Novinarka se bavila temom diskriminacije nad starim licima"/>
  </head>
  <body>
    <article>
      <h6 class="kicker">MEĐUNARODNI DAN TOLERANCIJE</h6>
      <h1>PRIZNANJE: Novinarka Espresa dobitnica nagrade za izveštavanje o problemima tolerancije</h1>
      <address>
        <time datetime="2019-11-19T14:05:00+00:00">19 Nov 2019, 14:05</time>
      </address>
      <p>
        <b>Novinarka se bavila temom diskriminacije nad starim licima</b>
      </p>
      <p>Na godišnjoj konferenciji poverenika za zaštitu ravnopravnosti povodom Međunarodnog dana tolerancije, dodeljene su nagrade novinarima za izveštavanje o problemima koji se odnose na toleranciju.</p>
      <p>Nagrade su dobili novinarka Espresa Suzana Trajković, novinarka FoNeta Bojana Milovanović, novinari Vugla Jovana Netković i Milica Batričević i novinarka Danasa Jelena Diković.</p>
      <p>Nagrade su dodeljene i novinaru televizije Prva Bratislavu Iliću, novinaru TV Forum iz Prijepolja Aleksandru Miniću, novinarki RTS Biljani Jovičić, novinaru Vugla Aljoši Mudrom.</p>
      <p>Novinarka Espresa inače bavila se temom diskriminacije nad starim licima, i to ženom koja je diskriminisana zato što se stara i sama.</p>
      <p>Veronika Trbović, supruga pokojnog Branka Trbovića, kuvara i degustatora hrane koju je jeo Josip Broz Tito danas ima 83. godine. Živela je lep život, ni ne slutivši šta je u starosti čeka. Preminuo joj je suprug, a ubrzo za njim i ćerka.</p>
      <p>Godine, a već je u onim poznijim, njoj ne mogu ništa. Dostojanstvo nije izgubila, a ponosno i uzdignute glave govorila nam je o tome kako su baš to pokušali da joj oduzmu. Naime, protiv Centra za socijalni rad – odeljenje Savski venac pokrenut je postupak jer ovoj ženi ne dozvoljavaju da uđe u njen stan. Nadležni rade na tome da joj se oduzme poslovna sposobnost, i dodeli joj se trajni staratelj kako bi s njenom imovinom mogli da rukovode.</p>
      <p>Ovim slučajem otvorena je Pandorina kutija, i samo je delić onoga što se dešava u pojedinim institucijama, a često su meta upravo nemoćni.</p>
      <p>Što se Međunarodnog dana tolerancije tiče, poverenica za zaštitu ravnopravnost Brankica Janković je na konferenciji ocenila da je mnogo toga urađeno za 10 godina od usvajanja Zakona o zabrani diskriminacije, ali da je na tom polju ostalo mnogo posla.</p>
      <figure>
        <img src="https://www.kurir.rs/data/images/2019/11/19/13/2057355_642975-brankicajankovic01betamilanobradovic-ff_ff.jpg?ver=1574167924"/>
        <figcaption>
          <cite>foto: Beta/Milan Obradović</cite>
        </figcaption>
      </figure>
      <p>Ona je istakla da su i dalje potrebni personalni asistenti, socijalne usluge podrške u lokalnoj zajednici, da i dalje ima arhitektonskih i informacionih barijera, da su Romi i Romkinje i dalje ugroženi, da je prisutno nasilje, kao i etiketiranje ljudi zbog političke, sindikalne i druge pripadnosti.</p>
      <p>Kao posebno zabrinjavajuće, Janković je navela pretnje novinarima i njihovo nipodaštavanje i ometanje da profesionalno obavljaju posao, istakavši da slobodnog društva nema bez slobodnih medija.</p>
      <p>Ona je istakla da je ravnopravnost temelj svakog demokratskog društva.</p>
      <p>Šef misije OEBS Andrea Oricio rekao je da tolerancija znači poštovanje i prihvatanje različitosti drugih kultura.</p>
      <p>On je naveo da je važno promovisati medijske slobode i etičko postupanje u novinarstvu i dodao da mediji imaju klučnu ulogu u borbi protiv netolerancije, jer pomažu da se oblikuju javni stavovi.</p>
      <p>Oricio je istakao značaj bezbednosti novinara, kako bi oni profesionalno izveštavali, te da ih treba zaštiti od progona, kao i uspostavljanje novih mehanizama za zaštitu.</p>
      <p>Predsednica skupštinskog Odbora za ljudska i manjinska prava i ravnopravnost polova Jasmina Karanac rekla je da poštovanje različitost cilj kome se mora težiti u izgradnji modernog, slobodnog, tolerantnog demokratskog društva.</p>
      <p>Ona je rekla da se društvo mora boriti protiv diskriminacije, jer ona može da dovede do nasilja.</p>
      <p>Kurir.rs / Espreso.rs</p>
      <p>Foto: Filip Plavčić</p>
    </article>
  </body>
</html>