<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/ukrayina-posylyt-vzayemodiyu-z-krayinamy-vyshegradskoyi-chetvirky-pidsumky-zustrichi-z-prem-yerom-chehiyi/"/>
    <meta property="og:site_name" content="Рубрика"/>
    <meta property="article:published_time" content="2019-11-19T14:16:59+00:00"/>
    <meta property="og:title" content="Україна посилить взаємодію з країнами &quot;Вишеградської четвірки&quot;: підсумки зустрічі з прем'єром Чехії"/>
    <meta property="og:description" content="Україна посилить взаємодію з Вишеградською групою, до якої входять Польща, Чехія, Угорщина та Словаччина. Про це під час зустрічі у Києві домовилися Президент України Володимир Зеленський та Прем’єр-міністр Чеської Республіки Андрей Бабіш. “У рамках головування Чехії у “Вишеградській четвірці” ми домовилися посилити взаємодію між Україною та цією групою. Впевнений, що досвід інтеграції цих держав до […]"/>
  </head>
  <body>
    <article>
      <h1>Україна посилить взаємодію з країнами "Вишеградської четвірки": підсумки зустрічі з прем'єром Чехії</h1>
      <address><time datetime="2019-11-19T14:16:59+00:00">19 Nov 2019, 14:16</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Zelenskyj-zustrich-860x580.jpeg"/>
      </figure>
      <p>Фото: Офіс Президента<br/><b><b>Україна посилить взаємодію з Вишеградською групою, до якої входять Польща, Чехія, Угорщина та Словаччина.</b></b></p>
      <p>Про це під час зустрічі у Києві <a href="https://www.president.gov.ua/news/ukrayina-posilit-vzayemodiyu-z-krayinami-vishegradskoyi-chet-58409">домовилися</a> Президент України Володимир Зеленський та Прем’єр-міністр Чеської Республіки Андрей Бабіш.</p>
      <p>“У рамках головування Чехії у “Вишеградській четвірці” ми домовилися посилити взаємодію між Україною та цією групою. Впевнений, що досвід інтеграції цих держав до ЄС буде для нас дуже корисним”, – заявив Володимир Зеленський на прес-конференції.</p>
      <p>Глава держави зазначив, що наразі Україна та Чехія відновлюють політичний діалог на найвищому та міжурядовому рівнях.</p>
      <figure>
        <img src="https://www.president.gov.ua/storage/j-image-storage/14/45/01/53d7a223dec271a7b4df43ad6288d705_1574161480_extra_large.jpeg"/>
      </figure>
      <p>“З 2008 року це перший приїзд на такому рівні пана Прем’єр-міністра Чехії. Коли ми говоримо про рестарт – це бажання зустрічатися та домовлятися. Цей приїзд і наша зустріч уже говорять про те, що ми виходимо на новий рівень відносин між нашими країнами”, – наголосив він.</p>
      <p>Зі свого боку Прем’єр-міністр Чехії Андрей Бабіш запросив Володимира Зеленського відвідати зустріч “Вишеградської четвірки” у Празі.</p>
      <p>“Ми говорили з паном Президентом, що В4 має свою вагу, свій голос у межах Євросоюзу. Ми активні. І ми будемо дуже вдячні, якщо пан Президент відвідає нас у Празі, коли ми головуватимемо у В4”, – сказав він.</p>
      <p>Андрей Бабіш висловив сподівання на результативність очікуваної зустрічі в Нормандському форматі.</p>
      <p>Раніше <a href="https://rubryka.com/2019/11/19/pytannya-vijny-na-donbasi-mayemo-vyrishyty-lyshe-dyplomatychnym-shlyahom-zelenskyj/">Зеленський заявляв, що питання війни на Донбасі маємо вирішити лише дипломатичним шляхом.</a></p>
    </article>
  </body>
</html>