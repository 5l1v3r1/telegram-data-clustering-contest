<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35246-keliant-atlieku-priemimo-savartynuose-ikainius-kaunieciams-augs-siuksliu-isvezimo-kainos"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:53:36+00:00"/>
    <meta property="og:title" content="Keliant atliekų priėmimo sąvartynuose įkainius, kauniečiams augs šiukšlių išvežimo kainos"/>
    <meta property="og:description" content="Kauno savivaldybės tarybai antradienį nusprendus pritarti atliekų priėmimo ir apdorojimo Kauno regioniniuose sąvartynuose įkainių padidinimui, kitais metais miesto gyventojams turėtų augti šiukšlių išvežimo kainos."/>
  </head>
  <body>
    <article>
      <h1>Keliant atliekų priėmimo sąvartynuose įkainius, kauniečiams augs šiukšlių išvežimo kainos</h1>
      <address><time datetime="2019-11-19T14:53:36+00:00">19 Nov 2019, 14:53</time> by <a rel="author">Austėja Masiokaitė-Liubinienė</a></address>
      <figure>
        <img src="http://budas.lt/images/lapkritis/siuksliu.jpg"/>
      </figure>
      <p>Kauno savivaldybės tarybai antradienį nusprendus pritarti atliekų priėmimo ir apdorojimo Kauno regioniniuose sąvartynuose įkainių padidinimui, kitais metais miesto gyventojams turėtų augti šiukšlių išvežimo kainos.</p>
      <p>„Drastiško kainų kilimo nebus, planuojame apie 15–16 procentų didėjimą“, – Kauno tarybos posėdyje sakė Aplinkos apsaugos skyriaus vedėja Radeta Savickienė.</p>
      <p>Pasak jos, gyventojams nuo kitų metų numatytos didesnės šiukšlių išvežimo kainos bus pateiktos svarstyti kitame tarybos posėdyje. Į šią kainą bus įskaičiuotas tiek padidėjęs sąvartyno mokestis, tiek įkainiai šiukšles deginant.</p>
      <p>Šiuo tarybos sprendimu pritarta Kauno regiono atliekų tvarkymo centro sprendimui nustatyti 73,6 eurų be PVM mokestį už komunalinių atliekų toną – iki šiol jos vidutiniškai kainuoja 41,5 eurų. Ne komunalinių atliekų priėmimo kainas numatoma nustatyti 80 eurų už toną neturinčių asbesto (šiuo metu – 70 eurų) ir 100 eurų – už turinčių (dabar – 79 eurai).</p>
      <p>Šie mokesčiai bus taikomi nuo 2020 metų kovo 1 dienos, tačiau gyventojams kainos turėtų kilti jau nuo sausio 1 dienos.</p>
      <p>Pasak R. Savickienės, kainas būtina kelti, nes nuo sausio 1 dienos ženkliai kyla Vyriausybės nustatytas mokestis už atliekų šalinimą sąvartyne: nuo 5 eurų iki 27,5 euro už toną.</p>
      <p>„Kitas dalykas – pagal atliekų tvarkymo įstatymą ir visas Europos direktyvas, atliekas privalome tvarkyti laikydamiesi hierarchijos: vengimas, (...) tada perdirbimas, trečias – deginimas ir tik pats paskutinis – vežimas į sąvartyną“, – žurnalistams po posėdžio sakė R. Savickienė.</p>
      <p>Ji priminė, kad pagal Europos Sąjungos direktyvas, iki 2030 metų Lietuvoje sąvartynų turėtų nelikti.</p>
      <p>Kauno savivaldybės taryba sprendimu pritarė savivaldybės kaip dalininko pozicijai dėl kainos didinimo. Galutinė kaina turėtų būti patvirtinta gruodį vyksiančiame dalininkų susirinkime.</p>
      <p>„Jeigu ši kaina bus priimta, esame susitarę, kad ji nesikeis dvejus metus“, – sakė R. Savickienė.</p>
      <p>Dėl to, pasak jos, kaina stabili šį laikotarpį turėtų būti iš gyventojams. Ji pabrėžė, kad atliekų tvarkytojai iš šio kainos pakėlimo neuždirbs.</p>
      <footer>Kaunas, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>