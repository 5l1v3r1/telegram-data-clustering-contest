<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/la-stampa-copyright-creative-commons/"/>
    <meta property="og:site_name" content="Il Post"/>
    <meta property="article:published_time" content="2019-11-19T14:45:54+00:00"/>
    <meta property="og:title" content="Gli articoli della Stampa sono di nuovo coperti da copyright, dopo l’abbandono della licenza Creative Commons"/>
    <meta property="og:description" content="Il quotidiano La Stampa ha smesso di diffondere i suoi contenuti con la licenza Creative Commons – una licenza sul diritto d’autore più flessibile di quella usata normalmente dai quotidiani, che aveva iniziato a usare nel 2015 – e di essere quindi tornato al più tradizionale copyright. In sintesi, quindi, dopo"/>
  </head>
  <body>
    <article>
      <h1>Gli articoli della Stampa sono di nuovo coperti da copyright, dopo l’abbandono della licenza Creative Commons</h1>
      <address>
        <time datetime="2019-11-19T14:45:54+00:00">19 Nov 2019, 14:45</time>
      </address>
      <p>Il quotidiano <i>La Stampa </i>ha smesso di diffondere i suoi contenuti con la licenza Creative Commons – una licenza sul diritto d’autore più flessibile di quella usata normalmente dai quotidiani, che aveva iniziato a usare <a href="https://www.ilpost.it/2015/12/19/stampa-articoli-creative-commons/">nel 2015</a> – e di essere quindi tornato al più tradizionale copyright. In sintesi, quindi, dopo qualche anno la <i>Stampa </i>ha scelto di tornare a un tipo di licenza meno flessibile in cui ci sono “tutti i diritti riservati” e non, come nel caso di licenza Creative Commons, solo alcuni diritti.</p>
      <p>La Public Editor della <i>Stampa</i>, Anna Masera, <a href="https://www.lastampa.it/rubriche/public-editor/2019/11/19/news/la-stampa-torna-al-copyright-dopo-l-esperimento-creative-commons-1.37917235">ha scritto</a> che «si tratta di una decisione presa dopo la revisione grafica e il cambio di sistema editoriale online per uniformarsi alle altre testate del gruppo Gedi, di cui <i>La Stampa</i> fa parte» e che la decisione è stata presa perché «in questi ultimi anni è cambiato lo scenario».</p>
      <blockquote>La licenza adottata era la forma di CC più restrittiva: prevedeva l’obbligo di credit (by) ad autore e testata, subordinava gli usi commerciali a uno specifico accordo (nc – non commerciale), e vietava l’uso derivativo (nd – non derivative): cioè non si poteva prendere un pezzo della Stampa e inserirlo in un’altra opera senza autorizzazione di autore ed editore. Fatte salve queste condizioni, il singolo articolo era condivisibile.</blockquote>
    </article>
  </body>
</html>