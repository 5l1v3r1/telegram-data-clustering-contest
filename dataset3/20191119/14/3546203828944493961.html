<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_813844676_Na_tamno_napregnata_shpionska_drama_v_navecherieto_na_Nejnata_revolyutsiya"/>
    <meta property="og:site_name" content="webcafé"/>
    <meta property="article:published_time" content="2019-11-19T14:21:00+00:00"/>
    <meta property="og:title" content="&quot;На тъмно&quot;: напрегната шпионска драма в навечерието на Нежната революция"/>
    <meta property="og:description" content="Новият сериал на HBO ни потапя в света на чешкото ДС"/>
  </head>
  <body>
    <article>
      <h1>"На тъмно": напрегната шпионска драма в навечерието на Нежната революция</h1>
      <address><time datetime="2019-11-19T14:21:00+00:00">19 Nov 2019, 14:21</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe</a></address>
      <figure>
        <img src="https://images.webcafe.bg/2019/11/19/natymno/1170x658.jpg"/>
        <figcaption>Новият сериал на HBO „На тъмно" представлява напрегната шпионска драма, която с шестте си епизода потапя зрителите в света на тайните служби и дисидентската общност в Чехия.<cite>Снимка: © HBO Europe</cite></figcaption>
      </figure>
      <figure>
        <img src="https://images.webcafe.bg/2019/11/19/hboeuroseries12/1170x658.jpg"/>
        <figcaption><b>"Футболният ексцентрик", Испания (2019, документален)</b><br/><br/>Героят на този документален сериал на HBO е Хесус Гил - строителен предприемач, футболен магнат и политик. С противоречиво реноме, ексцентричен до мозъка на костите и отказващ да се съобразява с правилата във всяка от сферите, в които се изявява, Гил има едно много важно качество - знае как да се хареса на хората, в следствие на което е обожаван от испанските медии. Те и феновете на Атлетико Мадрид - футболният клуб, чийто президент е в продължение на цели 16 години, са готови да му простят дори и многобройните нарушения на закона и неособено чистите сделки и скандали, в които постоянно е забъркан. Сериалът се опитва да даде отговор и на важния въпрос защо масовата публика се оставя така лесно да бъде прелъстена от личности със съмнителен морал и цели.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries10/1170x658.jpg"/>
        <figcaption><b>"Йоста", Швеция (2019)</b><br/><br/>Йоста (Вилхелм Бломгрен) отива на работа с колело. После всичко се обръща с главата надолу. Йоста е 28-годишен детски психолог, който получава първото си назначение в провинциално градче. Напуска Стокхолм и заживява в малко къща под наем насред гората. Иска да е най-добрият човек на света и да помага на всеки срещнат. Понякога нещата се получават, но понякога не...</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries2/1170x658.jpg"/>
        <figcaption><b>"Времевите имигранти", Норвегия (2019)</b><br/><br/>Действието се развива в близкото бъдеще, където започва да се случва нов феномен - ярки светкавици блесват над океана и там се появяват хора от миналото. Те идват от три различни епохи: Каменната ера, времето на викингите и края на 19 век. Никой не разбира как това е възможно, а хората от миналото, наричани "времеви имигранти", нямат спомен какво се е случило. Години по-късно Алфхилдр, която е от викингската епоха, започва работа с полицейски инспектор Ларс Хааланд като част от програмата за разпити на полицията. Докато разследват убийството на жена с татуировки от Каменната ера, Ларс и Алхилдр правят неочаквано откритие.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries3/1170x780.jpg"/>
        <figcaption><b>"Храна за любовта", Испания (2019)</b><br/><br/>Алгоритъмът на приложение за любители на храната събира двамата главни герои - мъж и жена в 30-те си години, които решават да се опознаят въпреки наранените чувства от предишни връзки. В рамките на няколко дни те сверяват вкусовете си - като любовта си към японския плод юдзу и ненавистта си към кулинарните претенции. А основната проверка ще е дали страстта им към храната е достатъчна, за да започнат връзка.</figcaption>
      </figure>
      <figure>
        <img src="https://images.webcafe.bg/2019/01/16/success/1170x658.jpg"/>
        <figcaption><b>"Успех", Хърватия (2019)</b><br/><br/>"Успех" е многопластова драма, изградена около силни персонажи, която проследява преплитащите се истории на четирима непознати, всеки от които е по свой начин смазан от жестокото градско ежедневие. Трагично събитие свързва завинаги тези обикновени и много различни един от друг хора. Когато последиците от делата им започват да се отразяват на всеки аспект от живота им, те решават да отвърнат на удара. "Успех" е горчива ода за Загреб, която разкрива проблемите на различните прослойки на съвременното общество чрез житейските истории на обикновени хора, принудени да стигат до крайности от същото това общество.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries4/1170x658.jpg"/>
        <figcaption><b>"В сенките", Румъния, сезон 1-3 (2015-2019)</b><br/><br/>"В сенките" e драма с елементи на нео-ноар комедия, разказваща историята на мъж, навлязъл в опасния свят на букурещката мафия и принуден да води двойствен живот - като шофьор на такси и събирач на дългове за могъщ гангстер.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries7/1170x658.jpg"/>
        <figcaption><b>"Глутница" (Wataha), Полша, сезон 1-3 (2014-2019)</b><br/><br/>Патрулиращи по склоновете на планината Биешчади граничари загиват при бомбен взрив. Оцелелият капитан Ребров (Лежек Лихота) губи не само най-близките си приятели, но и любимата си и решава да открие виновника за тяхната смърт. Дали истината в крайна сметка ще излезе наяве или разследването просто ще увеличи неизвестните в и без това сложното уравнение на мръсни политически игри и предателства?</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries8/1170x658.jpg"/>
        <figcaption><b>"Заслепени от светлините", Полша (2018)</b><br/><br/>Сериалът проследява седем дни от живота на дилъра на кокаин Куба (дебютна роля за Камил Ножински). Когато перфектно организираният му свят потъва в хаос, той е принуден да вземе най-важните решения в живота си. Куба е мистерия - околните виждат само красиво лице, скъпи дрехи и лъскава кола. За него се знае се малко, познава много хора, но има само един приятел. Куба е уморен от живота си, иска да избяга някъде далеч и купува два еднопосочни билета. Ще събере ли достатъчно кураж, за да се пребори със собствените си демони?</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries11/1170x658.jpg"/>
        <figcaption><b>"Пактът", Полша, сезон 1 и 2 (2015-2016)</b><br/><br/>Действието на сериала се развива в съвременна Полша. Пьотр е разследващ журналист, а разкритията в поредната му статия предизвикват медийна буря, чиито последствия ще са изненадващи и трагични. Това е историята на едно поколение, родено в комунистическа Полша, но преживяло политическата промяна, за вярата в новия ред и свободата, които обаче идват на определена цена.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries13/1170x658.jpg"/>
        <figcaption><b>"Хакервил", Румъния (2018)</b><br/><br/>В центъра на историята са 14-годишен геймър и немско-румънски екип за киберпрестъпления. След като системата на една немска банка е хакната, следите водят екипа до дома на момчето в Тимишоара. Немската полицайка трябва да работи с румънския си колега, за да разреши случая. Пътуването ще я върне в мрачното минало на семейството й, а сблъсъкът на културите е ярък.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries6/1170x878.jpg"/>
        <figcaption><b>"Мълчаливата долина", Румъния (2016)</b><br/><br/>Мълчаливата долина е местността, в която се развива действието в сериала. В центъра на историята е връзката между двама тийнейджъри - Филип Замфир и Хориа Дякону. Момчетата стават свидетели на поредица убийства, но не разкриват нещата, които са видели, за да запазят собствената си тайна: срещите им, в които изследват връзката си и се притесняват от предразсъдъците на познатите и роднините си.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries9/1170x658.jpg"/>
        <figcaption><b>"Златен живот", Унгария, сезон 1,2,3 (2015-2018)</b><br/><br/>"Златен живот" проследява в три сезона историята на семейство Миклош, което живее охолен живот, постигнат с поредица от измами. Зад спокойната фасада на щастието, постигнато с кръв и предателства, има гняв. Един ден бащата решава да започне начисто и това става причина да се зароди война между деца и родители.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries1/1170x658.jpg"/>
        <figcaption><b>"Пустош", Чехия (2016)</b><br/><br/>Хана Сикорова е кметица на малко село в Северна Бохемия, чиито жители живеят бедно, въпреки че в земите им има залежи на въглища. Голяма въгледобивна компания има апетити към мястото, но Хана застава на пътя на плана им да убедят селяните да продадат земята и да изоставят къщите си срещу щедро обезщетение. Когато голямата сделка е на път да бъде финализирана, Миша, 14-годишната дъщеря на кметицата изчезва мистериозно. По пътя към разплитането на загадката историята се разклонява в няколко сюжетни линии, които се допират по най-неочаквани начини.</figcaption>
      </figure>
      <figure>
        <img src="https://images.webcafe.bg/2019/11/19/hboeuroseries5/1170x463.jpg"/>
        <figcaption><b>"Мамон", Чехия (2015)</b><br/><br/>Сериалът на НВО се развива в днешна Чехия, но предисторията на събитията в него е от 90-те. Главният герой е журналист, който разследва проблеми в голяма държавна енергийна компания, чийто директор е брат му Даниел. След серия статии, общественият натиск принуждава Даниел да подаде оставка, а малко след това той умира при неизяснени обстоятелства.</figcaption>
      </figure>
      <p>Държавна сигурност забавя, но не забравя, когато става дума за онези, успели да се измъкнат от пипалата й.</p>
      <p>Мари и Виктор са двойка, успяла да се спаси от комунистическия режим в Чехословакия, заминавайки за Великобритания. В Лондон двамата откриват свобода и спокойствие. През октомври 1989 г. обаче решават да се завърнат в родната си страна, със своите британски паспорти и увереността, че в този момент нищо лошо няма да им се случи.</p>
      <p>В навечерието на Нежната революция (която Чехия отбеляза на 17 ноември) обаче свободата все още е мираж на хоризонта, който изглежда толкова близо, сякаш може да бъде докоснат. Скоро след завръщането им в Прага, Виктор изчезва при драматични обстоятелства. Опитвайки се да разбере какво му се е случило, Мари открива, че не е единствената, която го търси...</p>
      <p><b>Новият сериал на HBO </b>"<b>На тъмно</b>"<b> представлява напрегната шпионска драма, която с шестте си епизода потапя зрителите в света на тайните служби и дисидентската общност в Чехия.</b></p>
      <p>В центъра на историята попада Мари, която не принадлежи нито към света на едните, нито към света на другите, но се оказва завъртяна в шпионски вихър, за който не е подготвена.</p>
      <figure>
        <iframe src="https://www.youtube.com/embed/cz-0VTzFwkw" width="618" height="346" data-service="Youtube" scrolling="no"/>
      </figure>
      <p>Сериалът на HBO, част от селекцията с европейски продукции, предлага различен поглед върху сриването на Съветския съюз през чешката перспектива. И ако съвременниците на онзи период могат да открият в сериала вледеняващ спомен за живота, който е останал в миналото - през облеклата, интериора и стягащото усещане за непрекъснато преследване, то по-младите зрители ще усетят аромата на дните на комунистическата власт в Чехословакия.</p>
      <p>В историята са вплетени ежедневните битки с бюрокрацията и параноичното недоверие между хората - не знаеш кога, докато говориш, те слуша някой, за когото не подозираш. Отразявайки периода на ръба на падането на тоталитарния режим, сериалът успява да начертае и смущаващи паралели с настоящата глобална политическа ситуация. Дали "режимът" наистина е паднал за света на тайните служби?<br/><br/>В ролята на Мари влиза актрисата Татяна Паухофова ("Горящият храст" на HBO). Именно тя трябва да премине през неочаквани разкрития, докато се опитва да разбере какво се е случило със съпруга й. В сериала ще видим още Хати Морахан ("Красавицата и Звяра", "Алиса в огледалния свят") и канадския актьор от чешки произход Дейвид Найкъл ("Стрелата", "Утреландия"), за когото това е първи чешки проект, след като на 5-годишна възраст напуска Прага заедно с родителите си.</p>
      <p>
        <b>Всички шест епизода от сериала са налични в платформата HBO GO, а по телевизионния канал HBO зрителите могат да гледат епизодите всеки понеделник от 19:50 ч. или 20.00 ч.</b>
      </p>
      <p>С този сериал HBO увеличава палитрата си от локални продукции, сред които вече могат да бъдат намерени сериали от Полша, Унгария, Румъния, Чехия, Хърватия, Испания, Норвегия и Швеция. В края на 2018 г. в програмата на HBO влязоха 10 европейски заглавия, а тази година бяха добавени три нови. Освен премиерата на "На тъмно" зрителите предстои да видят и румънския "В сенките", който тръгва на 20 ноември, и първи сезон на испанския "Храна за любовта", който започва на 25 декември.</p>
      <p>
        <b>В галерията можете да видите кои са другите заглавия от селекцията на HBO за европейски продукции.</b>
      </p>
      <related>
        <a href="https://www.webcafe.bg/jeni-v-deistvie/id_96595607_Tara_Taler_-_mladiyat_buntovnik_s_kauza"/>
      </related>
    </article>
  </body>
</html>