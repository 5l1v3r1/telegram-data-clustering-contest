<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640722/%D8%A2%D9%85%D8%B1%DB%8C%DA%A9%D8%A7-%D8%A8%D8%A7%DB%8C%D8%AF-%D8%A8%D9%81%D9%87%D9%85%D8%AF-%D8%B1%D9%87%D8%A8%D8%B1-%D8%AC%D9%87%D8%A7%D9%86-%D9%86%DB%8C%D8%B3%D8%AA-%D9%81%D8%B1%D9%88%D9%BE%D8%A7%D8%B4%DB%8C-%D8%A8%D8%B1%D8%AC%D8%A7%D9%85-%D8%A8%D9%87-%D8%B6%D8%B1%D8%B1-%D8%AF%D9%86%DB%8C%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:07:00+00:00"/>
    <meta property="og:title" content="آمریکا باید بفهمد رهبر جهان نیست/ فروپاشی برجام به ضرر دنیاست"/>
    <meta property="og:description" content="رئیس‌جمهور با تأکید بر اینکه آمریکا باید بفهمد رهبر جهان نیست و یک کشور مانند سایر کشورهاست، گفت: باید در مناسبات و روابط..."/>
  </head>
  <body>
    <article>
      <h1>
        <a href="https://www.bultannews.com/fa/news/640722/%D8%A2%D9%85%D8%B1%DB%8C%DA%A9%D8%A7-%D8%A8%D8%A7%DB%8C%D8%AF-%D8%A8%D9%81%D9%87%D9%85%D8%AF-%D8%B1%D9%87%D8%A8%D8%B1-%D8%AC%D9%87%D8%A7%D9%86-%D9%86%DB%8C%D8%B3%D8%AA-%D9%81%D8%B1%D9%88%D9%BE%D8%A7%D8%B4%DB%8C-%D8%A8%D8%B1%D8%AC%D8%A7%D9%85-%D8%A8%D9%87-%D8%B6%D8%B1%D8%B1-%D8%AF%D9%86%DB%8C%D8%A7%D8%B3%D8%AA">آمریکا باید بفهمد رهبر جهان نیست/ فروپاشی برجام به ضرر دنیاست</a>
      </h1>
      <h2>رئیس‌جمهور با تأکید بر اینکه آمریکا باید بفهمد رهبر جهان نیست و یک کشور مانند سایر کشورهاست، گفت: باید در مناسبات و روابط...</h2>
      <address><time datetime="2019-11-19T14:07:00+00:00">19 Nov 2019, 14:07</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حسن روحانی امروز ( سه‌شنبه 28 آبان) هنگام دریافت استوارنامه «لیندال جین سکز» سفیر جدید استرالیا با اشاره به اینکه همواره روابط خوب و حسنه‌ای میان تهران – کانبرا برقرار بوده، گفت: علاقمند به توسعه مناسبات و همکاری‌های تجاری و اقتصادی با استرالیا هستیم.</p>
      <p>رئیس جمهور با تاکید بر اینکه نباید اجازه دهیم تحریم‌های غیرقانونی آمریکا مانعی برای توسعه روابط و همکاری‌های دو کشور باشد، گفت: تحریم‌های آمریکا یک اشتباه بزرگ سیاسی و اقتصادی و اقدامی علیه مقررات و قطعنامه‌های بین‌المللی است.</p>
      <p>روحانی با بیان اینکه کشورهای مستقل باید در برابر اقدامات غیرقانونی آمریکا ایستاده و به آنها بفهمانیم که همه باید براساس قانون عمل کنند، اظهار داشت: باید در راستای توسعه روابط اقتصادی و تجاری فی‌مابین تلاش کنیم.</p>
      <p>رئیس جمهور افزود: خوشبختانه امروز زمینه آماده‌ای برای توسعه همکاری‌های دو کشور در بخش‌های مختلف سیاسی، فرهنگی، اقتصادی و تجاری، مهیاست که باید از آن استفاده و با رفع موانع موجود در مسیر گسترش همه جانبه مناسبات دو کشور حرکت کنیم.</p>
      <p>روحانی مقابله با تحریم‌های غیرقانونی آمریکا را وظیفه قانونی همگان دانست و خاطر نشان کرد: این در تاریخ بین‌المللی بی‌سابقه است که آمریکا می‌خواهد، کشورهایی که به قطعنامه سازمان ملل عمل می‌کنند را تنبیه کند و نباید اجازه دهیم آمریکا در مقابله با تعهدات بین‌المللی موفق شود.</p>
      <p>رئیس جمهور با تأکید بر اینکه آمریکا باید بفهمد رهبر جهان نیست و یک کشور مانند سایر کشورهاست، گفت: باید در مناسبات و روابط به منافع بلندمدت دو ملت توجه داشته باشیم.</p>
      <p>روحانی اظهار داشت: جمهوری اسلامی ایران همچنان به تعهدات خود در توافق هسته‌ای برجام علیرغم اینکه آمریکایی‌ها به طور یکجانبه از این توافق خارج شده و اروپایی‌ها نتوانستند یا نخواستند به تعهدات خود عمل کنند، پایبند است.</p>
      <p>رئیس جمهور تأکید کرد: فروپاشی برجام به ضرر دنیا خواهد بود و همگان باید نسبت به مسایل مهم و منافع جهان توجه داشته باشند.</p>
      <p>روحانی خاطر نشان کرد: جمهوری اسلامی ایران نسبت به تامین امنیت آبراه‌های بین‌المللی بویژه در دریای عمان و خلیج فارس متعهد است و اخیراً طرح صلح هرمز را در سازمان ملل متحد ارایه و در این راستا با کشورهای مختلف در حال رایزنی است.</p>
      <p>رئیس جمهور با بیان اینکه تحریم آمریکا دیر یا زود پایان یافته و آنها نمی‌توانند به این مسیر ادامه دهند، گفت: ملت ایران، ملتی بزرگ است که از اینگونه فشارها نمی‌هراسد. اشتباه آمریکا این است که همواره در محاسبات منطقه ای خود دچار خطا می‌شود و به همین دلیل همیشه روسای جمهور آمریکا اقدامات مسئولان قبلی را محکوم می‌کنند.</p>
      <p>«لیندال جین سکز» سفیر جدید استرالیا نیز در این دیدار ضمن تقدیم استوارنامه خود به رئیس جمهور کشورمان و تقدیر از میهمان‌نوازی و محبت دولت و ملت ایران، گفت: معتقدیم توسعه روابط تجاری و اقتصادی ایران و استرالیا می‌تواند، زمینه‌های مناسب را برای گسترش مناسبات و همکاری‌های دو کشور ایجاد کند که امیدوارم با تلاش مسئولان، موانع موجود در این مسیر هر چه سریع‌تر برطرف شود.</p>
      <p>سفیر جدید استرالیا با بیان اینکه حفظ برجام همواره مورد حمایت استرالیا است، گفت: برجام را ابزاری برای برقراری و توسعه صلح و امنیت در منطقه می‌دانیم و معتقدیم همه باید نسبت به تعهدات خود در این توافق پایبند بوده و با ساز و کار برجام برای اعتمادسازی در جهان عمل کند.</p>
      <p>رئیس‌جمهور همچنین هنگام دریافت استوارنامه«اونگ سه آن» سفیر آکرودیته کامبوج در تهران، با اعلام آمادگی جمهوری اسلامی ایران برای افزایش همکاری های اقتصادی و بخش خصوصی دو کشور افزود: کامبوج می تواند در توسعه بیش از پیش همکاری های ایران و اتحادیه کشورهای جنوب شرق آسیا (آسه آن)، نقش بسزایی ایفا کند.</p>
      <p>سفیر جدید آکرودیته کامبوج نیز در این دیدار ضمن تقدیم استوارنامه خود به رئیس جمهور، با اشاره به زمینه های همکاری گسترده تجاری، سرمایه گذاری و گردشگری دو کشور گفت: همکاری های اقتصادی و دوستی میان دو دولت و ملت بسیار نزدیک است و باید تلاش کنیم این روابط صمیمانه و گرم در زمینه های سیاسی، اقتصادی و فرهنگی توسعه یابد.</p>
      <p>«اونگ سه آن» با تاکید بر اینکه جمهوری اسلامی ایران و کامبوج همواره در مجامع بین المللی مواضع و دیدگاه های مشترک داشته اند و از یکدیگر حمایت کرده اند، افزود: کامبوج از مواضع منطقه ای و جهانی تهران حمایت می کند و دنبال روابط دوستانه و بهتر با ایران است.</p>
    </article>
  </body>
</html>