<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/metges-infermeres-atencio-primaria-podran-fer-jornada-laboral-casa-teletreball_0_2346965407.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:13:41+00:00"/>
    <meta property="og:title" content="Un miler de metges i infermeres d'atenció primària podran fer una part de la jornada des de casa"/>
    <meta property="og:description" content="L'ICS amplia una prova pilot de teletreball i argumenta que servirà per descongestionar les consultes presencials"/>
  </head>
  <body>
    <article>
      <h1>Un miler de metges i infermeres d'atenció primària podran fer una part de la jornada des de casa</h1>
      <h2>L'ICS amplia una prova pilot de teletreball i argumenta que servirà per descongestionar les consultes presencials</h2>
      <address>
        <time datetime="2019-11-19T14:13:41+00:00">19 Nov 2019, 14:13</time>
      </address>
      <p>Fa quatre mesos, amb la incorporació de 300 professionals nous, <a href="https://www.ara.cat/societat/ICS-Metges-Catalunya-urgencia-Treball_0_2133986826.html">l'Institut Català de la Salut (ICS) va donar per complert l'acord de sortida de la vaga de metges d'atenció primària</a> que exigia la contractació de facultatius per a tots els centres de Catalunya. L'organisme defensa que enguany hi ha un 3,6% més de metges contractats que l'any passat. Una xifra que els sindicats veuen insuficient: diuen que no es garanteix un temps de visita de 12 minuts ni es redueix el nombre de pacients per metge, que no hauria d'excedir la trentena.</p>
      <p>L'ICS reconeix que en aquests mesos no ha minvat la pressió assistencial i que "pràcticament no ha millorat l'accessibilitat" a les consultes, però argumenta que "s'està treballant per aconseguir-ho". Per exemple, buscant "més flexibilitat horària" perquè els professionals puguin organitzar-se la consulta i complir la seva agenda sense assumir tants escreixos de població o fer tantes hores extres.</p>
      <p>Un miler de metges de família i de professionals d'infermeria d'atenció primària podran fer una part de la jornada laboral fora del centre de salut. El director gerent de l'Institut Català de la Salut (ICS), Josep Maria Argimon, ha anunciat aquest dimarts que ampliaran una prova pilot de teletreball a 1.000 professionals abans de l'estiu, que representen aproximadament un 10% del personal. </p>
      <figure>
        <img src="https://www.ara.cat/2019/07/03/societat/consulta-centre-atencio-primaria-buida_2263583806_63963800_117x66.jpg"/>
      </figure>
      <p>
        <a href="https://www.ara.cat/societat/ICS-incorpora-262-metges-atencio-primaria-dona-complert-acord-sindicats-vaga-catalunya_0_2263573761.html">L'ICS reforça l'atenció primària i dona per complert l'acord amb els sindicats</a>
      </p>
      <p>La prova pilot amb 125 professionals que s'ha dut a terme ha tingut uns índexs de satisfacció elevats -els participants li posen un 8,4 i un 80% recomanen l'experiència- i un impacte assistencial positiu, ha assenyalat Argimon. En una trobada aquest dimarts amb els equips directius dels 288 equips d'atenció primària gestionats per l'ICS, el director gerent de l'organització els ha anunciat aquesta proposta, que s'ha de fer efectiva abans de l'estiu.</p>
      <p>Des de casa només es podrien fer determinades tasques de la jornada laboral (revisió de plans de medicació, gestió de baixes d'incapacitat temporal o organització d'agenda, per mencionar alguns exemples), però Argimon ha defensat que aquesta possibilitat evitarà sol·licituds de reducció de la jornada i, per tant, una disminució salarial, alhora que els metges podran organitzar millor la seva agenda.</p>
      <figure>
        <img src="https://www.ara.cat/2018/12/02/societat/Centre-Atencio-Primaria-CAP-Barcelona_2135796527_58706749_117x66.jpg"/>
      </figure>
      <p>
        <a href="https://www.ara.cat/societat/son-metges-familia_0_2135786464.html">On són els metges de família?</a>
      </p>
      <p>L'ICS també vol reduir la càrrega burocràtica dels metges i limitar al màxim aquelles tasques que no tenen a veure amb l'assistència, com per exemple haver de fer certificats per justificar absències escolars o certificats de fe de vida per a l'Institut de la Seguretat Social per evitar frau en la sol·licitud de pensions. </p>
      <p>Aquestes són algunes de les mesures que s'han abordat aquest dimarts a la sessió conjunta entre l'ICS i  la directora assistencial d'Atenció Primària i a la Comunitat, Yolanda Lejardi. A la trobada s'han plantejat alguns  objectius a mitjà i llarg termini, amb un horitzó de dos anys, que pretenen enfortir l'atenció primària, i s'ha fet balanç de les mesures que s'han anat aplicant progressivament en alguns equips assistencials del territori.</p>
    </article>
  </body>
</html>