<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35243-ktu-mokslininkai-po-gaisro-alytuje-likusi-uztersta-vandeni-siulo-valyti-iprastais-metodais"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:51:05+00:00"/>
    <meta property="og:title" content="KTU mokslininkai po gaisro Alytuje likusį užterštą vandenį siūlo valyti įprastais metodais"/>
    <meta property="og:description" content="Po gaisro Alytuje esančioje padangų perdirbimo gamykloje „Ekologistika“ likusį vandenį galima tvarkyti įprastiniais, milijonų eurų nekainuojančiais metodais, teigia Kauno technologijos universiteto (KTU) mokslininkai."/>
  </head>
  <body>
    <article>
      <h1>KTU mokslininkai po gaisro Alytuje likusį užterštą vandenį siūlo valyti įprastais metodais</h1>
      <address>
        <time datetime="2019-11-19T14:51:05+00:00">19 Nov 2019, 14:51</time>
      </address>
      <figure>
        <img src="http://budas.lt/images/lapkritis/metodais.jpg"/>
      </figure>
      <p>Po gaisro Alytuje esančioje padangų perdirbimo gamykloje „Ekologistika“ likusį vandenį galima tvarkyti įprastiniais, milijonų eurų nekainuojančiais metodais, teigia Kauno technologijos universiteto (KTU) mokslininkai.</p>
      <p>Pasak Cheminės technologijos fakulteto Aplinkosaugos katedros vedėjos Violetos Kaunelienės, remiantis preliminariais vandens tyrimais, jį galima valyti keliais etapais miesto nuotekas tvarkančios įmonės „Dzūkijos vandenys“ įrenginiuose.</p>
      <p>„Laboratorinėmis sąlygomis atlikti preliminarūs aktyvaus nuotekų dumblo atsparumo tyrimai rodo, kad gaisro gesinimo vanduo gali būti valomas „Dzūkijos vandenys“ eksploatuojamuose Alytaus miesto nuotekų valymo įrenginiuose“, – KTU pranešime cituojama V. Kaunelienė.</p>
      <p>Dalį vandens siūloma maišyti su valomomis miesto nuotekomis, tada likusį vandens ir dumblo mišinį palikti nusistovėti Alytaus valymo įrenginių rezervuaruose ir likusį vandenį nusiurbti apdorojant chemininiu–mechaniniu valymo metodu, galiausiai likusį dumblą sudeginti „Toksikoje“ arba išvalyti specialiais biopreparatais.</p>
      <p>Daugiausia po gaisro gesinimo likusio vandens šiuo metu yra įmonės „Dzūkijos vandenys“ nuotekų valykloje – apie 30 tūkst. kubinių metrų.</p>
      <p>Dar apie 10 tūkst. kubinių metrų susikaupė buvusiame lietaus rezervuare po gaisraviete ir apie 1 tūkst. kubinių metrų susikaupė gamyklos rūsiuose.</p>
      <p>„Remiantis šiandien pateiktais Aplinkos apsaugos agentūros atliktos cheminės analizės rezultatais, visuose trijuose rezervuaruose sukauptame gaisro gesinimo nuskaidrintame vandenyje esančių teršalų kiekiai neviršija didžiausių leistinų koncentracijų į nuotekų surinkimo sistemą išleidžiamoms nuotekoms“, – teigia mokslininkė.</p>
      <p>Pasak V. Kaunelienės, vanduo gali būti užterštas pavojingomis medžiagomis: fenoliais, ketonais, aminais, policikliniais aromatiniais angliavandenilių, dioksinų ir kitais junginiais.</p>
      <p>Anot KTU atstovės, universiteto mokslininkų sukaupta patirtis ir metodai valant vandenį suteikia galimybes teikti pagrįstas rekomendacijas dėl gaisro gesinimui naudoto vandens Alytuje išvalymo.</p>
      <p>„Visuomenę gali gluminti anksčiau skelbta informacija, jog gaisro gesinimo vandenyje policiklinių aromatinių angliavandenilių koncentracija normas viršija šimtus kartų. Reikia pabrėžti, kad tuomet vanduo tyrimams buvo imamas gaisro metu iš šulinių, į kuriuos galėjo patekti ypač koncentruotas gaisro gesinimo vanduo, vėliau prasiskiedęs dėl didelio naudoto vandens kiekio gaisrui gesinti“, – sakė V. Kaunelienė.</p>
      <p>Ji taip pat teigia, kad skubinti užteršto vandens valymo proceso nėra prasmės, nes dabar gaisro gesinimo vanduo pavojaus aplinkai nekelia.</p>
      <p>Gaisras Alytaus Pramonės rajone įsikūrusioje įmonėje „Ekologistika“ kilo spalio 16 dieną, ugniagesiai su ugnimi ir jos padariniais kovojo ilgiau nei savaitę.</p>
      <p>Alytaus mieste ir rajone dėl spalį vykusio gaisro iki šiol paskelbtos ekstremalios situacijos savivaldybių lygiu.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>