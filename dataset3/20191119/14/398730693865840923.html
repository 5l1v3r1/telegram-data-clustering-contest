<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/erik-helmerson-sjalvklart-kan-is-terroristerna-misstankas-for-brott-mot-manskligheten/"/>
    <meta property="og:site_name" content="DN.SE"/>
    <meta property="article:published_time" content="2019-11-19T14:39:19+00:00"/>
    <meta property="og:title" content="Erik Helmerson: Självklart kan IS-terroristerna misstänkas för brott mot mänskligheten"/>
    <meta property="og:description" content="När regeringen famlar efter sätt att hantera IS-återvändare finns en modell i Stockholm – betrakta dem alla som potentiella krigsförbrytare."/>
  </head>
  <body>
    <article>
      <h1><a href="https://www.dn.se/av/erik-helmerson/">Erik Helmerson:</a> Självklart kan IS-terroristerna misstänkas för brott mot mänskligheten</h1>
      <address><time datetime="2019-11-19T14:39:19+00:00">19 Nov 2019, 14:39</time> by <a rel="author" href="https://www.dn.se/av/erik-helmerson/" target="_blank">Erik Helmerson</a></address>
      <p>
        <b>När regeringen famlar efter sätt att hantera IS-återvändare finns en modell i Stockholm – betrakta dem alla som potentiella krigsförbrytare.</b>
      </p>
      <p>Det är märkligt: sju år sedan svenskar började åka ner för att slåss för IS känns Sveriges reaktion fortfarande så överraskad och handfallen. Som nu, när Turkiet aviserar att landet ska <a href="https://www.dn.se/nyheter/sverige/sapo-finns-is-svenskar-som-kan-deporteras/">skicka tillbaka fångna IS-terrorister</a>, däribland kanske till Sverige.</p>
      <p><b>Så sent som den 11 november </b>trodde inte utrikesminister Ann Linde (S) att några svenskar var aktuella. Och om de nu kommer – vad ska vi göra med dem? Från början fanns ju inga lagar alls mot IS-terroristernas verksamhet, sedan kom lagarna men då var det för sent att tillämpa dem.</p>
      <p>En modell som hade kunnat vara till stor hjälp i dag lanserades med pukor och trumpeter i en debattartikel 2017 av ministrarna Morgan Johansson (S) och Alice Bah Kuhnke (MP): En insatsgrupp som skulle både samordna och arbeta operativt till hjälp för polis, kommuner och myndigheter. Men <a href="https://www.dn.se/ledare/amanda-sokolnicki-fem-forlorade-ar-i-kampen-mot-is-svenska-bataljon/">mer än debattartikeln blev det aldrig</a>. Det är signifikativt för Sveriges hantering av denna extremt viktiga fråga.</p>
      <blockquote>Från början fanns inga lagar alls mot IS-terroristernas verksamhet, när lagarna kom var det för sent att tillämpa dem.</blockquote>
      <p>Med tanke på hur lång tid det tar för regeringen att föreslå och stifta verkningsfulla lagar måste vi försöka tillämpa dem vi redan har. En variant <a href="https://www.expressen.se/nyheter/stockholms-stad-infor-ny-metod-for-is-atervandare/">lanserades i våras</a> av Anna König Jerlmyr (M) och Jan Jönsson (L), företrädare för Stockholms stad.</p>
      <p><b>Det handlar om att se</b> alla återvändare som misstänkta för krigsbrott, folkmord och brott mot mänskligheten. Med en sådan misstanke får socialtjänsten dela sekretessbelagd information till polisen, som sedan kan samarbeta med åklagare och de institutioner som redan finns för att utreda krigsbrott och brott mot mänskligheten.</p>
      <p>IS har under sitt styre gjort sig skyldigt till de mest bestialiska handlingar. Att ansluta sig till gruppen är en extrem handling. Sverige är skyldigt terrorsektens offer att göra allt inom lagens ramar för att lagföra och straffa dem som på något sätt orsakat deras lidande. Det innebär att vi måste vara kreativa och tillämpa lagen så effektivt som möjligt. Här går Stockholm före.</p>
    </article>
  </body>
</html>