<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/shofyorite-putishta-poddurzhane-1618353.html"/>
    <meta property="og:site_name" content="Cross"/>
    <meta property="article:published_time" content="2019-11-19T14:53:00+00:00"/>
    <meta property="og:title" content="АПИ: Шофьорите да си подготвят колите, от утре се очаква застудяване"/>
    <meta property="og:description" content="АПИ призовава шофьорите, ако досега не са подготвили автомобилите за пътуване при зимни условия да го направят"/>
  </head>
  <body>
    <article>
      <h1>АПИ: Шофьорите да си подготвят колите, от утре се очаква застудяване</h1>
      <address>
        <time datetime="2019-11-19T14:53:00+00:00">19 Nov 2019, 14:53</time>
      </address>
      <p>АПИ призовава шофьорите, ако досега не са подготвили автомобилите за пътуване при зимни условия да го направят</p>
      <p>/КРОСС/ Със заповед на председателя на Управителния съвет на Агенция „Пътна инфраструктура“ Георги Терзийски от утре - 20 ноември, се въвежда зимното поддържане на републиканската пътна мрежа.</p>
      <p>АПИ призовава шофьорите, ако досега не са подготвили автомобилите за пътуване при зимни условия да го направят, тъй като от следващата седмица се очаква застудяване и по високопланинските райони е възможно дъждовете да преминават в сняг. Това съобщиха от пресцентъра на Агенция "Пътна инфраструктура".</p>
      <p>В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. Към момента по опорните пунктове са близо 1800 машини.</p>
      <p>В края на октомври АПИ провери готовността на пътноподдържащите фирмите за предстоящия зимен сезон 2019/2020. Осигурени са над 83 хил. т сол, 112 хил. т пясък, 3 340 т химически материали за обработване на пътната настилка на републиканските пътища, за да се осигури безопасното пътуване на шофьорите. Пътноподдържащите фирми продължават с доставките за предстоящия зимен сезон.<br/><br/>На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.</p>
      <p>Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.<br/><br/>Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – <a href="http://www.api.bg/index.php/bg/">www.api.bg</a>, както и по всяко време от денонощието на <b>тел. 0700 130 20</b> в АПИ.</p>
      <p>В Агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.</p>
    </article>
  </body>
</html>