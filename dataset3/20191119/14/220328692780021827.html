<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/chakame-oshche-turski-investitsii-v-blgariya-407120.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T14:58:45+00:00"/>
    <meta property="og:title" content="Чакаме още турски инвестиции в България"/>
    <meta property="og:description" content="Емил Караниколов откри инвестиционен форум със 150 представители на фирми от Турция"/>
  </head>
  <body>
    <article>
      <h1>Чакаме още турски инвестиции в България</h1>
      <address><time datetime="2019-11-19T14:58:45+00:00">19 Nov 2019, 14:58</time> by <a rel="author">Редактори</a></address>
      <p>Емил Караниколов откри инвестиционен форум със 150 представители на фирми от Турция</p>
      <p>Близо 1млрд.  евро са турските инвестиции в България, а само за първото полугодие на 2019г. турски компании са инвестирали 23 млн. евро у нас. Това заяви министърът на икономиката Емил Караниколов при откриването на Форум „България – инвестиционна среда“, на който участието взеха над 150  представители на турски компании. Събитието е част от посещението на представители на Световния турски бизнес съвет (DTİK) в страната ни и бизнесмени от секторите машиностроене, транспорт и логистика, електроника, електротехника, автомобилостроене, туризъм и др.</p>
      <p>Икономическият министър подчерта предимствата на България като инвестиционна дестинация и посочи, че в последните години се отбелязва стабилен икономически ръст, както и че страната ни е лидер в региона по финансова стабилност, макроикономическо развитие и състояние на кредитния  рейтинг. „България  е  сред страните с най-ниски данъчни ставки в Европа и се отличава с най-ниските оперативни разходи в ЕС“, изтъкна той и допълни, че активно се работи развитието на индустриалните зони в цялата страна и инвестиране в образованието.    </p>
      <p>По думите му отчита се ръст на износа и на Брутния вътрешен продукт, а стоките които се изнасят от страната са с висока добавена стойност, което подобрява конкурентоспособността на икономиката.</p>
      <p>„Съществува потенциал за привличане на инвестиции в области, в които имаме конкурентни предимства като производство на части и компоненти за водещи световни производители на автомобили, иновации, информационни технологии и телекомуникации, машиностроене, електроника и електротехника, химическа и фармацевтична промишленост,  както и проекти за изграждане и модернизиране на транспортната инфраструктура“, допълни Караниколов.</p>
      <p>Световният турски бизнес съвет (DTİK) е основан на 26.12.2007 г. като част от Съвета за външноикономически връзки (DЕİK).DTİK има за цел да обедини всички малки и разпръснати мрежи на турски предприемачи и успешни турски професионалисти, които са постигнали достатъчно високо ниво и достъп до процесите за взимане на решения в големи международни компании в чужбина.</p>
      <p>DTİK е единственият бизнес съвет със специално предназначение, и структура. Обединява на цялата турска бизнес общност, бизнес асоциации, фондации и други подобни турски организации от шест региона под една платформа – Америка, Европа, Евразия, Балкански полуостров, Азиатско-Тихоокеански и Африка-Близък изток-Персийски залив – общо 75 страни.</p>
      <p>Основната цел на DTİK е да увеличи и активизира търговските и икономическите отношения между турската бизнес общност, която осъществява дейност извън Турция. </p>
    </article>
  </body>
</html>