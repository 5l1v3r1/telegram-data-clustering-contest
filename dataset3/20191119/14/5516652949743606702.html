<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426088/antikapnistikos-nomos-analytika-ta-tsoyxtera-prostima"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T14:00:02+00:00"/>
    <meta property="og:title" content="Αντικαπνιστικός νόμος: Αναλυτικά τα «τσουχτερά» πρόστιμα"/>
    <meta property="og:description" content="Πρόστιμα που ξεκινούν από 100 και φτάνουν τα 10.000 ευρώ προβλέπει ο αντικαπνιστικός νόμος, με τη σχετική Κοινή Υπουργική Απόφαση να δημοσιεύεται στην “Εφημερίδα της Κυβερνήσεως” την Παρασκευή 15 Νοεμβρίου και να τίθεται πλέον σε πλήρη ισχύ."/>
  </head>
  <body>
    <article>
      <h1>Αντικαπνιστικός νόμος: Αναλυτικά τα «τσουχτερά» πρόστιμα</h1>
      <address>
        <time datetime="2019-11-19T14:00:02+00:00">19 Nov 2019, 14:00</time>
      </address>
      <p>
        <b>Πρόστιμα που ξεκινούν από 100 και φτάνουν τα 10.000 ευρώ προβλέπει ο αντικαπνιστικός νόμος, με τη σχετική Κοινή Υπουργική Απόφαση να δημοσιεύεται στην “Εφημερίδα της Κυβερνήσεως” την Παρασκευή 15 Νοεμβρίου και να τίθεται πλέον σε πλήρη ισχύ.</b>
      </p>
      <p>Σύμφωνα με την ΚΥΑ, στον νέο αντικαπνιστικό νόμο προβλέπεται πως το κατώτερο πρόστιμο των 50 ευρώ που πλήρωνε μέχρι σήμερα ο καπνιστής διπλασιάζεται και φτάνει τα 100 ευρώ και ισχύει για κάθε παράβαση σε όλους τους κλειστούς χώρους υγειονομικού ενδιαφέροντος, σε όλους τους κλειστούς χώρους εργασίας, σε όλα τα ΜΜΜ, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>Επιπλέον:<br/>Για τις ίδιες περιπτώσεις παραμένει στα 500 ευρώ το πρόστιμο για τον υπεύθυνο διαχείρισης ή προϊστάμενο εκτός από τα καταστήματα υγειονομικού ενδιαφέροντος πάνω από 100 τ.μ.</p>
      <p>Εδώ, το πρόστιμο ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ μέχρι την πέμπτη υποτροπή οπότε θα επιβάλλεται ποινή 10.000 ευρώ και οριστική ανάκληση άδειας.</p>
      <p>Για τα νυχτερινά κέντρα και τους χώρους εστίασης άνω των 300 τ.μ. τα πρόστιμα για τους υπευθύνους των καταστημάτων ξεκινούν από 6.000 ευρώ και ανεβαίνουν κατά 1.000 ευρώ για κάθε υποτροπή.</p>
      <p>Παράλληλα, όσοι καπνίζουν σε κλειστούς και υπαίθριους χώρους στους οποίους συναθροίζονται ανήλικοι όπως παιδικοί σταθμοί, σχολεία, παιδικές χαρές κτλ. το πρόστιμο είναι στα 200 ευρώ.</p>
      <p>Τέλος, πρόστιμο 1.500 ευρώ θα πληρώνει όποιος οδηγός ή επιβάτης ΙΧ αυτοκινήτου καπνίζει ενώ επιβαίνουν ανήλικοι κάτω των 12 ετών.<br/>Αναλυτικά τα πρόστιμα στο σχετικό ΦΕΚ.</p>
    </article>
  </body>
</html>