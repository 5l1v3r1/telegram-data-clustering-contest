<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/fostul-sef-al-laboratorului-de-analize-medicale-de-la-spitalul-clinic-de-psihiatrie-alexandru-obregia-trimis-in-judecata-de-dna-pentru-luare-de-mita-1922403919192019111419174816"/>
    <meta property="og:site_name" content="News.ro"/>
    <meta property="article:published_time" content="2019-11-19T14:39:19+00:00"/>
    <meta property="og:title" content="Fostul şef al Laboratorului de analize medicale de la Spitalul Clinic de Psihiatrie &quot;Alexandru Obregia&quot;, trimis în judecată de DNA pentru luare de mită"/>
    <meta property="og:description" content="Fostul şef al Laboratorului de analize medicale de la Spitalul Clinic de Psihiatrie &quot;Profesor Doctor Alexandru Obregia&quot; Elena Postolache a fost trimis în judecată de DNA pentru luare de mită în formă continuată. Postolache ar fi primit peste 100.000 de lei de la reprezentanţii unei firme cu care unitatea medicală a avut contract, pentru a întocmi referate de necesitate privind achiziţia de produse necesare laboratorului de analize medicale."/>
  </head>
  <body>
    <article>
      <h1>Fostul şef al Laboratorului de analize medicale de la Spitalul Clinic de Psihiatrie "Alexandru Obregia", trimis în judecată de DNA pentru luare de mită</h1>
      <address><time datetime="2019-11-19T14:39:19+00:00">19 Nov 2019, 14:39</time> by <a rel="author">News.ro</a></address>
      <p>
        <b>Fostul şef al Laboratorului de analize medicale de la Spitalul Clinic de Psihiatrie "Profesor Doctor Alexandru Obregia" Elena Postolache a fost trimis în judecată de DNA pentru luare de mită în formă continuată. Postolache ar fi primit peste 100.000 de lei de la reprezentanţii unei firme cu care unitatea medicală a avut contract, pentru a întocmi referate de necesitate privind achiziţia de produse necesare laboratorului de analize medicale.</b>
      </p>
      <p>Procurorii din cadrul Direcţiei Naţionale Anticorupţie - Secţia de combatere a infracţiunilor asimilate infracţiunilor de corupţie au dispus trimiterea în judecată, în stare de libertate, a inculpatei Elena Postolache, la data faptei medic primar, şef al Laboratorului de analize medicale din cadrul Spitalului Clinic de Psihiatrie "Profesor Doctor Alexandru Obregia", pentru luare de mită, în formă continuată.</p>
      <p>În rechizitoriu se arată că, în perioada 29 august 2014 - 19 iunie 2015, în contextul derulării unor contracte încheiate între Spitalul Clinic de Psihiatrie "Alexandru Obregia” şi o societate comercială, Elena Postolache, în calitatea menţionată, ar fi primit în trei tranşe, de la reprezentanţii firmei respective, suma totală de 102.200 de lei, arată DNA.</p>
      <p>"Banii respectivi, ce ar fi reprezentat 3,5% din valoarea fără TVA a facturilor emise de societatea respectivă şi achitate de către Spitalul Clinic de Psihiatrie „Alexandru Obregia”, ar fi fost primiţi de inculpată în legătură cu îndeplinirea unor acte ce intrau în îndatoririle sale de serviciu, şi anume întocmirea unor referate de necesitate pentru achiziţia de produse necesare Laboratorului de analize medicale", scrie într-un comunicat de presă transmis, marţi, de DNA.</p>
      <p>Inculpata a consemnat într-un cont bancar suma de 102.200 lei, asupra căreia s-a aplicat sechestrul asigurator în vederea confiscării speciale.</p>
      <p>Dosarul a fost trimis spre judecare Tribunalului Bucureşti, cu propunere de a se menţine măsura asigurătorie dispusă în cauză.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>