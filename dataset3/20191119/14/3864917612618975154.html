<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821274-zapusk-rinku-zemli-priskorit-zrostanna-ekonomiki-ukraini-do-15-na-rik-svitovij-bank.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T14:03:00+00:00"/>
    <meta property="og:title" content="Запуск ринку землі прискорить зростання економіки України до 1,5% на рік - Світовий банк"/>
    <meta property="og:description" content="Зняття мораторію на продаж земель сільськогосподарського призначення та створення ринку землі може прискорити економічне зростання в Україні."/>
  </head>
  <body>
    <article>
      <h1>Запуск ринку землі прискорить зростання економіки України до 1,5% на рік - Світовий банк</h1>
      <h2>Зняття мораторію на продаж земель сільськогосподарського призначення та створення ринку землі може прискорити економічне зростання в Україні.</h2>
      <address>
        <time datetime="2019-11-19T14:03:00+00:00">19 Nov 2019, 14:03</time>
      </address>
      <p>Про це йдеться у спеціальній доповіді Світового банку щодо відкриття ринку землі в Україні, повідомляє <a href="https://www.worldbank.org/uk/news/press-release/2019/11/19/ambitious-reforms-for-stronger-economic-growth-in-ukraine">Представництво СБ в Україні</a>.</p>
      <p>Як зазначають у Світовому банку, зняття мораторію на продаж земель сільськогосподарського призначення та створення прозорого й ефективного ринку землі має потенціал прискорити економічне зростання в Україні на 0,5-1,5% на рік протягом наступних п'яти років.</p>
      <p>"Проєкт закону про ринок землі, ухвалений минулого тижня парламентом у першому читанні, є важливим історичним проривом. Ухвалення цього закону разом із іншим законодавством, що створює необхідні запобіжники для забезпечення прозорості та ефективності у сфері земельних відносин, буде важливим фундаментом для покращення перспектив економічного зростання України у майбутньому", - наголосив провідний економіст Світового банку у справах Білорусі, Молдови та України Фарук Кхан.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821254-svitovij-bank-prognozue-u-2020-roci-zrostanna-vvp-ukraini-na-37.html">Світовий банк прогнозує у 2020 році зростання ВВП України на 3,7%</a>
      </blockquote>
      <p>Україна має найбільші площі сільськогосподарських земель у Європі, однак, зауважили у СБ, продуктивність сільського господарства становить лише мізерну частину від тієї, яку мають інші європейські країни.</p>
      <p>Мораторій на продаж земель сільськогосподарського призначення є найбільшою перешкодою для залучення необхідних інвестицій та збільшення продуктивності сектору, зазначається у доповіді Світового банку.</p>
      <p>"Відсутність ринку землі не створює належної ринкової мотивації для найбільш ефективного використання землі та інвестицій, які б могли допомогти збільшити продуктивність. Зокрема, інвестицій в іригацію, вирощування культур з більшою доданою вартістю та впровадження новітніх технологій", - подкреслили експерти СБ.</p>
      <p>У доповіді наголошується, що забезпечення доступу до фінансування для малих фермерів, обмежених у кредитних ресурсах, є важливою запорукою підвищення їхньої продуктивності.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820558-urad-proponue-zdeseviti-krediti-agrariam-na-kupivlu-zemli-do-35.html">Уряд пропонує здешевити кредити аграріям на купівлю землі до 3-5%</a>
      </blockquote>
      <p>"Відповідні фінансові інструменти мають бути ефективні та стабільні з огляду на фінансові можливості держави, що означає доцільність їхнього таргетування таким чином, щоб створювати мотивацію для підвищення продуктивності та переходу на вирощування до культур з вищою доданою вартістю", - ідеться у спецдоповіді Світового банку.</p>
      <p>Як повідомляв Укрінформ, Верховна Рада 13 листопада у першому читанні підтримала законопроєкт, який передбачає скасування мораторію на продаж землі в Україні з 1 жовтня 2020 року.</p>
      <p>Раніше голова фракції "Слуга народу" Давид Арахамія запевнив, що під час підготовки земельного законопроєкту до другого читання буде внесено поправку про заборону продажу <a href="https://www.ukrinform.ua/tag-zemla">землі</a> іноземцям.</p>
      <p>Президент Володимир Зеленський пропонував провести референдум з питання продажу української землі іноземцям.</p>
      <p>Заборона на продаж земель сільськогосподарського призначення в Україні була запроваджена у 2001 році. З 2002 року мораторій неодноразово продовжувався. У грудні 2018-го Верховна Рада продовжила його до 1 січня 2020 року.</p>
    </article>
  </body>
</html>