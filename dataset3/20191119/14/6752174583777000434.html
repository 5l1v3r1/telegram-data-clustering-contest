<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-erdekes-adat-ennyit-koltenek-a-csaladok-atlagosan-karacsonyi-ajandekra/"/>
    <meta property="og:site_name" content="lokál"/>
    <meta property="article:published_time" content="2019-11-19T14:38:01+00:00"/>
    <meta property="og:title" content="Érdekes adat! Ennyit költenek a családok átlagosan karácsonyi ajándékra"/>
    <meta property="og:description" content="A családok átlagosan 46 760 forintot költenek karácsonyi ajándékokra, ennek felét online - ez derült ki a Vatera friss felméréséből."/>
  </head>
  <body>
    <article>
      <h1>Érdekes adat! Ennyit költenek a családok átlagosan karácsonyi ajándékra</h1>
      <address><time datetime="2019-11-19T14:38:01+00:00">19 Nov 2019, 14:38</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/12/blur-1867322_960_720-1280x853.jpg"/>
      </figure>
      <p>
        <b>A családok átlagosan 46 760 forintot költenek karácsonyi ajándékokra, ennek felét online – ez derült ki a Vatera friss felméréséből.</b>
      </p>
      <p>Az MTI-nek küldött keddi közlemény szerint egyre tudatosabban választják ki a meglepetéseket, a kutatásban résztvevők kétharmada november végére már mindent beszerez, 36 százalékuk ezt december elejére vagy utolsó pillanatra hagyják.</p>
      <p>A Vatera kutatásában résztvevő felhasználók közel 50 ezer forintot költenek ajándékokra karácsonykor. A válaszadók fele 20 000 – 50 000 forintot tervez kifizetni, a kitöltők majdnem ötöde (18 százalék) pedig 50 és 100 ezer forint közötti összeget szán a meglepetésekre. Elenyésző, mindössze minden huszadik ember költ még ennél is többet. Általában jellemző, hogy a tavalyihoz hasonló összeggel számolnak a megkérdezettek az ünnepekkor. Az online piactér két évvel ezelőtti kutatása is ezeket az eredményeket hozta, tehát annak ellenére, hogy az árak évről évre emelkednek, az ajándékokra szánt összeg állandósulni látszik.</p>
      <p>Az online piactéren átlagosan 20 százalékkal nőtt a forgalom a karácsony előtti 3 hónapban az év többi részéhez képest 2017-ben és 2018-ban, a tranzakciók darabszáma tekintetében pedig 10 százalékos volt a növekedés ugyanezen időszakban. Bár azt várnánk az ünnepi időszaktól, hogy ajándékok után kutatva az új termékek eladása kiugróan megnő az online piactéren, ehhez képest 2017-ben 2 százalékkal, 2018-ban csupán 1 százalékkal emelkedett az év többi részének átlagához képest. Így a karácsonyi szezonban a kosarakba került termékek kétharmada használt (2017-ben 64 százalék, 2018-ban 66 százalék) volt. Ez nem is olyan meglepő, hiszen a fogyasztói árak emelkedése mellett ugyanazt az összeget kell beosztani ajándékokra, és a használt, ám hibátlan árucikkek ára jelentősen alacsonyabb. Mi több, igazán különleges kincsekre is bukkanhatunk. Mindemellett ez a tendencia alátámasztja a mai trendeket is, miszerint igyekszünk tudatos, minimalista életvitelt követni, így akár használt termékeket is ajándékozunk.</p>
      <p>A válaszadók háromnegyede vesz valamilyen szépségápolási terméket ajándékba. A felmérésben résztvevők 69 százaléka könyvet is ajándékoz, 60 százalékuknak pedig gyerekjáték, legó is kerül a virtuális vagy bolti kosarába. A top 5 ajándéktípusba az elektronikai cikkek kerültek még be, a válaszadók 59 százaléka tervezi, hogy ajándékoz kütyüt idén. A kutatás arra is kitért, hogy a vásárláskor milyen szempontokat vesznek figyelembe a felhasználók. A válaszadók többsége összehasonlítja a hasonló termékek ár-érték arányát.</p>
    </article>
  </body>
</html>