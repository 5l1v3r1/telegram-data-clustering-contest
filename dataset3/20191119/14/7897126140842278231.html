<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995469-prezident-elordaly-ylymi-zertteu.html"/>
    <meta property="og:site_name" content="zakon.kz"/>
    <meta property="article:published_time" content="2019-11-19T14:44:00+00:00"/>
    <meta property="og:title" content="Президент Үкіметке елордалық ҒЗИ ғимаратын жаңалау мәселесін шешуді тапсырды"/>
    <meta property="og:description" content="Президенттің пікірінше, ғылыми-зерттеу институтының ескірген ғимараттары заман талабына сай келмейді."/>
  </head>
  <body>
    <article>
      <h1>Президент Үкіметке елордалық ҒЗИ ғимаратын жаңалау мәселесін шешуді тапсырды</h1>
      <h2>Президенттің пікірінше, ғылыми-зерттеу институтының ескірген ғимараттары заман талабына сай келмейді.</h2>
      <address>
        <time datetime="2019-11-19T14:44:00+00:00">19 Nov 2019, 14:44</time>
      </address>
      <p><b>Қасым-Жомарт Тоқаев елордалық травматология және ортопедия ғылыми-зерттеу институтында болып, Үкіметке бұл ғимаратты қайта жаңалап, қасынан жаңа тағы бір корпус салуды тапсырғанын айтты</b>, деп хабарлайды <a href="https://kaz.zakon.kz/">Zakon.kz</a> Ақордаға сілтеме жасап.</p>
      <p>Қасым-Жомарт Тоқаев ота жасайтын және реанимация бөлімдерін аралап көріп, медициналық мекеменің ұжымымен әңгімелесті.</p>
      <p>Президентке институт жұмысының негізгі көрсеткіштері, сондай-ақ, медицина мекемесінің ғылыми-зерттеу жобалары таныстырылды.</p>
      <p>Травматология және ортопедия ғылыми-зерттеу институты – медицинаның аталған саласы бойынша озық технологияларды әзірлеумен, жетілдірумен және енгізумен айналысатын Қазақстандағы бірден-бір ғылыми-клиникалық және білім беру орталығы. Мұнда күн сайын 50-ден астам, ал бір жылда 8 мыңнан аса ота жасалады. Бүгінде медициналық орталықта 385 емделушіге арналған 14 клиникалық бөлімше жұмыс істейді. Осы бөлімшелердің негізінде буындарға эндопротез жасау, артроскопия және спорттық жарақаттарды емдеу, омыртқа патологиясын түзету сияқты 3 республикалық орталық ашылған.</p>
      <p>
        <b>Мекеме қызметкерлерімен кездесу барысында Мемлекет басшысы ғылыми-зерттеу институты жанынан қосымша 23,2 мың шаршы метрлік медициналық корпус салуға шешім қабылдағанын айтты. Президенттің пікірінше, ғылыми-зерттеу институтының ескірген ғимараттары заман талабына сай келмейді.</b>
      </p>
      <blockquote>– 2021 жылы бұл жерде жаңа ғимарат бой көтереді. Тиісті қаражат бөлінеді. Құрылыс жұмыстарына 26 миллиард теңге қажет. Мұның қомақты сома болғанына қарамастан, Үкіметке тиісті тапсырма беремін, – деді Қасым-Жомарт Тоқаев.</blockquote>
      <p>Жаңа корпуста 6 ота жасайтын зал, 300 орындық оңалту орталығы, оқу бөлімдері, сондай-ақ, медициналық бұйымдар шығаратын шағын зауыт болады. Ғимарат пайдалануға берілгеннен кейін жоғары технологиялық медициналық қызмет көрсету көлемі 45 пайызға артады.</p>
      <p>Институт ұжымы Президентке мемлекет тарапынан көрсетіліп жатқан қолдау үшін алғыс айтты. Мемлекет басшысы медицина қызметкерлерінің игілікті еңбегін жоғары бағалап, оларға табыс тіледі.</p>
    </article>
  </body>
</html>