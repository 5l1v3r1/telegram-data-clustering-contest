<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/svietimas/5-8-klasiu-matematikos-olimpiada-klaipedos-universitete-1750988/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T14:22:00+00:00"/>
    <meta property="og:title" content="5–8 klasių matematikos olimpiada Klaipėdos universitete"/>
    <meta property="og:description" content="Lapkričio 15 dieną Klaipėdos universitete pirmą kartą įvyko Vakarų Lietuvos 5–8 klasių matematikos olimpiada Klaipėdos universiteto taurei laimėti."/>
  </head>
  <body>
    <article>
      <h1>5–8 klasių matematikos olimpiada Klaipėdos universitete</h1>
      <address><time datetime="2019-11-19T14:22:00+00:00">19 Nov 2019, 14:22</time> by <a rel="author">Straipsnį parengė KU matematikos olimpiados organizatoriai</a></address>
      <p>Lapkričio 15 dieną Klaipėdos universitete pirmą kartą įvyko Vakarų Lietuvos 5–8 klasių matematikos olimpiada Klaipėdos universiteto taurei laimėti.</p>
      <p>Matematikos olimpiadą organizavo Klaipėdos universitetas (KU), Klaipėdos „Verdenės“ progimnazija ir Gargždų „Vaivorykštės“ gimnazija. Organizuojant ją, buvo siekiama skatinti mokinių domėjimąsi matematikos mokslu, tobulinti ir plėsti jų dalykines žinias bei ugdyti mokinių mokslinį ir kritinį mąstymą, kūrybiškumą, savarankiškumą.</p>
      <p>Matematikos olimpiadoje dalyvavo gabiausių 60 mokinių iš Klaipėdos, Neringos, Palangos miestų savivaldybių ir Klaipėdos, Kretingos bei Skuodo rajonų savivaldybių. Matematikos olimpiada vyko 2 etapais. Pirmiausia dalį užduočių mokiniai atliko virtualioje aplinkoje (kompiuteriu arba telefonu), o vėliau kitas užduotis turėjo atlikti raštu pateikiant visus reikalingus sprendimus. Po matematikos olimpiados mokiniai dalyvavo edukaciniuose užsiėmimuose: „Kurk ir programuok“ (KU, prof.. Vitalijus Denisovas), „Robotukai, tai jėga!“ (KU, doc. Gediminas Gricius), „3D mūsų gyvenime“ (KU, stud. Edvinas Pocevičius) bei komandiniame „Protų mūšis“ žaidime (Klaipėdos „Verdenės“ progimnazijos mok. Snieguolė Stakvilionė, Gargždų „Vaivorykštės“ gimnazijos mok. Giedrius Žemaitis), o mokytojai turėjo praktinį užsiėmimą „Komandinis darbas kitaip“ (lek. Robertas Kavolius).</p>
      <p>Klaipėdos universiteto Infrastruktūros ir plėtros prorektorius dr. Benediktas Petrauskas pasveikinio mokinius ir įteikė prizinių vietų laimėtojams diplomus bei taures I vietos nugalėtojams. I-ąją vietą užėmė Bernardas Pauželis (Klaipėdos licėjus, 5 kl.), Rugilė Petkevičiūtė (Klaipėdos „Versmės“ progimnazija, 6 kl.), Linas Daukšas (Palangos „Baltijos“ pagrindinė mokykla, 7 kl.) ir Roman Mumm (Klaipėdos „Santarvės“ progimnazija, 8 kl.).</p>
      <p>Apdovanojimo metu KU lek. Marta Karaliūtė ir Gargždų „Vaivorykštės“ gimnazijos mok. Dalia Bendikienė, mokiniams palinkėjo toliau ieškoti atsakymų matematikos labirintuose (juk „Matematika yra mokslų karalienė, o skaičių teorija – matematikos valdovė“ (vokiečių matematikas K. F. Gausas).</p>
    </article>
  </body>
</html>