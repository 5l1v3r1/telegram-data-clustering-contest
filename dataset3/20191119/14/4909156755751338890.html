<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200789/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T14:29:00+00:00"/>
    <meta property="og:title" content="חילופי מהלומות"/>
    <meta property="og:description" content="על רקע המתיחות הגוברת בין איראן לישראל וארה&quot;ב, שבוע לאחר העימות עם הג'יהאד האסלאמי בעזה וכאשר בין הישמע האזעקות ברמת הגולן לדיווח על הפיצוצים בשדה התעופה בדמשק חולפים 14 דקות, מסתמן כי אירועי הבוקר הם חלק מעימות אזורי רחב"/>
  </head>
  <body>
    <article>
      <h6 class="kicker">מאבק ארוך טווח</h6>
      <h1>חילופי מהלומות</h1>
      <h2>מה עומד מאחורי הרקטות ששוגרו לרמה"ג והפיצוצים שנשמעו לאחר מכן בדמשק? <br/>על רקע המתיחות הגוברת בין איראן לישראל וארה"ב, שבוע לאחר העימות עם הג'יהאד האסלאמי בעזה וכאשר בין הישמע האזעקות ברמת הגולן לדיווח על הפיצוצים בשדה התעופה בדמשק חולפים 14 דקות, מסתמן כי אירועי הבוקר הם חלק מעימות אזורי רחב</h2>
      <address><time datetime="2019-11-19T14:29:00+00:00">19 Nov 2019, 14:29</time> by <a rel="author">אוריאל לוי</a></address>
      <p>ארבעה רקטות שוגרו לפנות בוקר (שלישי) לעבר רמת הגולן. דובר צה"ל מסר כי הרקטות ששוגרו יורטו על ידי לוחמי כיפת ברזל. במקביל דווח על פיצוצים בדמשק שיוחסו לטילים שנורו משמי ישראל. האירוע החריג, שהתרחש בלוח זמנים צפוף ועל רקע ההסלמה נגד הג'יהאד האסלאמי לפני שבוע, מותיר כמה שאלות פתוחות.</p>
      <p>בתחילת השבוע ביטל הרמטכ"ל אביב כוכבי פגישה מתוכננת עם ראשי מועצות בדרום, בעקבות מה שהוגדר על ידי גורמים רשמיים כ"בעיות לוח זמנים". אתמול בבוקר הכריז ממלא מקום מבקר צה"ל על תרגיל פתע מטכ"לי בעמק יזרעאל והגליל העליון, שנועד לבחון את המוכנות והדריכות של היחידות השונות לתרחישים קיצוניים. יתכן כי אירועים אלו מסמנים דריכות בצה"ל לקראת תגובת נגד צפויה לניסיון החיסול שבוצע בבכיר הג'יהאד האסלאמי בדמשק. גורמים שונים האשימו את ישראל באחריות לאירוע.</p>
      <figure>
        <img src="https://www.davar1.co.il/wp-content/uploads/2019/11/121019_gaza6.jpg"/>
        <figcaption>רקטות נורות מעזה לכיוון ישראל. 12 בנובמבר (צילום: חאסן ג'אדי/פלאש90)</figcaption>
      </figure>
      <p>העובדות היבשות אודות האירוע מראים על תגובה צה"לית (במידה ותקיפת שדה התעופה בדמשק נעשתה על ידי ישראל) מהירה מאוד. בשעה 04:52 הופעלה אזעקה בגולן. בשעה 05:05 דיווחה סוכנות הידיעות הרוסית ספוטניק על הפעלת מערכות ההגנה הסוריות בדרום סוריה. בשעה 05:06 דיווחה סוכנות הידיעות הרשמית של סוריה על הדי פיצוצים בסמוך לשדה התעופה בדמשק.</p>
      <p>דובר צה"ל דיווח ב-05:28 כי זוהו ארבעה שיגורים משטח סוריה וכל ארבעת המטרות יורטו באוויר. דיווחים סורים העריכו כי השיגורים בוצעו סמוך למשולש הגבולות סוריה – לבנון – ישראל, ולא מתוך העומק הסורי, כך לפי הפרשן 'אבו-עלי'. המשמעות של זה היא שמדובר ברקטות קצרות טווח ששוגרו בידי חוליה מצומצמת ולא טילי נ"מ מדמשק (שכבר הפעילו בעבר אזעקות ומערכת יירוט בגולן). בעקבות הירי, שר הביטחון נפתלי בנט יקיים הבוקר התייעצות ביטחונית בקריה עם הרמטכ"ל אביב כוכבי ועם בכירי מערכת הביטחון.</p>
      <p>אירוע כזה של אזעקות אמת ברמת הגולן לא התרחש מזה חמישה חודשים וניתן להעריך כי התקיפה בוצעה כתגובה להפצצה שיוחסה לישראל לפני שבוע בדמשק. ממשלת סוריה והג'יהאד האסלאמי האשימו את ישראל בתקיפת ביתו של אכרם עג'ורי בכיר בארגון הפלסטיני בדמשק. התקיפה התבצעה במקביל לחיסולו של בכיר הארגון ברצועת עזה, בהא אבו אל-עטא.</p>
      <p>לאחר התקיפה בדמשק בשבוע שעבר דיווחים סוריים הביאו מידע סותר לגבי גורלו של אכרם עג'ורי החבר בלשכה המדינית של הג'יהאד האסלאמי, ועוד לא ברור אם הוא נהרג בהפצצה. ידוע כי מועאז עג'ורי, בנו של אכרם, נהרג. בישראל לא התייחסו לתקיפה בסוריה, אך קיבלו אחריות על החיסול של אל-עטא, שכאמור בוצע במקביל. הג'יהאד האסלאמי הוא שליח (פרוקסי) של איראן והחלפת המהלומות עמו מתרחשת על רקע המתח הגובר בין איראן לישראל, ארה"ב ומדינות המפרץ שעה שאיראן הודיעה על חידוש פרויקט הגרעין שלה.</p>
      <h3>הזווית האיראנית</h3>
      <p>פקחי הסוכנות הבין-לאומית לאנרגיה אטומית (סבא"א) הגישו אתמול (שני) לאו"ם מסמך, שבו הודיעו כי כמות המים הכבדים של איראן חרגה ממגבלת 130 הטונות שהותר לה בהסכם. בשבוע שעבר חשפה סבא"א כי פקחים מצאו שרידי אורניום באתר שאיראן לא הכריזה עליו. בנוסף על כך, הסוכנות אישרה שהפעילות במתקן הגרעין בפורדו חודשה וטהראן החלה להעשיר בו אורניום. זאת לאחר שנשיא המדינה חסן רוחאני הצהיר על כך לפני כשבועיים. חידוש פרויקט הגרעין האיראני מסלים את היחסים המתוחים גם ככה של איראן עם ישראל.</p>
      <figure>
        <img src="https://www.davar1.co.il/wp-content/uploads/2017/10/141017_trumprukhani.jpg"/>
        <figcaption>ראש ממשלת איראן, חסן רוחאני; נשיא ארה״ב, דונלד טראמפ (צילום: AP).</figcaption>
      </figure>
      <p>איראן כאמור מממנת ומנחה מרחוק את הג'יהאד האסלאמי ומשתמשת בארגון כשליח' להעברת מסרים' לישראל. שר החוץ האיראני, ג'וואד זריף, שוחח שלשום בטלפון עם מנהיג הג'יהאד האיסלאמי, זיאד נחאלה, כך דיווח עיתון איראני. זריף גינה את "המתקפה הציונית נגד פלסטין" ובירך את נחאלה על ההצלחה בהשגת הפסקת האש. 'אישור' איראני של הפסקת האש הוא סימן חיובי עבור ישראל ולצידו הגיעה תגובה 'רכה' על ההפצצה בדמשק – מה שמעיד כנראה כי איראן ושליחיה אינם מעוניינים בהסלמה כעת.</p>
      <p>ישראל הגיבו במהירות מפתיעה לרקטות שנורו עליה, מה שמעיד כי הייתה מוכנה לספיגת הרקטות מבעוד מועד. תגובה מהירה כזו יכולה להתבצע רק באמצעות מודיעין איכותי על ההכנות בצד השני לירי הרקטות. ההפצצה הישראלית בדמשק כוונה על פי מקורות זרים למחסני נשק איראני בשדה התעופה – יעד שישראל הפציצה כבר מספר פעמים בשנים האחרונות.</p>
    </article>
  </body>
</html>