<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-19T14:00:02+00:00"/>
    <meta property="og:title" content="Προϋπολογισμός δήμου Αθηναίων: Αναπτυξιακό και υλοποιήσιμο πρόγραμμα 264 εκατ. ευρώ για το 2020"/>
    <meta property="og:description" content="Ο δήμαρχος Αθηναίων χαρακτήρισε «μητέρα των μαχών» το συνολικό έργο που αφορά στη βελτίωση της καθημερινότητας"/>
  </head>
  <body>
    <article>
      <h1>Προϋπολογισμός δήμου Αθηναίων: Αναπτυξιακό και υλοποιήσιμο πρόγραμμα 264 εκατ. ευρώ για το 2020</h1>
      <h2>Ο δήμαρχος Αθηναίων χαρακτήρισε «μητέρα των μαχών» το συνολικό έργο που αφορά στη βελτίωση της καθημερινότητας</h2>
      <address><time datetime="2019-11-19T14:00:02+00:00">19 Nov 2019, 14:00</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Facebook 0</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Twitter</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">LinkedIn</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Περισσότερα</a>
        </li>
      </ul>
      <p>Ένας προϋπολογισμός που για πρώτη φορά απαντά λεπτομερώς στις ανάγκες της Αθήνας και των κατοίκων της και περιλαμβάνει τεχνικό πρόγραμμα ύψους 264 εκατ. ευρώ -έναντι 160 πέρσι- ψηφίστηκε αργά χθες το βράδυ από το Δημοτικό Συμβούλιο της πόλης.</p>
      <p>«Είναι ένα πρόγραμμα που ανταποκρίνεται πλήρως στις δεσμεύσεις της νέας δημοτικής αρχής και ταυτόχρονα βαθιά αναπτυξιακό και υλοποιήσιμο με συγκεκριμένα χρονοδιαγράμματα», τόνισε ο δήμαρχος Αθηναίων Κώστας Μπακογιάννης, προσθέτοντας πως στόχος είναι να δημοπρατηθεί το μεγαλύτερο τεχνικό μέρος εντός του 2020.</p>
      <p>Το τεχνικό πρόγραμμα 2020, περιλαμβάνει 171 δράσεις για την πόλη εκ των οποίων 58 είναι συνεχιζόμενα έργα, 89 είναι νέα έργα και 24 οι μελέτες (νέες και εξελισσόμενες).</p>
      <p>Ο δήμαρχος Αθηναίων χαρακτήρισε «μητέρα των μαχών» το συνολικό έργο που αφορά στη βελτίωση της καθημερινότητας, απαντώντας στην μεγάλη ανάγκη της πόλης να κάνουμε το περίφημο restart.</p>
      <h3>Ασφαλτοστρώσεις δρόμων – Αναπλάσεις σε πεζοδρόμια και πλατείες</h3>
      <p>Συγκεκριμένα ανέφερε ότι στο πλαίσιο αυτό θα δημοπρατηθούν έργα αξίας 40 εκατομμυρίων ευρώ για πλατείες, πεζοδρόμια και κοινόχρηστους χώρους στις επτά Δημοτικές Κοινότητες, αλλά και εκτεταμένες παρεμβάσεις στο εμπορικό κέντρο. Ταυτόχρονα μέχρι τις αρχές του 2020, θα δημοπρατηθούν έργα αξίας 42 εκατομμυρίων ευρώ, για νέες ασφαλτοστρώσεις που θα συμπληρώσουν τα 9 εκατομμύρια ευρώ που εκτελούνται ήδη. Τα χρήματα αυτά αντιστοιχούν σε περίπου 1,4 εκατ. τ.μ. ασφαλτόστρωσης στην πόλη ή αλλιώς σε περίπου 175 χιλιόμετρα οδικού δικτύου, τμήμα το οποίο αντιστοιχεί στο πολύ σημαντικό ποσοστό 25 με 30% του συνολικού οδικού μας δικτύου. Επίσης δρομολογούνται νέα έργα ύψους 3,7 εκατομμυρίων για εργασίες αποχέτευση – λυμάτων στην Αθήνα».</p>
      <h3>Καθαριότητα – ηλεκτροφωτισμός</h3>
      <p>Τα βασικά σημεία του προγράμματος υποδηλώνουν και τις προτεραιότητες της δημοτικής αρχής, σημείωσε ο δήμαρχος σε τομείς όπως της καθαριότητας και του ηλεκτροφωτισμού: «Έχουμε την υλοποίηση της σύμβασης για την προμήθεια των μέσων ατομικής προστασίας και υγειονομικού υλικού για τους εργαζόμενους, που είναι σε διπλάσιο ύψος από τις προηγούμενες χρονιές. Την αγορά κάδων και υλικού εξοπλισμού που φτάνει στα 4 εκατομμύρια ευρώ. Ένα ολοκληρωμένο πρόγραμμα για τη συντήρηση και επισκευή των ηλεκτρολογικών εγκαταστάσεων ύψους 6 εκατομμυρίων ευρώ. Την αγορά μηχανολογικού εξοπλισμού, συνολικά 20 εκατομμυρίων ευρώ. Επίσης την εκπόνηση και εφαρμογή ολοκληρωμένου προγράμματος εξυγίανσης και καθαρισμού του δημόσιου χώρου, την αντικατάσταση και αναδιοργάνωση του δικτύου των κάδων με κόστος 3 εκατομμύρια ευρώ. Την κατάρτιση και εφαρμογή προγράμματος τριετίας για την τακτική συντήρηση και πλύση καθώς και προμήθεια εξοπλισμού συλλογής απορριμμάτων ύψους άνω των 7 εκατομμυρίων ευρώ».</p>
      <p>Ο Κώστας Μπακογιάννης, πρόσθεσε μάλιστα ότι «μεγαλύτερο έργο της διεύθυνσης Καθαριότητας-Ανακύκλωσης είναι ο Σταθμός Μεταφόρτωσης Απορριμμάτων για τον οποίον γίνεται προσπάθεια να επιλυθούν κάποια προβλήματα ώστε να ξεκινήσει η κατασκευή του άμεσα».</p>
      <p>Στο κομμάτι της συντήρησης των δικτύων ηλεκτροφωτισμού, σχεδιάζεται μία παρέμβαση ύψους 1,5 εκατ. ευρώ, ενώ ταυτόχρονα υλοποιείται ήδη το έργο αντικατάστασης φωτιστικών σωμάτων από λάμπες νέας τεχνολογίας προϋπολογισμού 1 ,38 εκατ. ευρώ. Επίκειται ακόμα η συμβασιοποίηση μέσα στους επόμενους δύο μήνες της αναβάθμισης των 34ων από τα 53 σιντριβάνια της πόλης.</p>
      <h3>Ολοκληρωμένο σχέδιο διαχείρισης του αστικού πρασίνου</h3>
      <p>Αναφερόμενος στον σχεδιασμό για την συντήρηση και τον εμπλουτισμό του πρασίνου, ο δήμαρχος Αθηναίων υπογράμμισε, μεταξύ άλλων: «Εφαρμόζουμε ένα ολοκληρωμένο πρόγραμμα για την ενίσχυση του πρασίνου της Αθήνας, καθώς και εργασίες συντήρησης σε κοινόχρηστους χώρους πρασίνου, πεζοδρόμια και κλαδέματα με πάνω από 10 εκατομμύρια σε βάση διετίας. Προχωράμε σε προμήθεια ενός εκατομμυρίου ευρώ για αγορά υλικών και εξοπλισμού και σε δράσεις πυροπροστασίας ύψους ενός εκατομμυρίου ευρώ. Επίσης ωριμάζουμε μελέτες για τέσσερα έργα πρασίνου μέσω της τεχνικής βοήθειας της Ευρωπαϊκής Τράπεζας Επενδύσεων, τα οποία θα οδηγήσουν σε παρεμβάσεις, προϋπολογισμού άνω των 7,5 εκατομμυρίων ευρώ».</p>
      <h3>Λυκαβηττός – Ελαιώνας – Εθνικός Κήπος</h3>
      <p>Ειδική μνεία έκανε ο δήμαρχος Αθηναίων σε τρία εμβληματικά έργα: «του Λυκαβηττού, του Ελαιώνα και του Εθνικού Κήπου. Το έργο του Λυκαβηττού έχει προϋπολογισμό 1,5 εκατομμύριο ευρώ. Αφορά παρεμβάσεις αντιπλημμυρικής προστασίας, αντικατάσταση της περιμετρικής οδού μήκους 1700 μέτρων και αποκατάσταση μιας υπέροχης περιπατητικής διαδρομής μήκους 3 χιλιομέτρων. Θα ξεκινήσουν οι διαδικασίες δημοπράτησης εντός των επόμενων ημερών. Το έργο του Ελαιώνα, αφορά την κατασκευή ενός πραγματικά υπέροχου πάρκου δύο οικοδομικών τετραγώνων που θα αναβαθμίσει την πολύπαθη ευρύτερη περιοχή. Έχει προϋπολογισμό 8,6 εκατομμύρια ευρώ και θα δημοπρατηθεί εντός των επόμενων μηνών. Και το τρίτο είναι ο Εθνικός Κήπος. Προϋπολογισμός 4,2 εκατομμύρια ευρώ, το οποίο αφορά στη συντήρηση, αποκατάσταση και αναβάθμιση των υποδομών του κήπου, του οποίου επίκειται η συμβασιοποίηση άμεσα.»</p>
      <h3>Έργα εκατομμυρίων για σχολεία και αλλά κτίρια του Δήμου</h3>
      <p>Σχετικά με το κτιριακό απόθεμα του Δήμου δρομολογούνται μεταξύ άλλων:</p>
      <p>• Έργα ύψους 33.000.000 ευρώ για την συντήρηση και επισκευή δημοτικών κτηρίων και σχολείων.</p>
      <p>• Έχουν δρομολογηθεί ενεργειακές αναβαθμίσεις σε 15 σχολεία και δύο δημοτικά κτίρια αξίας περίπου 6.000.000 ευρώ.</p>
      <p>• Δημοπρατείται η αναβάθμιση τριάντα παιδικών και βρεφονηπιακών σταθμών του Δήμου, ώστε να εναρμονιστούν στο νέο πλαίσιο λειτουργίας, που ισχύει από το 2017, με προϋπολογισμό 2.275.000 ευρώ.</p>
      <p>Για το ίδιο θέμα ο δήμαρχος Αθηναίων τόνισε επίσης: «Μέσω της τεχνικής βοήθειας της Ευρωπαϊκής Τράπεζας Επενδύσεων, γίνεται προσπάθεια να ωριμάσουν μελετητικά έργα αναβάθμισης τριών σχολικών συγκροτημάτων και ενός κινηματογράφου, συνολικού προϋπολογισμού 5,35 εκατ. ευρώ, ενώ παράλληλα αναμένεται να ωριμάσουν και έργα παρεμβάσεων σε δύο εμβληματικά κτίρια με εκτιμώμενο προϋπολογισμό 1,2 εκατ. ευρώ. Έχουμε επίσης προβλέψει την ανακαίνιση δυο δημοτικών ιατρείων. Του πρώτου δημοτικού ιατρείου στη Σόλωνος και του δεύτερου στον Νέο Κόσμο. Η συνολική δαπάνη για τα δύο ανέρχεται στο 1,5 εκατ. Ευρώ».</p>
      <p>Αξίζει να σημειωθεί ότι το ύψος των εσόδων του Προϋπολογισμού του 2020 διαμορφώνεται στο ποσό των 820 εκατομμυρίων ευρώ και των εξόδων στο ποσό των 819,58 εκατομμυρίων ευρώ. Το αποθεματικό του Δήμου είναι 424.000 ευρώ.</p>
      <p>Κλείνοντας την παρουσίαση του τεχνικού προγράμματος ο Κ. Μπακογιάννης ξεκαθάρισε ότι την επόμενη 4ετία «δεν θα επικαλεστούμε καμία δικαιολογία και κανένα άλλοθι. Για εμάς ο Δήμος είναι υπεύθυνος για όλα στην πόλη. Οφείλει να βγαίνει μπροστά, δυναμικά και να αναλαμβάνει πρωτοβουλίες για να κρατήσει την Αθήνα στον 21ο αιώνα». Υπογράμμισε ότι το τεχνικό πρόγραμμα είναι «απολύτως συμβατό με το σχέδιο που παρουσιάσαμε προεκλογικά και έλαβε τη λαϊκή νομιμοποίηση. Είναι δε το πρώτο βήμα για να αντιμετωπίσουμε τις βασικές υποδομές και τα προβλήματα της καθημερινότητας, ενώ τα τεχνικά προγράμματα των επόμενων ετών θα έρθουν για να υλοποιήσουν εκείνα τα εμβληματικά έργα για τα οποία επίσης έχουμε δεσμευτεί προεκλογικά. Δηλαδή με άλλα λόγια όπως λέγαμε και πριν μερικούς μήνες, «ξεκινάμε από κάτω προς τα πάνω. κοιτώντας χαμηλά για να μπορέσουμε να στρέψουμε τα μάτια μας ψηλά» τόνισε στην ομιλία του ο Δήμαρχος Αθηναίων Κώστας Μπακογιάννης.</p>
      <p>Πηγή: ΑΠΕ-ΜΠΕ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Facebook 0</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Twitter</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">LinkedIn</a>
        </li>
        <li>
          <a href="https://www.eleftherostypos.gr/politiki/489686-proypologismos-dimoy-athinaion-anaptyxiako-kai-ylopoiisimo-programma-264-ekat-eyro-gia-to-2020/#">Περισσότερα</a>
        </li>
      </ul>
    </article>
  </body>
</html>