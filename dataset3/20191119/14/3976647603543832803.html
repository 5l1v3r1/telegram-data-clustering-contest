<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/bast-och-samst-pa-att-anvanda-bilbalte-sa-ser-det-ut-i-din-kommun/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-19T14:00:00+00:00"/>
    <meta property="og:title" content="Bäst och sämst på att använda bilbälte - så ser det ut i din kommun"/>
    <meta property="og:description" content="Det går åt rätt håll, fler använder bilbälte. Guldstjärna får bilisterna i Falköping och Skövde som är bäst i Skaraborg på att använda bältet. Skaraborna och Tidaholmarna har lite att jobba på."/>
  </head>
  <body>
    <article>
      <h1>Bäst och sämst på att använda bilbälte - så ser det ut i din kommun</h1>
      <address>
        <time datetime="2019-11-19T14:00:00+00:00">19 Nov 2019, 14:00</time>
      </address>
      <p>
        <i>Det går åt rätt håll, fler använder bilbälte. Guldstjärna får bilisterna i Falköping och Skövde som är bäst i Skaraborg på att använda bältet. Skaraborna och Tidaholmarna har lite att jobba på.</i>
      </p>
      <p>I Skaraborgs län använder 96 procent bälte, samma som riket i snitt. Det visar en undersökning som NTF har gjort, som genomförs i landets samtliga kommuner och som bygger på över 350 000 observationer. Det är i första hand passagerare som ökar sin användning.</p>
      <p>Bland förarna skiljer det fortfarande fyra procentenheter mellan könen. Bältesanvändningen bland manliga och kvinnliga förare ligger kvar på 94 respektive 98 procent.</p>
      <p>Trots den relativt höga bältesanvändningen har var tredje person som omkommer i personbil inget bälte på sig.</p>
      <p>Bältesanvändningen i tätort är något lägre än vid ut- och infart till tätort. I tätort ligger användningen totalt på 96 procent samtidigt som Trafikverket redovisar cirka 98 procent användning vid ut- och infarter till tätort.</p>
      <p>– Jag har ibland svårt att förstå att det finns människor som väljer att inte sätta på sig bältet då det är den absolut viktigaste säkerhetsdetaljen i bilen – både i framsätet och baksätet, säger Petra Hansson, verksamhetschef för NTF Skaraborg, i ett pressmeddelande.</p>
      <p>– Inte minst vid lägre hastighet i tätort, då kan bältet utgöra skillnaden mellan liv och död. Ett trepunktsbälte minskar risken att skadas svårt vid en kollision med cirka 50 procent. Ett tvåpunktsbälte är inte lika effektivt men minskar skaderisken med 20 procent. Många bilar är idag utrustade med bältessträckare,som drar åt bältet vid krockögonblicket. Trepunktsbälte i kombination med bältessträckare minskar skaderisken med 55 procent.</p>
      <p>För att ökningen av bältesanvändningen ska kunna anses ligga i linje med den utveckling som krävs för att nå målet med högst 220 dödade år 2020 borde den, enligt Trafikverkets analysgrupp, ligga på 97 - 98 procent idag.</p>
      <p>De lokala resultaten från årets undersökning visar att Falköping, Karlsborg, Lidköping, Skövde och Tibro uppfyller det kravet. De flesta kommuner i länet ligger runt 96 procents användning men i Gullspång, Hjo och Töreboda saknar fortfarande nästan var tionde förare bälte.</p>
      <p>– Det är oroande att bältesanvändningen varierar så kraftig i landet. På vissa håll saknar mer än var tionde bälte och går man ner på kommunal nivå är användningen på sina håll ännu sämre. Vi skulle behöva jobba mycket mer riktat och lokalt med attityd- och beteendepåverkande insatser mot i första hand manliga förare i glesbygd för att öka användningen, säger NTF:s generalsekreterare Marie Nordén.</p>
      <details>
        <summary><b>Bältesanvändning - kommun för kommun <br/></b>Falköping 97 %<br/>Gullspång 91 %<br/>Götene 94%<br/>Hjo 91%<br/>Karlsborg 97%<br/>Lidköpi..</summary>
        <h4>Bältesanvändning - kommun för kommun</h4>
        <p>Falköping 97 %</p>
        <p>Gullspång 91 %</p>
        <p>Götene 94%</p>
        <p>Hjo 91%</p>
        <p>Karlsborg 97%</p>
        <p>Lidköping 98%</p>
        <p>Mariestad 93%</p>
        <p>Skara 96%</p>
        <p>Skövde 99%</p>
        <p>Tibro 97%</p>
        <p>Tidaholm 94%</p>
        <p>Töreboda 92%</p>
        <p>Vara 94%</p>
      </details>
      <details>
        <summary>Använd bältet. Även vid korta resor. De allra flesta olyckor sker i låg fart nära hemmet...</summary>
        <p>Använd bältet. Även vid korta resor. De allra flesta olyckor sker i låg fart nära hemmet.• Det diagonala bandet ska sitta över bröstet, så nära halsen som möjligt. Detta säkrar rätt vinkel på bältet så att det sitter mot de skelettdelar som bäst kan klara den kraft som uppstår vid en kollision, det vill säga axel och bröstben. Om du har det över eller under axeln kan det knäcka revbenen som i sin tur skadar hjärta och lungor. Bältesjusteraren, som många bilar är utrustade med, hjälper till att höja och sänka bältet så det hamnar rätt i förhållande till din längd.• Höftbandet mot låren ska sitta under höftkammarna ner mot låren, inte över magen. Om bältet sitter över magen kan det tränga in i buken och orsaka inre blödningar.• Sträck bältet en extra gång. Bältet ska dras åt när du har satt det på dig. Ju närmare kroppen, desto bättre skydd ger bältet. Om bältet inte är sträckt kan du slå i ratten innan det gör någon nytta.</p>
      </details>
    </article>
  </body>
</html>