<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/entertainment/aantal-dronken-bestuurders-in-weeknachten-ligt-schrikwekkend-hoog"/>
    <meta property="og:site_name" content="Zita"/>
    <meta property="article:published_time" content="2019-11-19T14:03:06+00:00"/>
    <meta property="og:title" content="“Aantal dronken bestuurders in weeknachten ligt schrikwekkend hoog”"/>
    <meta property="og:description" content="Het aantal bestuurders dat tijdens weeknachten positief blaast, ligt hoog, verontrustend hoog, zo stelt Vias. Met 10,7% ligt het zelfs drie keer zo hoog als tien jaar geleden, zegt het verkeersinstituut dat sinds 2003 een driejaarlijkse nationale gedragsmeting uitvoert. Om een representatief beeld te krijgen van rijden onder invloed van alcohol worden in heel het"/>
  </head>
  <body>
    <article>
      <h1>“Aantal dronken bestuurders in weeknachten ligt schrikwekkend hoog”</h1>
      <address>
        <time datetime="2019-11-19T14:03:06+00:00">19 Nov 2019, 14:03</time>
      </address>
      <p>
        <b>Het aantal bestuurders dat tijdens weeknachten positief blaast, ligt hoog, verontrustend hoog, zo stelt Vias. Met 10,7% ligt het zelfs drie keer zo hoog als tien jaar geleden, zegt het verkeersinstituut dat sinds 2003 een driejaarlijkse nationale gedragsmeting uitvoert.</b>
      </p>
      <p>Om een representatief beeld te krijgen van rijden onder invloed van alcohol worden in heel het land willekeurig bestuurders aan een alcoholcontrole onderworpen door de politie. Dit gebeurt op alle mogelijke momenten van de dag en nacht. In totaal gaat het over een steekproef van meer dan 6.100 bestuurders die gecontroleerd werden door de lokale en federale politie.</p>
      <p>Uit de meting blijkt dat er nooit eerder zo weinig bestuurders onder invloed van alcohol rondreden (1,9%). “De overgrote meerderheid van de bevolking heeft dus goed begrepen dat er gevaren zijn als je drinkt en rijdt”, klinkt het bij Vias. “Een belangrijke kanttekening: hoewel het resultaat een dalende trend laat zien, die er ook was tijdens de vorige drie edities, is er op lange termijn slechts weinig progressie.”</p>
      <h3>Verschillende momenten van de week</h3>
      <p>Uit de nieuwe meting blijkt dat gemiddeld dus 1,9% van de bestuurders in ons land rondrijdt met een alcoholpromillage dat hoger ligt dan de wettelijke limiet. Dat is het laagste aantal sinds het begin van de metingen in 2003. Tijdens de vorige meting in 2015 bedroeg dat percentage nog 2,7%. “Maar op langere termijn is er nauwelijks een evolutie waar te nemen. In 2005 reden ongeveer 2,0% van de bestuurders rond wanneer ze te veel gedronken hadden. Maar er zijn dus grote verschillen tussen de verschillende momenten van de week”, zo concludeert Vias.</p>
      <p>“Tijdens de weeknachten ligt het percentage bestuurders onder invloed op 10,7%, tijdens de weekendnachten zelfs op 12,6%. Dat is 9 keer meer dan in Nederland bijvoorbeeld”, zo klinkt het. “De meest verontrustende vaststelling is dat tijdens de weeknachten het percentage positieve bestuurders 3 keer hoger ligt dan 10 jaar geleden.”</p>
      <h3>Regionale verschillen</h3>
      <p>Er zijn ook regionale verschillen: in Vlaanderen ligt het percentage bestuurders dat te veel gedronken heeft op 1,66%. In Wallonië rijdt gemiddeld 2,05% van de bestuurders rond als ze te veel gedronken hebben. Dat is in vergelijking met de laatste gedragsmeting uit 2015 wel een flinke verbetering. Toen reed in Wallonië nog 3,9% van de bestuurders onder invloed rond.</p>
      <p>Gemiddeld rijdt 2,8% van de mannen rond met de wagen onder invloed van alcohol. Bij de vrouwen is dat 0,6%. “Dat hogere aandeel van de mannen is des te nadeliger voor de verkeersveiligheid omdat mannen ook vaker autorijden dan vrouwen”, klinkt het nog.</p>
      <h3>Sp.a pleit voor nultolerantie</h3>
      <p>Dat het aantal dronken bestuurders tijdens de weeknachten zo sterk is gestegen, is volgens sp.a-Kamerlid Joris Vandenbroucke ‘zeer slecht nieuws’. Vandenbroucke pleit voor de invoering van nultolerantie. ‘Nultolerantie biedt duidelijkheid: wie gedronken heeft, mag niet rijden. Nooit. Ook niet na één glas’, klinkt het.</p>
      <related>
        <h4>Lees ook :</h4>
        <a href="https://nl.metrotime.be/2019/11/19/must-read/de-lijn-vindt-geen-plaats-voor-laadpalen-en-schrapt-elektrische-bussen-in-gent-3/"/>
      </related>
      <footer>Het bericht <a href="https://nl.metrotime.be/2019/11/19/must-read/aantal-dronken-bestuurders-in-weeknachten-ligt-schrikwekkend-hoog-2/">“Aantal dronken bestuurders in weeknachten ligt schrikwekkend hoog”</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>