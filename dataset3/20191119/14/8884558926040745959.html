<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/svedsko-tozilstvo-opustilo-preiskavo-assangea-zara"/>
    <meta property="og:site_name" content="Primorske novice"/>
    <meta property="article:published_time" content="2019-11-19T14:38:58+00:00"/>
    <meta property="og:title" content="Švedsko tožilstvo opustilo preiskavo Assangea zaradi posilstva"/>
    <meta property="og:description" content="Švedsko tožilstvo je opustilo preliminarno preiskavo očitkov o posilstvu proti ustanovitelju Wikileaksa Julianu Assangeu, je danes sporočila namestnica glavnega švedskega tožilca Eva-Marie Persson. Assange, ki očitke zanika, je trenutno v zaporu v Londonu, poročajo tuje tiskovne agencije."/>
  </head>
  <body>
    <article>
      <h1>Švedsko tožilstvo opustilo preiskavo Assangea zaradi posilstva</h1>
      <address><time datetime="2019-11-19T14:38:58+00:00">19 Nov 2019, 14:38</time> by <a rel="author">STA</a></address>
      <p>
        <b>Švedsko tožilstvo je opustilo preliminarno preiskavo očitkov o posilstvu proti ustanovitelju Wikileaksa Julianu Assangeu, je danes sporočila namestnica glavnega švedskega tožilca Eva-Marie Persson. Assange, ki očitke zanika, je trenutno v zaporu v Londonu, poročajo tuje tiskovne agencije.</b>
      </p>
      <figure>
        <img src="https://static.primorske.si/foto/highres/gnweb/720375_266-assange.jpg"/>
        <figcaption>Švedsko tožilstvo je opustilo preiskavo očitkov o posilstvu proti ustanovitelju Wikileaksa Julianu Assangeu, je danes sporočila namestnica glavnega švedskega tožilca Eva-Marie Persson.  Foto: Wikipedia</figcaption>
      </figure>
      <p><b>LONDON</b> &gt; “Moja ocena je, da smo se lotili vseh preiskovalnih ukrepov, ki bi se jih lahko. Ampak dokazi niso dovolj močni, da bi vložili obtožnico,” je dejala <b>Eva-Marie Persson</b>.</p>
      <p>Švedsko pravosodje je tako opustilo pregon ustanovitelja Wikileaksa <b>Juliana Assangea</b>, ki so mu očitali, da je leta 2010 v Stockholmu posilil žensko. Poleti so na Švedskem potekala nova zaslišanja, ampak niso zbrali dovolj dokazov.</p>
      <p>Assange je očitke vztrajno zanikal, sedem let pa se je izogibal izročitvi na Švedsko, potem ko je leta 2012 našel zatočišče na ekvadorskem veleposlaništvu v Londonu. Maja letos so 48-letnika izgnali z veleposlaništva, nakar ga je aretirala britanska policija. Obsodili so ga na 50 tednov zapora zaradi kršitve pogojnega izpusta. Trenutno je v zaporu Belmarsh v Londonu.</p>
      <p>Washington ga sicer obtožuje izdaje vladnih skrivnosti in mu grozi izročitev ZDA. Glavno zaslišanje v zvezi z morebitno izročitvijo ZDA je v Veliki Britaniji predvidno naslednje leto; začelo naj bi se 25. februarja.</p>
      <p>Obtožnica ZDA proti Assangeu ima 18 točk. Med drugim je obtožen zarote z ameriško žvižgačko <b>Chelsea Manning</b>, ki naj bi ji pomagal dešifrirati geslo računalniškega omrežja ameriške administracije, in vohunstva. V primeru, da ga bodo spoznali za krivega, mu grozi do 175 let zapora.</p>
    </article>
  </body>
</html>