<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/pe-locul-11-universitatea-din-oradea-a-coborat-patru-pozitii-in-clasamentul-national-ad-astra-152876.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T14:55:00+00:00"/>
    <meta property="og:title" content="Pe locul 11: Universitatea din Oradea a coborât patru poziţii în clasamentul naţional Ad Astra"/>
    <meta property="og:description" content="Ediţia 2019 a clasamentului universităţilor din România, realizat de Asociaţia Cercetătorilor Ad Astra pe baza clasărilor în topuri internaţionale, arată că Universitatea din Oradea a coborât patru poziţii faţă de anul trecut. Instituţia se află acum pe locul 11, topul fiind condus de Universitatea Babeş-Bolyai din Cluj-Napoca."/>
  </head>
  <body>
    <article>
      <h1>Pe locul 11: Universitatea din Oradea a coborât patru poziţii în clasamentul naţional Ad Astra</h1>
      <address><time datetime="2019-11-19T14:55:00+00:00">19 Nov 2019, 14:55</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/universitatea-oradea-campus-18112019.jpg"/>
      </figure>
      <p>Ediţia 2019 a clasamentului universităţilor din România, realizat de Asociaţia Cercetătorilor Ad Astra pe baza clasărilor în topuri internaţionale, arată că Universitatea din Oradea a coborât patru poziţii faţă de anul trecut. Conform Metarankingului Universitar 2019, Universitatea din Oradea este pe locul 11. <a href="https://www.ebihoreanul.ro/stiri/ultima-or-31-5/universitatea-din-oradea-pe-locul-7-in-tara-in-clasamentul-cercetatorilor-ad-astra-145868.html">Anul trecut,</a> instituţia era pe locul 7.</p>
      <p>Fruntaşă în clasament este Universitatea Babeş-Bolyai din Cluj-Napoca, pe locul 2 se află Universitatea din Bucureşti, iar pe 3 Universitatea Politehnică din Bucureşti. Pe a patra poziţie se află Universitatea de Vest din Timişoara, care a urcat o poziţie faţă de anul trecut.</p>
      <p>Universitatea din Oradea este la egalitate cu universităţile din Craiova, "Lucian Blaga" din Sibiu şi "Ovidius" din Constanţa.</p>
      <p>"Scopul Metarankingului Universitar 2019 este să identifice care dintre aceste universităţi au o minimă vizibilitate internaţională în rankingurile majore ale universităţilor (sunt prezente în cel puţin un ranking inclus în analiză) şi care este impactul lor relativ în aria academică internaţională (prin punctajul obţinut în metaranking)", se arată în raport.</p>
      <p>Autorii metarankingului sunt Daniel David (Universitatea Babeş-Bolyai), Ovidiu Andronesi (Universitatea Harvard), Dorel Banabic (Universitatea Tehnică din ClujNapoca), Carmen Buzea (Universitatea Transilvania din Braşov), Bogdan Florian (Şcoala Naţională de Studii Politice şi Administrative/SNSPA), Silviu Matu (UBB), Adrian Miroiu (SNSPA) şi Lazăr Vlăsceanu (Universitatea din Bucureşti).</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/TWV0YXJhbmtpbmd1bF9Vbml2ZXJzaXRhcl8yMDE5LnBkZg=="><pic src="https://www.ebihoreanul.ro/images/pdf.png" width="20" height="20"/> Metarankingul_Universitar_2019.pdf (368.22K)</a>
        </p>
      </details>
    </article>
  </body>
</html>