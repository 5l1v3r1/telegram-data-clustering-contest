<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-povinen-vidmovitisya-vid-klyuchovoyi-ideyi-miru-ekspert-330188_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="Зеленський повинен відмовитися від ключової ідеї &quot;миру&quot; — експерт"/>
    <meta property="og:description" content="тільки спроба погодитися на особливий статус, амністію бойовиків, легітимні вибори пушиліних і губаревих та інші, м'яко кажучи, суперечливі пункти Мінських угод може мати наслідком той-таки переворот. "/>
  </head>
  <body>
    <article>
      <h1>Зеленський повинен відмовитися від ключової ідеї "миру" — експерт</h1>
      <h2>тільки спроба погодитися на "особливий статус", амністію бойовиків, легітимні вибори пушиліних і губаревих та інші, м'яко кажучи, суперечливі пункти Мінських угод може мати наслідком той-таки переворот. </h2>
      <address>
        <time datetime="2019-11-19T14:50:00+00:00">19 Nov 2019, 14:50</time>
      </address>
      <p>Для того щоб стати "президентом на 100%", Володимир Зеленський повинен відмовитися від ключової ідеї "миру". Хоч вона, згідно з даними соцопитувань, і є цінною для двох третин виборців, проте співвідношення сил не дає змоги сподіватися на будь-який варіант миру, прийнятний для України. У кращому разі це може бути безстрокове перемир'я на кшталт придністровського, та наразі Зеленський такий компроміс рішуче відкидає.</p>
      <p>Про це у своїй статті для <a href="https://dt.ua/">DT.UA</a> пише Володимир Дубровський, старший економіст CASE Україна, член Несторівської групи. На його думку, тільки спроба погодитися на "особливий статус", амністію бойовиків, легітимні вибори пушиліних і губаревих та інші, м'яко кажучи, суперечливі пункти Мінських угод може мати наслідком той-таки переворот. </p>
      <p>"Звісно, підписував їх іще Порошенко, але він упирався ногами й руками, коли його в цю капітулянтську пастку тягнули, та й йому, коли дійшло до справи, було нелегко (пам'ятаєте бойову гранату під Радою?). А Зеленському ж точно не пробачать того, що пробачали попередникові", — зазначає експерт.</p>
      <p>У цьому сенсі згадані умови — це насправді, на думку автора, частина кремлівського плану дестабілізації, і залишається тільки сподіватися, що розумні люди в оточенні нинішнього президента прорахували цей план і продумали шляхи уникнення пастки. </p>
      <p>"Однак він також пролягає повз "прапорці", бо всі шляхи і стежки всередині загону загоничам чудово відомі, й тут їх обскакати не вийде, — уся надія лише на добре прораховану креативність у поєднанні з рішучістю", — підкреслює експерт.</p>
      <p>Президент України Володимир Зеленський <a href="https://dt.ua/UKRAINE/pid-chas-normandskoyi-zustrichi-zelenskiy-hoche-obgovoriti-termini-pripinennya-viyni-v-donbasi-330177_.html">під час зустрічі в "нормандському форматі"</a>, яка запланована на 9 грудня, має намір розмовляти про конкретні терміни припинення війни в Донбасі. Також Зеленський хоче конкретики щодо строків деокупації Донбасу.</p>
      <p>Детальніше про виклики перед Зеленським читайте у матеріалі Володимира Дубровського "<a href="https://dt.ua/internal/za-praporci-329855_.html"><b>"За прапорці!"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>