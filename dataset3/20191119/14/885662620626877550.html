<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125591/masoytis-blepei-ayxisi-tziroy-2019"/>
    <meta property="og:site_name" content="Insider"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="Μασούτης: «Βλέπει» αύξηση τζίρου το 2019"/>
    <meta property="og:description" content="Ο τζίρος του Ομίλου Μασούτη για το 2019, σύμφωνα με πληροφορίες, θα ξεπεράσει τα 830 εκατ. ευρώ."/>
  </head>
  <body>
    <article>
      <h1>Μασούτης: «Βλέπει» αύξηση τζίρου το 2019</h1>
      <h2>Ο τζίρος του Ομίλου Μασούτη για το 2019, σύμφωνα με πληροφορίες, θα ξεπεράσει τα 830 εκατ. ευρώ.</h2>
      <address>
        <time datetime="2019-11-19T14:50:00+00:00">19 Nov 2019, 14:50</time>
      </address>
      <p>Νέο κατάστημα, το<b> 331ο συνολικά της αλυσίδας Μασούτη,</b> ανοίγει σε λίγες μέρες στο Περιστέρι.</p>
      <p>Το νέο σούπερ μάρκετ των <b>680 τ.μ.</b> (με επιπλέον αποθήκες 200 τμ), σύμφωνα με σχετική ανακοίνωση, θα λειτουργήσει πριν από την εορταστική περίοδο των Χριστουγέννων κι έρχεται να προστεθεί στο δίκτυο των 56 καταστημάτων της Αττικής.</p>
      <p>Υπενθυμίζεται ότι τον <b>Μάιο του 2018 η εταιρεία από τη βόρεια Ελλάδα </b>διεύρυνε πανελλαδικά το δίκτυο της μετά την<b> εξαγορά της «Προμηθευτικής».</b></p>
      <p>Φέτος, όπως επισημαίνεται στην ανακοίνωση, συμπληρώνεται μια <b>12ετία αδιάλειπτης κερδοφορίας για τον Όμιλο Μασούτ</b>η. Επισημαίνεται παράλληλα πως σύμφωνα με πληροφορίες ο τζίρος του 2019 θα ξεπεράσει τα <b>830 εκατ. ευρώ</b> που αν συγκριθεί με τα περυσινά 770 εκατ. ευρώ συνιστά αύξηση κατά 8% τουλάχιστον. Παράγοντες της αγοράς εκτιμούσαν ότι τα κέρδη προ φόρων είναι πιθανό να αγγίξουν τα <b>20 εκατ. ευρώ.</b></p>
      <p>H διοίκηση του Ομίλου, όπως αναφέρεται, αποφάσισε να διαθέσει ένα μεγάλο μέρος και της φετινής κερδοφορίας για τη διαμόρφωση ελκυστικών τιμών και ειδικών προσφορών κατά τη διάρκεια της εορταστικής περιόδου των Χριστουγέννων και της Πρωτοχρονιάς. Επομένως κατά πάσα πιθανότητα η φετινή κερδοφορία θα είναι αντίστοιχη της περυσινής δηλαδή περίπου στα<b> 14 εκατ. ευρώ.</b></p>
      <p>Στα αποτελέσματα του 2019 για πρώτη φορά θα ενσωματωθούν οι πωλήσεις του πρώην δικτύου της "Προμηθευτικής" μιας ολόκληρης χρονιάς.</p>
      <p>Η Μασούτης, όπως σημειώνεται, υλοποιεί πρόγραμμα ανακαινίσεων σ’ ολόκληρο το υφιστάμενο δίκτυό της και η προσπάθεια αυτή φαίνεται να αποδίδει καρπούς ιδιαίτερα στη Βόρεια Ελλάδα, όπου το προηγούμενο διάστημα οι καταναλωτές φάνηκε να δοκιμάζουν τις επιλογές που προσέφερε ο ανταγωνισμός των αλυσίδων της Αθήνας που δημιούργησαν δίκτυο στη Β. Ελλάδα.</p>
      <p>Υπενθυμίζεται ότι πρόκειται για έναν κλάδο στον οποίο η μάχη των εταιρειών, για ένα μερίδιο στην πίτα του τζίρου που φτάνει τα <b>9,4 δισ. ευρώ </b>είναι πολύ σκληρή. Τα στοιχεία της <b>Νielsen</b> έδειξαν αύξηση των πωλήσεων στον κλάδο κατά<b> 2,2% το 2018</b>, ενώ η αύξηση συνεχίστηκε και τους πέντε πρώτους μήνες του 2019.</p>
      <p>Παράλληλα, τα τελευταία χρόνια παρατηρήθηκαν ριζικές ανακατατάξεις και μεγάλες αλλαγές στον χάρτη της εγχώριας αγοράς.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125518/pos-psonizoyn-oi-ellines-ti-black-friday"/>
        <a href="https://www.insider.gr/epiheiriseis/emporio/125510/creta-farms-ligei-simera-i-prothesmia-gia-tis-desmeytikes-prosfores"/>
        <a href="https://www.insider.gr/epiheiriseis/emporio/125504/ayxithikan-kata-21-oi-agores-apo-ta-online-farmakeia"/>
      </related>
    </article>
  </body>
</html>