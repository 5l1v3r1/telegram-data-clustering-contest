<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618394,CO-MUSISZ-WIEDZIEC-O-HIVAIDS-BEZ-WZGLEDU-NA-TO-GDZIE-MIESZKASZ-I-PRACUJESZ.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-19T14:14:12+00:00"/>
    <meta property="og:title" content="CO MUSISZ WIEDZIEĆ O HIV/AIDS BEZ WZGLĘDU NA TO, GDZIE MIESZKASZ I PRACUJESZ"/>
    <meta property="og:description" content="Dlaczego powinniśmy wiedzieć więcej na temat HIV/AIDS?"/>
  </head>
  <body>
    <article>
      <h1>CO MUSISZ WIEDZIEĆ O HIV/AIDS BEZ WZGLĘDU NA TO, GDZIE MIESZKASZ I PRACUJESZ</h1>
      <address>
        <time datetime="2019-11-19T14:14:12+00:00">19 Nov 2019, 14:14</time>
      </address>
      <p>
        <b>Dlaczego powinniśmy wiedzieć więcej na temat HIV/AIDS?</b>
      </p>
      <p>W Polsce 3 osoby codziennie dowiadują się, że są zakażone HIV. Nieleczone zakażenie prowadzi do AIDS. Wbrew obiegowej opinii na ryzyko zakażenia HIV narażeni mogą być wszyscy - bez względu na wiek, płeć, orientację seksualną, religię i rasę. W związku z tym wiedza na temat HIV/AIDS potrzebna jest każdemu człowiekowi.<br/><br/>Od początku epidemii włożono dużo wysiłku i przeznaczono wiele środków na walkę z HIV i AIDS. Zaprocentowało to ogromnymi postępami w leczeniu zakażeń HIV. Dziś, dzięki nowoczesnej terapii antyretrowirusowej (ARV), zakażenie HIV jest chorobą przewlekłą, ale nadal śmiertelną. Obecnie osoby zakażone, które przyjmują leki ARV, mogą normalnie pracować, zakładać rodziny, mieć zdrowe dzieci. Jeśli są pod stałą opieką specjalistów i przyjmują leki zgodnie ze wskazaniami medycznymi, mogą żyć wiele lat.<br/>Często osoby żyjące z HIV nie mówią o swoim zakażeniu innym ludziom w obawie przed ich reakcją. Nawet rodziny i partnerzy życiowi tych osób spotykają się z brakiem zrozumienia wynikającym z niewiedzy, zarówno w pracy jak i w życiu prywatnym. <br/><br/>W artykule przedstawiono najważniejsze informacje o HIV/AIDS. Materiał zawiera odpowiedzi na wiele pytań dotyczących zapobiegania zakażeniu HIV. <br/><b><br/>Podajemy fakty i obalamy mity</b><br/><b>Co to jest HIV i AIDS?</b><br/><b>HIV</b> - ludzki wirus nabytego niedoboru (upośledzenia) odporności.<br/><b>AIDS</b> - zespół nabytego niedoboru (upośledzenia) odporności.<br/><br/><b>Czy przyczyną AIDS naprawdę jest HIV?</b><br/>Tak. Wirus HIV wywołuje chorobę AIDS.<br/><br/><b>Czy to prawda, że problem AIDS należy już do przeszłości?</b><br/>Nie jest to prawda. Epidemia trwa od niemal 40 lat. <b>Na świecie każdego dnia ponad 4,5 tys. osób zakaża się HIV, a około 2,8 tys. osób umiera z przyczyn związanych z HIV i AIDS.</b> W Polsce liczba nowych zakażeń systematycznie wzrasta. Co roku wykrywanych jest około 1200 zakażeń. Wiele osób nie dostrzega potencjalnego niebezpieczeństwa związanego ze swoim zachowaniem i bagatelizuje ryzyko zakażenia, które wystąpiło w przeszłości.</p>
      <figure>
        <iframe src="https://www.youtube.com/embed/_6yGCle1Si4" width="960" height="540" data-service="Youtube" scrolling="no"/>
      </figure>
      <p><b>Dlaczego zagadnieniom HIV/AIDS poświęca się tyle uwagi i traktuje w inny sposób niż pozostałe choroby przewlekłe?</b><br/>HIV/AIDS stanowi kontrowersyjny temat przede wszystkim ze względu na przenoszenie się zakażenia przez kontakty seksualne, a także przez iniekcje (zastrzyki) między innymi środków psychoaktywnych wykonywane niesterylnym sprzętem.<br/>Omawianie tych tematów budzi wiele emocji. Brak rzetelnej wiedzy bywa powodem dyskryminacji osób zakażonych, a osoby żyjące z HIV oraz ich najbliżsi stają się obiektem uprzedzeń i obaw, które nie towarzyszą innym chorobom.<br/><br/><b>Czy naprawdę każdy może się zakazić HIV?</b><br/>Tak. Bez względu na wiek, płeć, orientację seksualną, religię, czy rasę, każda osoba mająca kontakt seksualny z partnerem, który nie wie czy jest zakażony lub podejmująca inne ryzykowne zachowania (jak na przykład stosowanie wspólnych igieł i strzykawek do podania środków psychoaktywnych), jest narażona na zakażenie. <br/>Epidemia objęła wszystkie państwa świata. W niektórych z nich poziom zakażeń jest wyższy niż w pozostałych. <br/>W Polsce na początku epidemii problem HIV dotykał głównie osób używających narkotyków drogą iniekcji. Obecnie główną drogą zakażenia są kontakty seksualne.<br/><br/><b>W jaki sposób HIV przenosi się z jednej osoby na drugą?</b><br/>Przez kontakty seksualne z osobą zakażoną. <br/>Przez kontakt z krwią osoby zakażonej np.: poprzez zakłucie zanieczyszczoną igłą. <br/>W czasie ciąży, porodu i/lub podczas karmienia piersią matka zakażona HIV może zakazić swoje dziecko. <br/><br/><b>Czy w codziennych kontaktach (zarówno zawodowych, jak i towarzyskich) istnieje ryzyko zakażenia się HIV?</b><br/>Nie ma ryzyka zakażenia HIV przez dotykanie drugiej osoby, podawanie ręki, ściskanie lub całowanie. Kontakt ze łzami drugiej osoby także nie spowoduje zakażenia HIV.<br/>Nie można zakazić się wirusem przez pływanie w tym samym basenie, korzystanie ze wspólnej toalety, dzielenie się jedzeniem, wspólne korzystanie ze sztućców, naczyń, książek.<br/>Przy zachowaniu podstawowych zasad higieny można bez obaw mieszkać i pracować razem z osobą żyjącą z HIV.<br/>HIV nie przenosi się drogą kropelkową (np. przez kaszel lub kichanie) tak jak przeziębienie czy grypa.<br/>Nie ma ryzyka zakażenia HIV od psów, kotów i innych zwierząt.<br/>Owady (w tym komary) nie przenoszą HIV.<br/><br/><b>Jak można sprawdzić czy nie jest się osobą zakażoną HIV?</b><br/>Tylko wykonanie testu w kierunku HIV daje odpowiedź na to pytanie. Test bezpłatnie, anonimowo i bez skierowania można wykonać w punktach konsultacyjno‑diagnostycznych (PKD). W każdym punkcie przed testem i po teście prowadzone jest poradnictwo. Adresy punktów znajdziesz na stronie: <a href="http://gazetaolsztynska.pl/%3Cb%3Ehttps://aids.gov.pl/pkd%3C/b%3E">https://aids.gov.pl/pkd/</a><br/><br/><b>Czy ryzyko zakażenia HIV jest takie samo dla kobiet i mężczyzn?</b><br/>Nie. Ryzyko zakażenia jest znacznie większe dla kobiety podczas kontaktu seksualnego z zakażonym mężczyzną, niż dla mężczyzny podczas kontaktu seksualnego z zakażoną kobietą. <br/><br/><b>Jak leczymy HIV/AIDS?</b><br/>Zakażenia HIV nie można całkowicie wyleczyć. Leczenie antyretrowirusowe (ARV) jest terapią prowadzoną przez całe życie pacjenta. Raz rozpoczęte leczenie nie może być przerywane. <br/>W Polsce pacjenci zakażeni HIV i chorzy na AIDS mają zapewniony dostęp do ogólnopolskiego ujednoliconego systemu opieki medycznej, z pełną dostępnością do leków ARV. Leczenie ARV finansowane jest z budżetu państwa, w ramach Programu polityki zdrowotnej Ministra Zdrowia pn. „Leczenie antyretrowirusowe osób żyjących z HIV w Polsce". Dobór leków jest indywidualny dla każdego pacjenta i zależy od wielu czynników. Opiekę nad pacjentami sprawują specjalistyczne ośrodki kliniczne, których lista znajduje się na stronie internetowej Krajowego Centrum ds. AIDS <a href="https://aids.gov.pl/hiv_aids/821-2/">https://aids.gov.pl/hiv_aids/821-2/</a><br/>Leczenie ARV wpływa na systematyczną poprawę jakości i długości życia osób zakażonych. Skutkuje też zmniejszeniem zakaźności, co jest niezwykle istotne dla zdrowia całej populacji. <br/>Obecnie trwają prace nad lekami iniekcyjnymi lub nawet w formie implantów, które będą działać przez kilka miesięcy.<br/><br/><b>Czy istnieje szczepionka chroniąca przed zakażeniem HIV?</b><br/>Nie. Od wielu lat trwają badania naukowe i kliniczne w tym zakresie. Dotychczasowe doświadczenia nie wskazują, aby możliwe było szybkie opracowanie bezpiecznej i skutecznej szczepionki. Jej wynalezienie stanowiłoby przełom w walce z epidemią. Ale na to trzeba jeszcze zaczekać.<br/><br/><b>Co to jest PrEP?</b><br/>PrEP to farmakologiczna profilaktyka przedekspozycyjna, stosowana przed narażeniem na zakażenie HIV, która polega na przyjmowaniu leków. Adresowana jest szczególnie do osób o wysokim poziomie ryzykownych zachowań.<br/><br/><b>Co to jest PEP?</b><br/>PEP to farmakologiczna profilaktyka, stosowana po narażeniu na zakażenie HIV, która polega na przyjmowaniu leków (zazwyczaj) przez 28 dni. Powinna być podana w ciągu 48 godzin.<br/><br/><b>Czy wirus HIV może przetrwać poza organizmem człowieka?</b><br/>Nie. HIV ginie poza organizmem człowieka. Wysokie temperatury szybko go niszczą - wirus ginie po 30 minutach w temperaturze 56°C.<br/>HIV jest wrażliwy na działanie powszechnie stosowanych środków dezynfekujących, zawierających m.in. chlor.<br/><br/><b>Czy transfuzja krwi jest bezpieczna?</b><br/>Na początku epidemii HIV, gdy wiedza o wirusie była znacznie mniejsza i nie było dobrej, specjalistycznej diagnostyki wykrywającej zakażenie, wiele osób na świecie zakażono przez podawanie krwi lub jej preparatów zawierających wirusa (np. czynników krzepnięcia używanych w leczeniu hemofilii). Od wielu lat w większości krajów, w tym również w Polsce, krew używana do transfuzji i przygotowywania preparatów krwiopochodnych jest badana na obecność HIV. <br/><b><br/>Czy bycie dawcą krwi jest bezpieczne?</b><br/>Tak - nie można zakazić się HIV podczas oddawania krwi i jej składników. W Polsce używa się wyłącznie jednorazowego sprzętu, a procedura kwalifikacji dawcy jest tak prowadzona, żeby zapobiec przetoczeniu krwi od osób chorych na choroby zakaźne, w tym zakażonych HIV.<br/><br/>Nie powinno się być dawcą krwi, jeśli podjęło się ryzykowne zachowania. Punkty krwiodawstwa nie są miejscem do wykonywania rutynowych badań diagnostycznych po ryzykownym zachowaniu czy ekspozycji na wirusa HIV. W takiej sytuacji powinno się wykonać test w jednym z punktów konsultacyjno-diagnostycznych (PKD), w których badania są anonimowe, bezpłatne i bez skierowania.<br/><br/>Lista PKD znajduje się na stronie <a href="https://aids.gov.pl/pkd/">https://aids.gov.pl/pkd/</a><br/><br/>Obchodzony <b>1 grudnia Światowy Dzień AIDS</b> to dobra okazja do rozmowy na tematy prozdrowotne. O ryzyku zakażenia HIV i innymi chorobami przenoszonymi droga płciową, powinniśmy rozmawiać ze swoimi najbliższymi, dziećmi, partnerami. Na taką rozmowę o zdrowiu z bliskimi zawsze powinniśmy znaleźć czas, w myśl hasła #mamczasrozmawiac.<br/>Dowiedz się więcej na: <a href="https://aids.gov.pl/">https://aids.gov.pl/</a></p>
      <figure>
        <iframe src="https://www.youtube.com/embed/QXXJ3ntU_pw" width="960" height="540" data-service="Youtube" scrolling="no"/>
      </figure>
    </article>
  </body>
</html>