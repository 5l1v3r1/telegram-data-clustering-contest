<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/polityka/dva-scenariyi-ukrayiny-chym-zahrozhuye-vidsutnist-kontraktu-hazpromom"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T14:45:45+00:00"/>
    <meta property="og:title" content="Два сценарії для України: чим загрожує відсутність контракту з «Газпромом»"/>
    <meta property="og:description" content="Газпром передав Нафтогазу офіційну пропозицію про продовження нинішнього контракту або укладення нового договору про транзит газу терміном на 1 рік."/>
  </head>
  <body>
    <article>
      <h1>Два сценарії для України: чим загрожує відсутність контракту з «Газпромом»</h1>
      <address><time datetime="2019-11-19T14:45:45+00:00">19 Nov 2019, 14:45</time> by <a rel="author">Дмитро Марунич</a></address>
      <p>
        <b>«Газпром» і «Нафтогаз» ще можуть встигнути домовитися до 1 січня 2020 року. Якщо ж ні – для України є два варіанти розвитку подій. Таку думку в коментарі «Слово і Діло» висловив директор Інституту енергетичних досліджень Дмитро Марунич.</b>
      </p>
      <p>Дмитро Марунич звернув увагу, що якщо Україна та РФ не підпишуть транзитний контракт, то для нас є два сценарії розвитку подій. Перший варіант не найгірший: контракт не підпишуть, але транзит триватиме, конкретизував енергетик.</p>
      <p>На його думку, формально такі підстави присутні.</p>
      <p>«<i>Ситуація двояка. З одного боку, це буде контрабанда. З іншого – можна закрити очі на те, що якийсь обсяг газу з 1 січня 2020 року перетинає без документів українсько-російський кордон. Формально його можна заарештувати, митниця може вжити відповідних заходів. Але чи підуть на це окремі українські суб'єкти? Малоймовірно, але за певних умов можуть</i>», – пояснив Марунич.</p>
      <p>На його думку, це буде не найгірший варіант для Європи. Так знижуються ризики газопостачання європейських споживачів, зокрема Болгарії, зазначив експерт.</p>
      <related>
        <a href="https://www.slovoidilo.ua/2019/10/17/infografika/suspilstvo/pochatok-opalyuvalnoho-sezonu-ukrayini-2014-2018-rokax"/>
      </related>
      <p>За словами енергетика, поки немає впевненості, що належним чином запрацює «Турецький потік», і газ в достатніх обсягах буде постачатися до Болгарії, на Балкани, до Греції, Боснії. При тому, що є ціла низка проблемних держав, уточнив він.</p>
      <p>«<i>Не можна назвати такий сценарій найкращим: доведеться домовлятися, як враховувати паливний газ, за якою ставкою. Але не можна назвати варіант і найгіршим</i>», – зауважив Дмитро Марунич.</p>
      <p>На думку Марунича, набагато гірший другий сценарій – зупинка транзиту. Енергетик констатував, що при такому варіанті ризики для молдавських та балканських споживачів зростуть, українські споживачі опалювальний сезон проходять, але витрати на поставки газу всередині країни зростають істотно з усіма наслідками, що випливають.</p>
      <p>«<i>ГТС працює поза проєктними режимами, а вже до кінця лютого можуть бути проблеми з постачанням українських споживачів за умови холодної погоди</i>», - застеріг енергетик.</p>
      <p>Він припустив, що Європа намагатиметься розв'язати питання і не буде затягувати ситуацію, але в будь-якому разі переривання транзиту – найгірший варіант.</p>
      <p>За словами експерта, «Газпром» намагається покрити всі свої контрактні зобов'язання, виходячи з обсягів газу, куплених на споті. Зростає ціна на газ на європейських біржах, що також може позначитися на ціні, яка входить до України, позначив енергетик наслідки.</p>
      <p>Він не виключив, що сторони зможуть домовитися, але найголовніше, на які компроміси підуть при цьому.</p>
      <p>«<i>Поки ці компроміси не очевидні. Сторони стоять на своїх позиціях</i>», – зауважив Марунич.</p>
      <p>Експерт висловив сумніви, що газове питання буде обговорюватися в рамках Нормандського формату. На його переконання, транзитний контракт повинен підписуватися між суб'єктами цього договору, хоча додав, що за певних умов можливо це було б непогано.</p>
      <p>«<i>На поточному етапі, по-перше, невідомо, чи буде газове питання виноситися, а по-друге, з якими пропозиціями виступить Україна?</i>» – прокоментував Дмитро Марунич.</p>
      <p>Нагадаємо, <a href="https://www.slovoidilo.ua/2019/11/18/novyna/ekonomika/hazprom-peredav-naftohazu-propozycziyu-pro-prodovzhennya-kontraktu-tranzyt-hazu">«Газпром» передав «Нафтогазу» офіційну пропозицію про продовження нинішнього контракту</a> або укладення нового договору про транзит газу терміном на 1 рік. У Міненерго України вважають такий <a href="https://www.slovoidilo.ua/2019/11/19/novyna/ekonomika/ochilnyk-minenerho-prokomentuvav-propozycziyu-hazpromu">варіант неприйнятним</a>.</p>
      <p>Також «Слово і Діло» подивилося, <a href="https://www.slovoidilo.ua/2019/10/17/infografika/suspilstvo/pochatok-opalyuvalnoho-sezonu-ukrayini-2014-2018-rokax">коли в 2014–2019 роках всі об'єкти в Україні були з теплом.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/novyna/ekonomika/ochilnyk-minenerho-prokomentuvav-propozycziyu-hazpromu"/>
      </related>
    </article>
  </body>
</html>