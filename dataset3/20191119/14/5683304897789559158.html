<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/kerala-university-moderation-probe.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T14:08:00+00:00"/>
    <meta property="og:title" content="മോഡറേഷൻ തട്ടിപ്പ് അന്വേഷിക്കാൻ ക്രൈംബ്രാഞ്ച്; പാസ്‌വേഡ് ഉപയോഗിച്ച് തട്ടിപ്പ്‌"/>
    <meta property="og:description" content="കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ച സംഭവത്തിൽ ക്രൈംബ്രാഞ്ച്.kerala university. mark issue. manorama news. manorama online. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മോഡറേഷൻ തട്ടിപ്പ് അന്വേഷിക്കാൻ ക്രൈംബ്രാഞ്ച്; പാസ്‌വേഡ് ഉപയോഗിച്ച് തട്ടിപ്പ്‌</h1>
      <address><time datetime="2019-11-19T14:08:00+00:00">19 Nov 2019, 14:08</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു  മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ച സംഭവത്തിൽ ക്രൈംബ്രാഞ്ച് അന്വേഷണം. ജില്ലാ ക്രൈംബ്രാഞ്ചിനാണ് അന്വേഷണ ചുമതല. </p>
      <p>2016 ജൂൺ മുതൽ 2019 ജനുവരി വരെ നടന്ന 16 പരീക്ഷകളിലാണ്  ക്രമക്കേടു നടന്നത്. 16 പരീക്ഷകളിലായി 76 മാർക്ക് മോഡറേഷൻ നൽകാനായിരുന്നു ബോർഡിന്റെ ശുപാർശ. അതിന്റെ അടിസ്ഥാനത്തിൽ ഫലം പ്രസിദ്ധീകരിച്ചു. അതിനുശേഷമാണ് തോറ്റ വിദ്യാർത്ഥികളെ വിജയിപ്പിക്കുന്നതിന് 132 മാർക്ക്  മോഡറേഷൻ  നൽകിയത്.  അതീവ സുരക്ഷിതത്വത്തോടെ ഉത്തരവാദപ്പെട്ട ഉദ്യോഗസ്ഥർ കൈകാര്യം ചെയ്യേണ്ട പാസ്‌വേഡ് ഉപയോഗിച്ച് പരീക്ഷാ വിഭാഗത്തിലെ ചില ജീവനക്കാരാണ് കൃത്രിമം കാണിച്ചത്.</p>
      <p>സംഭവത്തെക്കുറിച്ച് സർവകലാശാല സിൻഡിക്കേറ്റ് നിയോഗിച്ച മൂന്നംഗ സമിതിയും അന്വേഷിക്കുന്നുണ്ട്. പ്രോ വൈസ് ചാൻസലറുടെ സാന്നിധ്യത്തിലാണ് അന്വേഷണം. ഏതു പാസ്‌വേഡ് ഉപയോഗിച്ചാണ് മോഡറേഷൻ കൂട്ടി നൽകിയത്, തട്ടിപ്പിന്റെ വ്യാപ്തി, ആരാണ് ഉത്തരവാദി, എത്രപേർ  തട്ടിപ്പിലൂടെ ജയിച്ചു തുടങ്ങിയ കാര്യങ്ങൾ കണ്ടെത്തേണ്ട ചുമതല ഈ  സമിതിക്കാണ്. </p>
    </article>
  </body>
</html>