<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/banditi-prodavali-diplomi-za-visshe-za-650-lv-407117.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T14:26:00+00:00"/>
    <meta property="og:title" content="Бандити продавали дипломи за висше за 650 лв."/>
    <meta property="og:description" content="Шестима са обвинени за участие в престъпна група за фалшиви пари и документи"/>
  </head>
  <body>
    <article>
      <h1>Бандити продавали дипломи за висше за 650 лв.</h1>
      <address><time datetime="2019-11-19T14:26:00+00:00">19 Nov 2019, 14:26</time> by <a rel="author">Редактори, сн. МВР</a></address>
      <p>Шестима души са обвинени за участие в организирана престъпна група за изготвяне на фалшиви пари и документи. Групата е имала възможност да изработи почти всякакъв документ, който се предлага от държавната администрация - работни визи, документи за самоличност, международни паспорти, шофьорски книжки, дипломи за образование, актове за раждане и свидетелства за брак, казаха на пресконференция зам.-директорът на ГДБОП Стоян Темелакиев  и говорителят на спепрокуратурата Сийка Милева.</p>
      <p>Събират паспорти, които са обявени за невалидни поради това, че са обявени за откраднати или изгубени и благодарение на своите технически знания и умения подменят страницата, която съдържа личните данни със снимката и това прави на истински български паспорт на лице, обикновено от криминалния контингент“, каза Темелакиев.</p>
      <p>„Бяха намерени множество лични данни като ръст, цвят на очите, ЕГН-та“, уточни Милева.</p>
      <p>А Темелакиев допълни: „И множество заготовки за бъдещо производство на „истински документи“.</p>
      <p>
        <b>Шестимата задържани - с дълги криминални досиета</b>
      </p>
      <p>Шестима участници в престъпната схема са задържани при специализирана операция, проведена на 15 ноември на териториите на София град, Варна и Кюстендил. Изяснено е, че част от тях са играли ролята на куриери. Всички са с дълги криминални досиета, трима са излежавали присъди, а единият  от тях -  в затвор в Германия за фалшиви банкноти.</p>
      <p>Извършени са претърсвания на 12 адреса, 7 моторни превозни средства и 11 обиска, в рамките на процесуално-следствените действия е установено помещение в двор на автосервиз, обособено за работилница на фалшификатите. Иззети са голямо количество готови неистински документи, български паспорти, подготвяни за подмяна на титулната страница, топъл печат с изображението на герба на България, на електронен носител са открити и печати на пътна полиция на всичките 28 областни дирекции, неистинска банкнота с номинал 100 евро. Там на място, в работен режим, е задържан и един от участниците в групата.</p>
      <p>
        <b>Ценоразпис за ментетата</b>
      </p>
      <p>За изготвяните фалшиви документи е имало и ценоразпис в зависимост от количеството, качеството и типа документ.</p>
      <p>Например - за международен паспорт и лични карти сумата била 600 лева, за свидетелство за управление – 300 лева, диплома за основно образование – 180 лева, за средно - 250 лева, а за висше – до 650 лева, неистински акт за раждане достигал до 150 лева.</p>
      <p>Основните клиенти били от Северна Македония, Албания и Косово, имало и такива от арабски и азиатски произход, съответните документи били ползвани най-вече на територията на ЕС, от услугите на групата са се възползвали и каналите за трафик на мигранти.</p>
      <p>Групата е била специализирана в направата най-вече на  лични документи - пластики, изработката била толкова качествена, че единствено специалист би могъл да различи фалшификата.</p>
      <p>Задържаните са привлечени като обвиняеми, на трима от тях Специализираният съд  е наложил мярка „задържане под стража“, един е под „домашен арест“ заради влошено здравословно състояние, а на друг е наложена мярка „парична гаранция“.</p>
    </article>
  </body>
</html>