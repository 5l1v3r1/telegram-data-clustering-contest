<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/lyudi/yak-ne-znuditis-v-dekreti-hmelnitski-mami-rozpovili-pro-zarobitok-i-ho-10972249.html"/>
    <meta property="og:site_name" content="Всім"/>
    <meta property="article:published_time" content="2019-11-19T14:35:00+00:00"/>
    <meta property="og:title" content="Як не знудитись в декреті. Хмельницькі мами розповіли про заробіток і хобі"/>
    <meta property="og:description" content="Ледь не кожна мама мріє вибратись з-під завали підгузків, прання і знайти час для себе У період дитячого сну можна помістити ледь не все життя Хмельничанки поділились хобі, в яких відпочивають душею і заробляють копійку до сімейного бюджету.  "/>
  </head>
  <body>
    <article>
      <h1>Як не знудитись в декреті. Хмельницькі мами розповіли про заробіток і хобі</h1>
      <address><time datetime="2019-11-19T14:35:00+00:00">19 Nov 2019, 14:35</time> by <a rel="author" href="https://vsim.ua/authors/anastasya-bevz" target="_blank">Анастасія БЕВЗ</a></address>
      <ul>
        <li>Ледь не кожна мама мріє вибратись з-під завали підгузків, прання і знайти час для себе</li>
        <li>У період дитячого сну можна помістити ледь не все життя</li>
        <li>Хмельничанки поділились хобі, в яких відпочивають душею і заробляють копійку до сімейного бюджету.  </li>
      </ul>
      <p>Майже кожній жінці знайоме відчуття, наче в декреті вона втрачає себе і розчиняється в дитині. Годувати, мити, прасувати, одягати, прибирати…Безперервний цикл, який здається не має кінця і краю. Та ж робота, тільки от ні тобі «відгулу» випросити, ні у відпустку чкурнути. В цій рутині мами солодко мріють про сон і бодай годинку на себе кохану. А як щодо хобі, яке не тільки розважить, а й принесе заробіток? Хмельницькі матусі доводять, їм все під силу. Журналісти vsim.ua розповідають про найпопулярніші заняття в декреті.</p>
      <p>
        <b>Поки «директор» спить</b>
      </p>
      <p>Востаннє в’язали та плели з бісеру у школі? Перевірте, а раптом руки згадають, що важко буде й відірватись. Тим паче, хенд-мейд завжди в моді, переконує Ольга Майдан.</p>
      <figure>
        <img src="https://img.20minut.ua/uploads/ckeditor/0015/53/59c05f347d23bbd5af0e23fe9823b394e53964b4.png?hash=2019-11-19-14-13-28"/>
      </figure>
      <p>Жінка - в декретній відпустці, але точно не у творчій. До народження дитини працювала вчителем молодших класів. Сьогодні вона майструє прикраси – як на дарунки друзям, так і на продаж. Займається цим переважно вночі, поки спить дворічна донька.</p>
      <p>- Виготовляти прикраси почала ще до відпустки, а зараз продовжую улюблену справу. Спочатку це було хобі, - каже Ольга Майдан. – Дивилась майстер-класи в інтернеті, пробувала створювати щось для себе, потім на подарунки. Далі пробувала продавати свої вироби, а зараз є учасником ярмарок по всій Україні.</p>
      <figure>
        <img src="https://img.20minut.ua/uploads/ckeditor/0015/53/eda79fddfde5ae3ec28761b109efe6104d765ec1.jpeg?hash=2019-11-19-14-13-28"/>
      </figure>
      <p>Ціни за прикраси ручної роботи хмельничанки коливаються від 35 гривень за сережки до 350 за кольє та прикраси на шию.</p>
      <p>
        <b>«Це такий антистрес»</b>
      </p>
      <p>Юлія Нєма хизується іншими витворами….дитячі пледики, пінетки, шарфики-хомути для дорослих і малечі – це її стихія. В декреті вона півтора роки.</p>
      <figure>
        <img src="https://img.20minut.ua/uploads/ckeditor/0015/53/2faf646d0e687a608b18207d5303ea4f4002a590.jpeg?hash=2019-11-19-14-13-28"/>
      </figure>
      <p>- В‘язати я почала ще до народження синочка. Пробувала пледик спицями, але до душі не припало. Не так давно спробувала плюшеві ниточки, якими можна в‘язати просто руками. Це такий антистрес виявився, - зізнається Юлія і додає, що над улюбленим заняттям може просидіти навіть два-три дні.</p>
      <p>- Залежить все від виробу і настрою «директора» (синочка). Наприклад, пінетки можна зробити за хвилин 30, а для пледика потрібно 2-3 дні. Деколи дозволяю собі залишити на потім усі справи по дому і хоча б півгодинки присвятити справі для душі. І дякую коханому чоловіку, який також дає таку можливість, - каже молода мама.</p>
      <p>
        <b>Бьюті-мастер не виходячи з дому</b>
      </p>
      <p>Ірина Колесник проводить таку популярну серед дівчат процедуру як нарощення вій. Займається цим близько двох років, навіть облаштувала домашній кабінет краси. Аби встигнути обслуговувати клієнток і тим часом вдосконалювати навички, на допомогу приходять бабусі й дідусь. Займатись своїм хобі Ірина почала до декретної відпустки. У Центрі нарощення вій і працювала, і проходила навчання.</p>
      <figure>
        <img src="https://img.20minut.ua/uploads/ckeditor/0015/53/ea0b18faafec3d0eb53bdea4cc109e75a9bdd0aa.png?hash=2019-11-19-14-17-07"/>
      </figure>
      <p>- Часу мало, але коли це додатковий заробіток і улюблена справа, стараюсь поєднувати цю роботу з материнством. Працюю вдома, маю кушетку – клієнтів небагато, але це вже люди, які стали частинкою мого життя, - зізнається Ірина. – Після декрету планую і надалі цим займатись, але вже точно хочу працювати сама на себе і орендувати приміщення.</p>
      <p>
        <b>Солодкі шедеври для сина</b>
      </p>
      <p>Альона Мазур в декреті з 2017 року. Роботу менеджером в медичному центрі проміняла на материнство і звісно ж улюблене хобі – випікання тортів і яскравих тістечок. Зізнається, курси не відвідувала, всього навчилась сама.</p>
      <figure>
        <img src="https://img.20minut.ua/uploads/ckeditor/0015/53/2aac0858c67dca2a3964d68769aac7dd5b5289e5.png?hash=2019-11-19-14-21-29"/>
      </figure>
      <p>- Мені цікаво спробувати щось смачне, тому що дуже люблю солодке. Тортики печу на свята, день народження. А печиво і кекси випікаю частіше, тому що їх любить мій синочок. Рецепти беру в інтернеті, але трішки змінюю. Спочатку пекла, коли малюк спав, або грався біля мене в манежі. А зараз синочок вже старший, часу приділяти йому потрібно більше, це і погратись, погуляти, почитати щось розвиваюче, тому займаюсь випіканням, коли малюк лягає на нічний сон, тобто пізно ввечері й до ночі, - каже Альона.</p>
      <p>Молода мама каже, на створення одного тортика йде два вечори, а затратність залежить від його складових - коржі, крем, оформлення. Орієнтовно це від 150-180 гривень на всім знайомі з дитинства «Наполеон» чи медовик. А якщо додавати вершки, шоколад, маскарпоне, ціна буде росте. Залежить все і від ваги тортика. Поки жінка експериментує на кухні, з сином бавиться чоловік.</p>
      <figure>
        <img src="https://img.20minut.ua/uploads/ckeditor/0015/53/65728c35c6b17d2e034afade3945a99aee61fd48.jpeg?hash=2019-11-19-14-22-21"/>
      </figure>
      <p>- Кексики та печиво мені вже допомагає робити мій синочок, йому подобається сіяти борошно, збивати міксером (звісно я йому в цьому допомагаю), вирізати формочками печиво і давати мені, щоб я наливала тісто, - додає хмельничанка.</p>
      <hr/>
      <p>Ми відібрали одні з найбільш популярних занять, якими розважають себе молоді матусі в декреті. На вибір ще безліч хобі, які принесуть не лише задоволення, а й заробіток – написання курсових, репетиторство, онлайн консультації у будь-яких сферах, блогерство. Все залежить лише від фантазії. Друзі, діліться і ви в коментарях, чим займаєтесь в декреті. </p>
    </article>
  </body>
</html>