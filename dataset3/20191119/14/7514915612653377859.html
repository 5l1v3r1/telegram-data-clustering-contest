<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35244-pataisos-del-mazesnes-rinkimu-karteles-seimo-rinkimams-nukeltos"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:51:54+00:00"/>
    <meta property="og:title" content="Pataisos dėl mažesnės rinkimų kartelės Seimo rinkimams – nukeltos"/>
    <meta property="og:description" content="Seimo opozicijos siūlymu pataisos dėl mažesnės Seimo rinkimų kartelės nukeltos kitam posėdžiui ketvirtadienį."/>
  </head>
  <body>
    <article>
      <h1>Pataisos dėl mažesnės rinkimų kartelės Seimo rinkimams – nukeltos</h1>
      <address><time datetime="2019-11-19T14:51:54+00:00">19 Nov 2019, 14:51</time> by <a rel="author">Milena Andrukaitytė</a></address>
      <figure>
        <img src="http://budas.lt/images/lapkritis/nukeltos.jpg"/>
      </figure>
      <p>Seimo opozicijos siūlymu pataisos dėl mažesnės Seimo rinkimų kartelės nukeltos kitam posėdžiui ketvirtadienį.</p>
      <p>Už tokį konservatoriaus Jurgio Razmos pateiktą siūlymą antradienį balsavo 36 Seimo nariai, prieš buvo 37 ir susilaikė 17 parlamentarų.</p>
      <p>Pertraukos buvo prašoma opozicinės frakcijos vardu, tad tokio balsų skaičiaus užteko sprendimui priimti.</p>
      <p>Projektą dėl žemesnės rinkimų kartelės pateikė opozicinio Liberalų sąjūdžio atstovas Simonas Gentvilas. Pagal jo pataisas, partija mandatų gautų surinkusi ne mažiau kaip 4 proc. rinkėjų balsų, partijų koalicija – 6 proc. rinkėjų balsų.</p>
      <p>Tačiau valdančiųjų „valstiečių“ atstovai pasiūlė kartelę leisti dar žemiau – iki 3 proc. partijoms ir 5 proc. koalicijoms.</p>
      <p>Valdantieji pasisako už tokį barjerą, o pirminį projektą pateikę liberalai atsitraukia nuo savo siūlymo.</p>
      <p>Šiuo metu partijos dalyvauja mandatų dalybose, kai daugiamandatėje apygardoje pasiekia 5 proc. kartelę, koalicijos – 7 proc. kartelę.</p>
      <p>Lietuvos valstiečių ir žaliųjų sąjungos (LVŽS) lyderis Ramūnas Karbauskis sako, kad „daugelyje šalių, kurios yra pakankamai daug metų demokratinės valstybės, trys procentai yra dažna praktika“.</p>
      <p>„Kai kuriose šalyse netgi išvis nėra kartelės. Lietuvoje mes turime demokratinę valstybę, jau pakankamai nemažai metų, mes galime sau leisti turėti mažesnį rinkimų barjerą, nei kažkada buvo nustatytas“, – antradienį Seime žurnalistams sakė R. Karbauskis.</p>
      <p>Ties trijų procentų riba visuomenės apklausose balansuojantys „valstiečių“ koalicijos parteriai „socialdarbiečiai“ žada balsuoti už projektą. Jų lyderis Gediminas Kirkilas tvirtina, jog „kuo mažiau demokratiška šalis, tuo aukštesnė kartelė“.</p>
      <p>„Yra daug ES šalių, kur išvis nėra kartelės, nes kartelė – tai įsikišimas į demokratiją“, – žurnalistams Seime antradienį sakė G. Kirkilas.</p>
      <p>Į klausimą, ar kartelė žeminama iki 3 proc., nes „socialdarbiečiai“ nuogąstauja nepatenksiantys į Seimą, G. Kirkilas atsakė, jog partija „nuogąstauja dėl demokratijos“.</p>
      <p>„Mes nuogąstaujam dėl demokratijos, nes jei aukšta kartelė, tų kitų partijų, nepraėjusių barjero, balsus susirenka beveik visus pirmą vietą užėmusi partija, reiškia, tie balsai neatstovauja (rinkėjams – BNS)“, – tvirtino G. Kirkilas.</p>
      <p>Klausiamas, kodėl tokių pataisų neinicijavo būdami valdžioje, G. Kirkilas aiškino, jog pasikeitė situacija – dėl įstatymų pakeitimų tapo sudėtingiau įkurti partiją, reikiamą steigėjų skaičių padidinus nuo tūkstančio iki dviejų, sumažėjo „mirusių“ partijų.</p>
      <p>„Buvo labai daug registruota partijų, buvo mažas narių skaičius sukurti partijai, dabar yra du tūkstančiai, todėl yra visiškai kitos sąlygos“, – teigė „socialdarbiečių“ vadovas.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>