<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rnbo-rozroblyaye-platformu-primirennya-ta-yednosti-dlya-reintegraciyi-donbasu-330189_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T14:37:00+00:00"/>
    <meta property="og:title" content="РНБО розробляє &quot;платформу примирення та єдності&quot; для реінтеграції Донбасу"/>
    <meta property="og:description" content="Під час її створення аналізується досвід Ірландії, Боснії та інших країн."/>
  </head>
  <body>
    <article>
      <h1>РНБО розробляє "платформу примирення та єдності" для реінтеграції Донбасу</h1>
      <h2>Під час її створення аналізується досвід Ірландії, Боснії та інших країн.</h2>
      <address>
        <time datetime="2019-11-19T14:37:00+00:00">19 Nov 2019, 14:37</time>
      </address>
      <p>Рада національної безпеки і оборони готує платформу примирення та єдності для <b><a href="https://dt.ua/POLITICS/zelenskiy-zapustiv-fond-vidnovlennya-donbasu-327794_.html">реінтеграції Донбасу</a></b>, повідомив в інтерв'ю "<a href="https://www.ukrinform.ru/rubric-ato/2820415-sergej-sivoho-sovetnik-sekretara-snbo-po-voprosam-reintegracii-i-vosstanovlenia-donbassa.html">Укрінформу</a>" радник секретаря РНБО Сергій Сивохо.</p>
      <p>"Реінтеграція – складний і болісний процес. Це не один день. І не два... Наша команда вже працює над створенням Національної платформи примирення та єдності. Ми залучаємо міжнародних фахівців-практиків щодо вирішення військових конфліктів, аналізуємо досвід Ірландії, Боснії та інших країн", - підкреслив Сивохо.</p>
      <p>За його словами, така співпраця дозволить знайти ефективні й перевірені варіанти врегулювання конфліктів, і спроєктувати їх на українські ситуацію, сприйняття і ментальність.</p>
      <p>Говорячи про реінтеграцію тимчасово окупованих і прифронтових районів Донецької та Луганської областей, Сивохо виділив культурний та практичний напрямки роботи.</p>
      <p>"Ми говоритимемо з людьми мовою спорту, культури та бізнесу. Це щодо культурного відновлення. Ще одна дуже важлива задача – практична допомога людям, які живуть в сірій і червоній зонах. Найчастіше – це відновлення постраждалого житла, а також різні побутові потреби.., процес перетину КПВВ", - додав радник голови РНБО.</p>
      <p>Нагадаємо, 18 жовтня шоумен, в минулому - КВКшник, креативний продюсер студії "Квартал 95", кандидат у депутати від "Слуги народу" Сергій <a href="https://dt.ua/POLITICS/shoumen-sivoho-stav-radnikom-sekretarya-rnbo-326908_.html"><b>Сивохо став радником секретаря Ради національної безпеки і оборони</b></a> з питань реінтеграції та відновлення Донбасу.</p>
      <p>Виступаючи на Форумі єдності в Маріуполі 30 жовтня, президент Володимир Зеленський розповів про <b><a href="https://dt.ua/POLITICS/zelenskiy-nazvav-skladovi-strategiyi-reintegraciyi-donbasu-327852_.html">Стратегію деокупації і реінтеграції Донбасу</a></b>. За словами Зеленського, вона містить три етапи, перший з яких - припинення бойових дій.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>