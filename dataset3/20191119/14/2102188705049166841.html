<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653885/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T14:57:00+00:00"/>
    <meta property="og:title" content="Гончарук розповів про першочергові завдання нового керівника &quot;Укравтодору&quot;"/>
    <meta property="og:description" content="Серед трьох першочергових завдань нового глави “Укравтодору” Олександра Кубракова - оголошення міжнародного тендеру на добудову запорізького мосту, велике будівництво доріг та боротьба з корупцією."/>
  </head>
  <body>
    <article>
      <h1>Гончарук розповів про першочергові завдання нового керівника "Укравтодору"</h1>
      <address>
        <time datetime="2019-11-19T14:57:00+00:00">19 Nov 2019, 14:57</time>
      </address>
      <p>Серед трьох першочергових завдань нового глави "Укравтодору" Олександра Кубракова - оголошення міжнародного тендеру на добудову запорізького мосту, велике будівництво доріг та боротьба з корупцією.</p>
      <p>Про це <a href="https://www.facebook.com/PMHoncharuk/">заявив</a> прем'єр-міністр Олексій Гончарук під час представлення Кубракова.</p>
      <p>"Пан Кубраков вже показав себе як професіонал на прикладі будівництва 130 км траси Запоріжжя-Маріуполь - за три місяці вдалося зробити те, що не змогли зробити за 3 роки. У парламенті Олександр активно працював над покращенням законодавства, зокрема і в дорожній сфері.</p>
      <p>Навесні 2020 року плануємо масштабний ремонт доріг. Я переконаний, що за короткий термін автошляхи України відповідатимуть європейським стандартам", - зазначив Гончарук.</p>
      <p>Він заявив, що добудову запорізького мосту мають завершити протягом 2-3 років.</p>
      <p>У питанні боротьби з корупцією перед новим главою "Укравтодору" стоять завдання повністю оновити керівний склад служб автомобільних доріг в областях та керівництво ДАК "Автомобільні дороги України", а також - створити прозорі процедури закупок.</p>
      <p>Також Кубраков має підготувати плани відновлення доріг на 2020 рік та залучати інвестиції і посилювати роботу з МФО.</p>
      <p>
        <b>Нагадаємо:</b>
      </p>
      <p>Народного депутата фракції "Слуга народу" Олександра Кубракова <a href="https://www.epravda.com.ua/news/2019/11/16/653787/">оголосили переможцем конкурсу</a> на посаду голови Державного агентства автомобільних доріг України.</p>
      <p>Кубраков є членом Комітету Верховної Ради з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин.</p>
      <p>Нардеп є зокрема автором законопроєкту про аудит безпеки доріг, <a href="https://www.pravda.com.ua/news/2019/11/13/7231885/">підписаного</a> 13 листопада президентом Володимиром Зеленським.</p>
      <p>3 жовтня Кабінет міністрів ухвалив рішення про <a href="https://www.epravda.com.ua/news/2019/10/3/652229/">тимчасове</a> покладення виконання обов’язків голови Державного агентства автомобільних доріг України на Олега Федоренка.</p>
      <p>
        <b>Читайте також:<a href="https://www.epravda.com.ua/publications/2019/06/3/648368/"> <i>"Смотрящих" за дорогами в Україні немає — інтерв’ю з головою "Укравтодору"</i></a></b>
      </p>
      <p>Економічна правда</p>
    </article>
  </body>
</html>