<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/krig-om-juleklassikeren/71837276"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T14:28:43+00:00"/>
    <meta property="og:title" content="«Krig» om juleklassikeren"/>
    <meta property="og:description" content="I fjor sendte ingen «Love Actually» - i år kommer den på fire kanaler."/>
  </head>
  <body>
    <article>
      <h1>«Krig» om juleklassikeren</h1>
      <h2>I fjor sendte ingen «Love Actually» - i år kommer den på fire kanaler.</h2>
      <address><time datetime="2019-11-19T14:28:43+00:00">19 Nov 2019, 14:28</time> by <a rel="author">Anders Grønneberg</a></address>
      <p>En av de store juleklassikerne er spillefilmen «Love Actually» (2003).</p>
      <p><b>I fjor ble</b> <b>jule</b><b>filmen med Hugh Grant og Keira Knightley i hovedrollene fjernet fra norsk tv - og det ble det ramaskrik av.</b></p>
      <p>Nå har tydeligvis tv-kanalene tatt hintet, for både TV3, TV6, TV 2 og TV 2 Livsstil skal sende den lineært - og Nordic Entertainment Group (Nent) legger den ut på sine strømmetjenester.</p>
      <h3>På fire kanaler</h3>
      <p>Dermed ligger det an til en «liten krig» mellom to av de store kommersielle kanalene. I år kan vi velge mellom fire kanaler som sender «Love Actually».</p>
      <p>
        <b>- Å kalle det en krig, er vel kanskje å ta litt hardt i.</b>
      </p>
      <p>Det sier kommunikasjonsmedarbeider Thomas Horni i Nordic Entertainment Group (Nent), som har sikret seg julas rettigheter på vegne av TV3 og TV6, samt at filmen er tilgjengelig på Viaplay fra 21. desember. Han er fornøyd med å kunne tilby en så populær julefilm.</p>
      <h3>Hele jula gjennom</h3>
      <p>- Vi er glad for å kunne tilby folk det folk vil ha i jula. Vi må jo være på tilbudssida. Mange reagerte jo på at ingen kanaler sendte «Love Actually» i fjor, sier Thomas Horni.</p>
      <p>
        <b>Nent Group sender den lineært på TV3 15. og 20. desember, og på TV6 21. og 23. desember.</b>
      </p>
      <p>- Jeg håper at folk blir fornøyd med at vil kan by på «Love Actually», både lineært og på Viaplay i hele jula, sier Thomas Horni til Dagbladet.</p>
      <h3>En film folk krever</h3>
      <p>Også kommunikasjonssjef Jan Petter Dahl i TV 2 fikk med seg det norske folks reaksjoner i fjor da «Love Actually» uteble. Nå vil også de gjøre det godt igjen.</p>
      <p>
        <b>- «Love Actually» er en film folk vil ha - og helst lineært, akkurat som «Flåklypa», sier han.</b>
      </p>
      <p>Kommunikasjonssjefen bekrefter at TV 2 fikk reaksjoner fra publikum i fjor. TV 2 viser filmen 26. og 29. desember, mens TV 2 Livsstil viser den 28. og 30. desember.</p>
      <p>Den var en internasjonal kassasuksess på kino da den kom i 2003. Siden da er den blitt en gjenganger på norsk fjernsyn.</p>
      <h3>Tidenes beste</h3>
      <p>- «Love Actually» er vel blitt en del av vår juletradisjon. Vi er glad for at vi kan tilby den, både på TV2 og på TV 2 Livsstil, sier Dahl, som legger til at TV 2 bare har rettigheter til å sende filmen på lineært tv i år.</p>
      <p>
        <b>I 2008 kåret Dagbladets lesere «Love Actually» til den beste romantiske komedien gjennom tidene.</b>
      </p>
      <p>Storbritannia kåret den i 2016 til britenes favorittjulefilm, etterfulgt av «It’s a Wonderful life» og «Elf».</p>
      <p>NRK opplyser at de ikke kommer til å sende filmen på TV i år.</p>
    </article>
  </body>
</html>