<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/pixel-4-problemi-al-display-su-alcune-unita-tenderebbe-al-verde/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T14:24:00+00:00"/>
    <meta property="og:title" content="Pixel 4, problemi al display? Su alcune unità tenderebbe al verde | MobileLabs"/>
    <meta property="og:description" content="Secondo alcuni utenti, il display di alcuni Pixel 4 e Pixel 4 XL tenderebbe verso il verde in alcune circostanze. Potrebbe trattarsi di un problema software."/>
  </head>
  <body>
    <article>
      <h1>Pixel 4, problemi al display? Su alcune unità tenderebbe al verde | MobileLabs</h1>
      <address>
        <time datetime="2019-11-19T14:24:00+00:00">19 Nov 2019, 14:24</time>
      </address>
      <p>I nuovi smartphone di Google tornano sotto i riflettori. Secondo alcuni utenti, possessori di <b>Pixel 4 e Pixel 4 XL,</b> alcune unità presenterebbero un difetto al display: lo schermo infatti tenderebbe verso una colorazione verde in alcune circostanze. Un utente su Reddit ha realizzato un <a href="https://www.reddit.com/r/GooglePixel/comments/dmd5zp/green_screen_after_1_hour_of_use/">video</a> mostrando un Pixel 4 interessato dallo stesso problema. In questo caso che sembra essere isolato, <b>il pannello è diventato completamente verde. </b>Google ha già provveduto alla sostituzione.</p>
      <p>Leggendo la <a href="https://www.reddit.com/r/GooglePixel/comments/dv9ezh/update_on_my_p4xl_green_tint_observations_6090hz/?utm_medium=android_app&amp;utm_source=share">discussione aperta su Reddit</a>, le segnalazioni comunque non sembrano avere uniformità. In alcuni casi, <b>il difetto si presenterebbe quando il refresh rate è impostato a 60Hz</b>; in altri, invece, quando il display viene portato a 90Hz. In altri ancora, comparirebbe in condizioni di luminosità bassa (tra il 10% e il 35%) o sarebbe addirittura costante. Insomma, il problema sembrerebbe lo stesso ma si presenterebbe in circostanze differenti.</p>
      <figure>
        <img src="https://www.tomshw.it/images/images/2019/10/google-pixel-4-58975.768x432.jpg"/>
      </figure>
      <p>La situazione sembra poi rientrare se la luminosità è impostata tra il 50% e il 100%. Tuttavia, <b>non dovrebbe trattarsi di un problema hardware </b>in quanto sembrerebbe comparso dopo l’ultimo aggiornamento che ha portato le patch di sicurezza di novembre. Ciò vuol dire che Google potrebbe risolvere la situazione rilasciando un nuovo update.</p>
      <p>Per il momento, <b>non ci sono dichiarazioni ufficiali da parte di Google</b>. La speranza è che si tratti davvero di un problema software, altrimenti sarebbe un bel grattacapo per Big-G. Continueremo a seguire la vicenda e provvederemo ad aggiornare l’articolo qualora dovessero esserci risvolti.</p>
      <blockquote>Huawei P30 Pro è disponibile all’acquisto su Amazon a <b>635 euro</b>. Lo trovate a <a href="https://toms.it/9dOqU">questo link.</a></blockquote>
    </article>
  </body>
</html>