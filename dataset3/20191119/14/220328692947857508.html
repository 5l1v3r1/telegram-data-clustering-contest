<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/pargov-iska-speshni-zasedaniya-na-komisii-v-sos-zaradi-toplofikatsiya-407119.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T14:50:00+00:00"/>
    <meta property="og:title" content="Паргов иска спешни заседания в СОС за Топлофикация"/>
    <meta property="og:description" content="Не мисля, че причините за оставката на изпълнителния директор на &quot;Топлофикация - София&quot; са само лични, каза лидерът на БСП-София"/>
  </head>
  <body>
    <article>
      <h1>Паргов иска спешни заседания в СОС за Топлофикация</h1>
      <address><time datetime="2019-11-19T14:50:00+00:00">19 Nov 2019, 14:50</time> by <a rel="author">Редактори</a></address>
      <ul>
        <li>
          <b>Не мисля, че причините за оставката на изпълнителния директор на "Топлофикация - София" са само лични, каза лидерът на БСП-София</b>
        </li>
      </ul>
      <p>Лидерът на БСП-София и председател на групата на социалистите в СОС Калоян Паргов поиска спешно заседание на три комисии заради столичната "Топлофикация" и финансов одит на дружеството. Това стана по време на втората сесия на Столичния общински съвет, на която бяха гласувани съставите и ръководствата на всички комисии. Неговото изказване в началото на сесията беше по повод новината в медиите от понеделник за подадената оставка на изпълнителния директор на "Топлофикация - София" инж. Кремен Георгиев и за назначаването на Александър Александров за нов изпълнителен член на Управителния съвет на дружеството.</p>
      <p>"Практиката директори на различни общински дружества да си подават оставката по лични причини не е от вчера, коментира Калоян Паргов. - От Надзорния съвет на "Топлофикация - София" обаче трябва да обяснят причините, довели до тази оставка, ако са им известни. Защото аз не мисля, че са само лични. Освен това, важно е да знаем малко повече за появята на нов човек начело на дружеството - от медиите разбрахме, че се казва Александър Александров, но ние не го познаваме. Настояваме да знаем как ще работи "Топлофикация - София" оттук-нататък".</p>
      <p>По тази причина Калоян Паргов предложи след конструирането и гласуването на съставите и ръководствата на комисиите в СОС, да бъдат свикани спешно заседания на три от тях, които имат отношение по въпроса с "Топлофикация - София" - "Инженерна инфраструктура и енергийно планиране", "Икономика и собственост" и "Финанси и бюджет".</p>
      <p>"Те трябва да изслушат членовете на Надзорния съвет и управителното тяло на дружеството с оглед моментното му състояние, причините, довели до оставката на изпълнителния директор и готовността за отоплителния сезон, обясни Калоян Паргов. - Освен това, новите общински съветници трябва да се запознаят със състоянието на "Топлофикация - София". Наложителен е и финансов одит на дружеството, предвид размера на дълговете му. През лятото, преди да приключи мандата си, предишният състав на СОС прие решение, с което даде ход за търсене на международен консултант, за да бъде предложен нов финансов модел за развитие на дружеството с цел оздравяването му. Време е да започнем да изпълняваме това решение".</p>
      <p>Калоян Паргов настоя СОС да спази буквата на закона и следващото ръководство на "Топлофикация - София" да бъде избрано с конкурс, на който всички кандидати да представят концепциите си.</p>
    </article>
  </body>
</html>