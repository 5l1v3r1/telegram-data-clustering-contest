<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/sb-polipshiv-prognoz-zrostannya-vvp-ukrayini-na-potochniy-rik-330182_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T14:27:00+00:00"/>
    <meta property="og:title" content="СБ поліпшив прогноз зростання ВВП України на поточний рік"/>
    <meta property="og:description" content="Очікується, що ВВП зросте до 3,6%."/>
  </head>
  <body>
    <article>
      <h1>СБ поліпшив прогноз зростання ВВП України на поточний рік</h1>
      <h2>Очікується, що ВВП зросте до 3,6%.</h2>
      <address>
        <time datetime="2019-11-19T14:27:00+00:00">19 Nov 2019, 14:27</time>
      </address>
      <p>Світовий банк (СБ) поліпшив прогноз<b> <a href="https://dt.ua/ECONOMICS/u-razi-pripinennya-tranzitu-rosiyskogo-gazu-padinnya-ekonomiki-ukrayini-mozhe-dosyagti-0-7-vitrenko-329543_.html">зростання ВВП України</a></b> в 2019 році з 3,4% до 3,6%. Про це повідомила старша економістка СБ Анастасія Головач на прес-конференції в Києві.</p>
      <p>"На 2019 рік ми не очікуємо ніяких сюрпризів і думаємо, що ВВП України зросте на 3,6%. Хороший показник, але зовнішні ризики, деяким чином, для України посилюються, тому важлива структурна трансформація економіки", - сказала вона.</p>
      <p>При цьому СБ зберіг прогнози зростання економіки у 2020 році на 3,7% ВВП, у 2021-му - на 4,2%, зазначила вона.</p>
      <p>За її словами, дефіцит платіжного балансу в Україні в 2019 році очікується на рівні 3,1% ВВП, проте через потенційну втрату доходів від транзиту газу та несприятливу кон'юнктуру на світових ринках цей показник збільшиться у 2020 та 2021 роках до 3,6% та 3,8% ВВП.</p>
      <p>"Але за умови швидких реформ уже найближчими місяцями очікуємо, що Україна зможе зберегти темпи економічного зростання на рівні 3,7% у 2020 році та прискорити їх до 4,2% у 2021 році", - пояснила Головач.</p>
      <p>"Важливим чинником скороченням тиску на дефіцит бюджету є контроль за поточними видатками бюджету та виважене скорочення мінімальної заробітної плати цього року - лише на рівні 12%, що дуже контрастує з попередніми роками", - зазначила Головач.</p>
      <p>Водночас, за її словами, інфляція продовжить тренд на зниження: з 9,8% на кінець минулого року до 6,4% на кінець цього року, а також 5,5% та 5% у 2020 і 2021 роках відповідно.</p>
      <p>Згідно з очікуваннями СБ, за підсумками 2019 року дефіцит державного бюджету України покаже зниження до 2,1% у 2020-му та 1,9% у 2021 році.</p>
      <p>У СБ вважають, що рівень державного боргу України також продовжить зниження поточного року до 51,7% ВВП. Водночас СБ зберіг прогноз його подальшого зростання у 2020 і в 2021 роках до 54,6% та 55,3% ВВП відповідно.</p>
      <p>Нагадаємо, що Міжнародний валютний фонд прогнозує зростання реального внутрішнього продукту України в 2019-2020 роках на рівні 3,0%.</p>
      <p>Раніше<b> <a href="https://dt.ua/ECONOMICS/nbu-polipshiv-prognoz-zrostannya-vvp-ukrayini-327215_.html">Нацбанк поліпшив макропрогноз на поточний і 2020-2021 роки.</a></b> При цьому оцінка реального зростання економіки в нинішньому році підвищено з 3% до 3,5%, в наступному – з 3,2% до 3,5% і в 2021 році – з 3,7% до 4%.</p>
      <p><b><a href="https://dt.ua/ECONOMICS/kabmin-pidvischit-prognoz-zrostannya-vvp-v-2020-roci-do-3-7-327128_.html">Кабмін затвердив оновлений макроекономічний прогноз</a></b>, який передбачає зростання ВВП до 3,7% в 2020 році за консервативним сценарієм.</p>
      <p>Докладно про потенціали зростання ВВП України та міжнародних інвестицій читайте у статті Павла Гайдуцького, академіка НААН, директора Інституту стратегічних оцінок при Президентському фонді Леоніда Кучми "Україна", <b><a href="https://dt.ua/macrolevel/zrostannya-vvp-na-40-yak-nemozhlive-zrobiti-mozhlivim-323782_.html">"Зростання ВВП на 40%: як неможливе зробити можливим?"</a></b> для "Дзеркала тижня. Україна".</p>
      <p> </p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>