<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/nedostatek-dukazu-svedsko-zastavilo-vysetrovani-assange-kvuli-znasilneni-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T14:14:00+00:00"/>
    <meta property="og:title" content="Nedostatek důkazů. Švédsko zastavilo vyšetřování Assange kvůli znásilnění"/>
    <meta property="og:description" content="Švédská prokuratura zastavila předběžné vyšetřování zakladatele serveru WikiLeaks Juliana Assange, který v zemi čelil obvinění ze znásilnění. Prokurátorka Eva-Marie Perssonová na tiskové konferenci řekla, že pro další stíhání Assange neexistuje dostatek důkazů. Australan Assange je nyní v britském vězení, kde čeká na výsledek řízení o vydání do Spojených států. Tam má stanout před soudem kvůli nezákonnému zveřejnění tajných dokumentů.  "/>
  </head>
  <body>
    <article>
      <h1>Nedostatek důkazů. Švédsko zastavilo vyšetřování Assange kvůli znásilnění</h1>
      <address><time datetime="2019-11-19T14:14:00+00:00">19 Nov 2019, 14:14</time> by <a rel="author">ČTK</a></address>
      <p>Ze sexuálních útoků Assange nařkly dvě Švédky, s nimiž se zakladatel WikiLeaks setkal, když měl ve Stockholmu v srpnu 2010 přednášku. Švédská prokuratura následně vznesla vůči Australanovi předběžné obvinění ze sexuálního obtěžování jedné z žen a ze znásilnění druhé. Případ údajného sexuálního obtěžování byl už promlčen.</p>
      <p>"Po zevrubném prozkoumání všech poznatků, které se objevily v průběhu předběžného vyšetřování, jsem došla k závěru, že důkazy nejsou dostatečně silné na to, aby byly základem pro obvinění," řekla Perssonová. Podle ní v jejím rozhodnutí sehrál roli i čas, protože od ohlášeného znásilnění uplynulo už devět let a "vzpomínky aktérů přirozeně blednou".</p>
      <figure>
        <img src="https://g.denik.cz/1/15/assange-05-londyn-dom_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/svedsko-vyda-zatykac-na-assange-usiluje-o-jeho-vydani-z-britanie-20190520.html">Švédsko vydá zatykač na Assange. Ten čelí obvinění ze znásilnění Přečíst článek ›</a>
      </aside>
      <p>Proti rozhodnutí prokuratury se lze odvolat, právní zástupkyně poškozené ještě neoznámila, zda tak učiní.</p>
      <p>Švédské úřady stíhání Assange poprvé zastavily už v roce 2017. V té době ale bylo důvodem to, že se zakladatel WikiLeaks dlouhodobě skrýval na ekvádorské ambasádě v Londýně a byla jen malá naděje na jeho zatčení a případné vydání. Vyšetřování se znovu rozběhlo letos v květnu, když Ekvádor zrušil své rozhodnutí o poskytnutí azylu a britská policie Assange zatkla.</p>
      <p>Assange svou vinu ve švédském případě odmítal a tvrdil, že jde o součást strategie, jak jej očernit a zařídit jeho vydání do Spojených států.</p>
      <h3>Ohrožení prvního dodatku? </h3>
      <p>"Teď se soustřeďme na hrozbu, před níž pan Assange varuje už léta: agresivní obžalobu Spojených států a ohrožení prvního dodatku, kterou může představovat," komentoval krok švédských úřadů šéfredaktor WikiLeaks Kristinn Hrafnsson s odkazem na první dodatek Ústavy Spojených států, který zaručuje mimo jiné svobodu tisku.</p>
      <figure>
        <img src="https://g.denik.cz/1/95/assange-byl-za-poruseni-podminek-kauce-odsouzen-k-50-tydnum_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/porusil-podminky-kauce-assange-byl-odsouzen-k-50-tydnum-vezeni-20190501.html">Porušil podmínky kauce. Assange byl odsouzen k 50 týdnům vězení Přečíst článek ›</a>
      </aside>
      <p>Internetový portál WikiLeaks, který se zaměřuje na zveřejňování tajných vládních dokumentů a dalších citlivých dat, v roce 2010 získal a zveřejnil stovky tisíc bojových hlášení z irácké a afghánské války a tajných depeší amerického ministerstva zahraničí. Dokumenty serveru poskytl vojín Bradley Manning, který byl za vyzrazení důvěrných informací v roce 2013 odsouzen k 35 rokům vězení. Podle USA by se měl za údajné ohrožení americké bezpečnosti zpovídat i Assange.</p>
    </article>
  </body>
</html>