<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742541"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T14:28:00+00:00"/>
    <meta property="og:title" content="แสตมป์ชุดพิเศษ &quot;โป๊ปฟรังซิสเยือนไทย&quot;"/>
    <meta property="og:description" content="ไปรษณีย์ไทย จัดสร้างแสตมป์ชุดพิเศษ “โป๊ปฟรังซิสเยือนไทย” พร้อมนิทรรศการเส้นทางจาริกเพื่อสันติสุข"/>
  </head>
  <body>
    <article>
      <h1>แสตมป์ชุดพิเศษ "โป๊ปฟรังซิสเยือนไทย"</h1>
      <address>
        <time datetime="2019-11-19T14:28:00+00:00">19 Nov 2019, 14:28</time>
      </address>
      <p>
        <b>ไปรษณีย์ไทย จัดสร้างแสตมป์ชุดพิเศษ “โป๊ปฟรังซิสเยือนไทย” พร้อมนิทรรศการเส้นทางจาริกเพื่อสันติสุข</b>
      </p>
      <p>วันนี้ (19 พ.ย.) บริษัท ไปรษณีย์ไทย จำกัด ร่วมมือกับสภาประมุขบาทหลวงโรมันคาทอลิกแห่งประเทศไทย จัดทำคอลเลกชันแสตมป์ชุดพิเศษในรูปแบบของแสตมป์ส่วนตัว (iStamp) เพื่อเป็นที่ระลึกเหตุการณ์ประวัติศาสตร์สมเด็จพระสันตะปาปาฟรังซิส พระประมุขพระศาสนจักรโรมันคาทอลิก และพระประมุขแห่ง นครรัฐวาติกัน เสด็จเยือนประเทศไทยอย่างเป็นทางการ ระหว่างวันที่ 20 – 23 พฤศจิกายน 2019โดยแสตมป์ประกอบด้วยภาพหลักของการเสด็จเยือนฯ และภาพ “โป๊ปฟรานซิส” จากเอกสารเผยแพร่ทางการบนแสตมป์ 4 ดวง พร้อมคิวอาร์โค้ดสแกนชม MV“ให้รักเป็นสะพาน” ของเหล่าบรรดาศิลปิน ดารา นักร้อง ที่นับถือศาสนาคริสต์นิกายโรมันคาทอลิก<br/><br/>นอกจากนี้ ไปรษณีย์ไทยกำหนดจัดนิทรรศการแสตมป์ชุดพิเศษ นำเสนอเส้นทางจาริกเพื่อสันติสุขของ “โป๊ปฟรังซิส” ในการเสด็จไปเยือนประเทศต่างๆ ตลอด7 ปี รวม 50 ประเทศ ระหว่างปี2556 – 2562 ผ่านดวงแสตมป์ที่ระลึกของแต่ละประเทศ รวมถึงพระประวัติโดย สังเขป ณ พิพิธภัณฑ์ตราไปรษณียากรสามเสนใน สะพานควาย ในช่วงของการเสด็จเยือนฯ พร้อมจำหน่ายซีดีให้ “รักเป็นสะพาน” ที่ระลึกภายในนิทรรศการดังกล่าวในราคาแผ่นละ 99 บาท โดยส่วนหนึ่งของรายได้มอบให้แก่สภาประมุขบาทหลวงฯ สำหรับสาธารณประโยชน์ต่อไป<br/><br/>ทั้งนี้ การเสด็จเยือนประเทศไทยของสมเด็จพระสันตะปาปาครั้งนี้มีขึ้นหลังจากครั้งแรกนานถึง 35 ปี ซึ่งในคราวที่พระสันตะปาปา จอห์น ปอล ที่ 2 เสด็จเยือนประเทศไทยอย่างเป็นทางการปี 2527 มีการจัดทำซองที่ระลึกผนึกแสตมป์พระบรมฉายาลักษณ์ของในหลวงรัชกาลที่9 พร้อมตราประทับพิเศษ และต่อมาปี 2557 มีการจัดทำแสตมป์ที่ระลึกชุด “ความร่วมมือไทย-วาติกัน” ในวาระครบ 350 ปี สมัชชาซีโนดหรือการเปิดปีศักดิ์สิทธิ์ในพระศาสนจักรในประเทศไทย รายละเอียดสอบถามเพิ่มเติมได้ที่พิพิธภัณฑ์ตราไปรษณียากรสามเสนใน</p>
    </article>
  </body>
</html>