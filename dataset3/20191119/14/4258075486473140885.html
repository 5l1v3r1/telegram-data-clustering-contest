<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/calcutta/kolkata-police-stf-nabbed-assam-based-drug-cartel-seized-huge-quantity-cannabis-dgtl-1.1072708"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T14:07:30+00:00"/>
    <meta property="og:title" content="অসমের মাদক চক্র পাকড়াও কলকাতায়, উদ্ধার ১৩৩ কিলো গাঁজা"/>
    <meta property="og:description" content="পুলিশ সূত্রে জানা গিয়েছে, ধৃত দু’জন অসমের একটি কুখ্যাত মাদক পাচার চক্রের সদস্য।"/>
  </head>
  <body>
    <article>
      <h1>অসমের মাদক চক্র পাকড়াও কলকাতায়, উদ্ধার ১৩৩ কিলো গাঁজা</h1>
      <address><time datetime="2019-11-19T14:07:30+00:00">19 Nov 2019, 14:07</time> by <a rel="author">নিজস্ব সংবাদদাতা</a></address>
      <p>অসম থেকে কলকাতায় <a href="https://www.anandabazar.com/topic/%E0%A6%97%E0%A6%BE%E0%A6%81%E0%A6%9C%E0%A6%BE">গাঁজা </a>পাচার হচ্ছিল। সেই সময় <a href="https://www.anandabazar.com/topic/stf">কলকাতা পুলিশের স্পেশ্যাল টাস্ক ফোর্স (এসটিএফ)</a>-এর হাতে বমাল সমেত ধরা পড়ল অসমের কুখ্যাত মাদক পাচারকারী চক্রের দুই সদস্য। সঙ্গে উদ্ধার হল ১ কুইন্টালের বেশি গাঁজা।</p>
      <p>এসটিএফ সূত্রে খবর, সো‌মবার পশ্চিম বন্দর থানা এলাকার হাইড রোডে গোপন সূত্রে খবর পেয়ে একটি গাড়ি আটকেছিলেন এসটিএফের গোয়েন্দারা। গাড়িটির রেজিস্ট্রেশন নম্বর কলকাতার। ওই গাড়িতে থাকা দু’জনকে জিজ্ঞাসাবাদ করতে গিয়েই ভিতরে লুকনো মাদকের হদিশ মেলে। পাওয়া যায় সবুজ প্যাকেটে মোড়া প্রায় ১৩৩ কিলো গাঁজা। জেরায় জানা যায়, গাড়িতে থাকা ওই দু’জনের নাম ধনঞ্জয় দেবনাথ এবং বিপ্লব দেবনাথ। ওরা দু’জনেই অসমের নগাঁও জেলার হোজাইয়ের বাসিন্দা।</p>
      <p>পুলিশ সূত্রে জানা গিয়েছে, ধৃত দু’জন অসমের একটি কুখ্যাত মাদক পাচার চক্রের সদস্য। মণিপুর থেকে নাগাল্যান্ডের ডিমাপুর হয়ে ওই গাঁজা এসে পৌঁছয় অসমে। তদন্তে উঠে আসছে ডিমাপুরের কুখ্যাত মাদক পাচারকারী বাহারউদ্দিনের নামও। গোয়েন্দাদের সন্দেহ, ওই মাদক কারবারের সঙ্গে মণিপুর এবং নাগাল্যান্ডের জঙ্গি গোষ্ঠীগুলোর সরাসরি যোগ থাকতে পারে।</p>
      <p>
        <b>আরও পড়ুন: </b>
        <b>
          <a href="https://www.anandabazar.com/calcutta/3-year-old-died-due-to-dengue-in-lake-town-1.1072577">ডেঙ্গির হানা এ বার লেক টাউনে, শিশুমৃত্যু নিয়ে চাপান-উতোর</a>
        </b>
      </p>
      <p>
        <b>
          <a href="https://www.anandabazar.com/calcutta/bowbazar-building-collapse-court-permits-kolkata-metro-to-remove-machinery-from-bowbazar-tunnel-1.1072568">সুড়ঙ্গে আটকে পড়া যন্ত্র সরাতে অনুমতি কোর্টের</a>
        </b>
      </p>
      <p>অন্য দিকে সোমবার শিয়ালদহ স্টেশন চত্বর থেকে উজির শেখ নামে এক ব্যক্তিকে গ্রেফতার করেছেন গোয়েন্দারা। কালিয়াচকের বাসিন্দা উজিরের কাছ থেকে সাড়ে চার লাখ টাকা মূল্যের ২ হাজার এবং ৫ হাজার টাকার জাল নোট পাওয়া গিয়েছে। উজিরকে জেরা করে জানা গিয়েছে, বাংলাদেশ থেকে ওই জাল নোট পাঠানো হয়েছে।</p>
    </article>
  </body>
</html>