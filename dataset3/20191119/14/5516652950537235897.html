<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426068/anakoinwsh-ths-panepisthmonikhs-gia-tis-ekloges-sto-tee-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T14:15:01+00:00"/>
    <meta property="og:title" content="Ανακοίνωση της “Πανεπιστημονικής” για τις εκλογές στο ΤΕΕ Δωδεκανήσου"/>
    <meta property="og:description" content="Από την παράταξη “Πανεπιστημονική” αναφορικά με το αποτέλεσμα στις πρόσφατες εκλογές του ΤΕΕ Δωδεκανήσου εκδόθηκε ανακοίνωση στην οποία αναφέρονται τα εξής:"/>
  </head>
  <body>
    <article>
      <h1>Ανακοίνωση της “Πανεπιστημονικής” για τις εκλογές στο ΤΕΕ Δωδεκανήσου</h1>
      <address>
        <time datetime="2019-11-19T14:15:01+00:00">19 Nov 2019, 14:15</time>
      </address>
      <p>
        <b>Από την παράταξη “Πανεπιστημονική” αναφορικά με το αποτέλεσμα στις πρόσφατες εκλογές του ΤΕΕ Δωδεκανήσου εκδόθηκε ανακοίνωση στην οποία αναφέρονται τα εξής:</b>
      </p>
      <p>“Χαιρετίζουμε και ευχαριστούμε τους συναδέλφους που ενίσχυσαν με την ψήφο τους την “Πανεπιστημονική”, την παράταξη που στηρίζει τους μισθωτούς, τα μικρά γραφεία, τους ελεύθερους επαγγελματίες αυτοαπασχολούμενους μηχανικούς που ζουν από τη δουλειά τους.</p>
      <p>Σε πανελλαδικό επίπεδο η ενίσχυση της “Πανεπιστημονικής” ήταν σημαντική αν λάβουμε μάλιστα υπόψη και τις δυσμενείς, για όλους τους εργαζόμενους, πολιτικές και οικονομικές συνθήκες. Με πανελλαδικό ποσοστό 7,53% σε σύγκριση με τις προηγούμενες εκλογές σημείωσε άνοδο κατά 424 ψήφους ή ποσοστό 1,44% και εξέλεξε 5 αντιπροσώπους επί πλέον (+3 στην κεντρική αντιπροσωπεία και +2 από τα ψηφοδέλτια επιστημονικών επιτροπών ειδικότητας).</p>
      <p>Οι ψήφοι που έλαβε η παράταξή μας στη Δωδεκάνησο για την κεντρική Αντιπροσωπεία ήταν 58, ποσοστό 9,22%, και αναδείχθηκε τρίτη δύναμη, ενώ με το αποτέλεσμα στο τοπικό ψηφοδέλτιο εκλέγει έναν αντιπρόσωπο στη Αντιπροσωπεία του τμήματος Δωδεκανήσου.</p>
      <p>Το αποτέλεσμα εκτιμούμε παρά την ενίσχυση της “Πανεπιστημονικής” σε πανελλαδικό επίπεδο, ότι παραμένει αρνητικό για τους μισθωτούς και αυτοαπασχολούμενους μηχανικούς.</p>
      <p>Η σημαντική εκλογική ενίσχυση της “Πανεπιστημονικής” πανελλαδικά μας οπλίζει με δύναμη να παλέψουμε από καλύτερες θέσεις εντός και εκτός ΤΕΕ.</p>
      <p>Συνεχίζουμε τον αγώνα ενάντια στην πολιτική της κυβέρνησης, της Ε.Ε. η οποία για την εξυπηρέτηση των επιχειρηματικών ομίλων καταδικάζει τους μηχανικούς στην ανεργία, την υποαπασχόληση, στην υποβάθμιση του επαγγέλματος ανεξάρτητα από ειδικότητα, μέσω της υποβάθμισης των πτυχίων (Διακήρυξη της Μπολόνια).</p>
      <p>Συνεχίζουμε για να αναχαιτίσουμε τη διαχρονική επίθεση στο ασφαλιστικό (νόμος Κατρούγκαλου, ανταποδοτικότητα στην ασφάλιση, νέα διατάγματα), ενάντια στις κατασχέσεις.</p>
      <p>Θα παλέψουμε ενάντια στην πιστοποίηση των επαγγελματικών δραστηριοτήτων.</p>
      <p>Θα επιδιώξουμε καλύτερη επικοινωνία με μεγαλύτερο αριθμό συναδέλφων κάνοντας ευρύτερα γνωστές τις θέσεις μας και τις προτάσεις μας για τα προβλήματα των εργαζόμενων μηχανικών.</p>
      <p>Καλούμε τους εργαζόμενους και τους άνεργους συναδέλφους της Δωδεκανήσου, αυτοαπασχολούμενους ή μισθωτούς, αυτούς που εργάζονται με «μπλοκάκι», να συμμετάσχουν ενεργά μαζί με την “Πανεπιστημονική” στους αγώνες ενάντια στις αντιλαϊκές πολιτικές και αυτούς που τις στηρίζουν”.</p>
    </article>
  </body>
</html>