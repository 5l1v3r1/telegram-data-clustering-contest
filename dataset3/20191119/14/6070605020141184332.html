<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/conseller-Educacio-Facha-intervencio-Vox_0_2346965419.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:06:31+00:00"/>
    <meta property="og:title" content="El conseller d'Educació valencià llegeix el llibre 'Facha' durant la intervenció d'un diputat de Vox"/>
    <meta property="og:description" content="Vicent Marzà defensa que no s'ha de normalitzar la presència &quot;del feixisme en els debats&quot;"/>
  </head>
  <body>
    <article>
      <h1>El conseller d'Educació valencià llegeix el llibre 'Facha' durant la intervenció d'un diputat de Vox</h1>
      <h2>Vicent Marzà defensa que no s'ha de normalitzar la presència "del feixisme en els debats"</h2>
      <address>
        <time datetime="2019-11-19T14:06:31+00:00">19 Nov 2019, 14:06</time>
      </address>
      <p>El conseller d'Educació, Cultura i Esport de la Generalitat Valenciana, Vicent Marzà, va seguir ahir part de la intervenció del portaveu adjunt de Vox a les Corts Valencianes, José María Llanos, llegint l'assaig 'Facha', una obra del filòsof nord-americà Jason Stanley en la qual s'analitzen els mecanismes del feixisme per arribar al poder. Amb aquesta acció, el dirigent del Bloc Nacionalista Valencià i de Compromís pretenia defensar que "al feixisme no se l'ha de normalitzar en els debats, se l'ha de combatre en tots els fronts".</p>
      <p>"Hem d'estudiar com funciona i cridar a les coses pel seu nom. Aquest llibre és una lectura molt recomanada en els temps que corren, ja que, per a plantar-los cara, desmuntar les seues tesis i vetlar pels drets de la ciutadania en tota la seua diversitat, hem de conéixer-los en profunditat i estudiar-los. Sense deixar-los imposar els seus marcs i blanquejar les seues idees com si foren igual de vàlides que les democràtiques", ha explicat Marzà.</p>
      <p>El conseller d'Educació, Cultura i Esport del govern valencià ha afegit que "els diputats i diputades hem de defensar sempre els més febles i posar en evidència aquells que els volen enganyar i oprimir amb mentides".</p>
      <figure>
        <iframe data-src="https://twitter.com/jasonintrator/status/1196426724550021120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Agraïment de Jason Stanley</h3>
      <p>El gest de Vicent Marzà ha estat agraït pel mateix autor del llibre, que ha posat la fotografia del conseller llegint la seva obra com a imatge del seu perfil de Twitter. A més, ha compartit una informació periodística sobre l'actuació de Marzà i ha comentat que "això és bàsicament" pel que va escriure l'obra. De la mateixa manera, l'editorial Blackie Books, que publica a Espanya el llibre tant en català com en castellà, s'ha referit a l'acció de Marzà en les seves xarxes socials. "La promo no és pagada, però ens sembla molt ben jugat, la veritat".</p>
      <figure>
        <iframe data-src="https://twitter.com/BlackieBooks/status/1196422367888756737?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>