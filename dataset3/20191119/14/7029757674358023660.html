<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/uchenie-proveryava-kak-deystva-spasitelnata-sistema-na-aets-kozloduy.html"/>
    <meta property="og:site_name" content="News.bg"/>
    <meta property="article:published_time" content="2019-11-19T14:04:35+00:00"/>
    <meta property="og:title" content="Учение проверява как действа спасителната система на АЕЦ &quot;Козлодуй&quot;"/>
    <meta property="og:description" content="Проиграват ситуации и в София град, Монтана, Враца и Плевен"/>
  </head>
  <body>
    <article>
      <h1>Учение проверява как действа спасителната система на АЕЦ "Козлодуй"</h1>
      <address>
        <time datetime="2019-11-19T14:04:35+00:00">19 Nov 2019, 14:04</time>
      </address>
      <p>С двудневно пълномащабно учение "Защита 2019 г." <b>проверяват действията на Единната спасителна система при обща технологична авария в АЕЦ "Козлодуй</b>".</p>
      <p>По време на учението <b>заседава и областният щаб за изпълнение на Плана за защита при бедствия</b>, съобщиха от МВР. Министърът на вътрешните работи Младен Маринов ръководи Националния щаб, сформиран в рамките на Националното пълномащабно учение "Защита 2019 г.". </p>
      <p>В областния щаб <b>участват представители на всички държавни структури във Враца</b>, ангажирани с конкретни действия при въвеждане на Външния авариен план на АЕЦ "Козлодуй".</p>
      <p>По сценария на учението, <b>на 19 ноември, около 9.00 часа, в Националния оперативен център на ГДПБЗН-МВР е получено съобщение от АЕЦ "Козлодуй" за възникнала технологична авария</b>. Тя е предизвикана от <b>паднал транспортен контейнер с отработено ядрено гориво от 30 метра височина</b>, при което се късат шест от шпилките на капака и се получава отвор между деформирания капак на контейнера и корпуса му. При удара ремаркето се разрушава и парчета от него повреждат външната врата на транспортния коридор. <b>Аварията е класифицирана като обща</b>.</p>
      <p>На по-късен етап <b>в учението се предприемат действия за укриване и евакуация на населението</b>. В условията на непрекъснато усложняваща се обстановка <b>спасителните екипи подпомагат херметизирането на сгради в района и организират провеждането на медицински профилактики</b>. </p>
      <p>При подобна авария се въвежда и Плана за защита при бедствия в частта "<b>Действия при ядрена и радиационна авария</b>". Разпоредено е на всички регионални структури на изпълнителната власт и на общинските щабове да се <b>приложат неотложни защитни мерки и готовност за прилагането на евакуационни дейности на населението</b>. </p>
      <p>В рамките на пълномащабното учение утре ще бъдат проиграни ситуации в <b>София град, Монтана, Враца и Плевен</b>.</p>
      <p>Действията на всички структури на Единната спасителна система се наблюдават от представители на <b>Международната агенция за атомна енергия, Беларус, Украйна и Русия</b>, както и на <b>посолството на Япония в България</b>. </p>
    </article>
  </body>
</html>