<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35245-pasaulio-talentu-reitinge-lietuva-pakilo-iki-28-pozicijos"/>
    <meta property="og:site_name" content="budas.lt"/>
    <meta property="article:published_time" content="2019-11-19T14:52:46+00:00"/>
    <meta property="og:title" content="Pasaulio talentų reitinge Lietuva pakilo iki 28 pozicijos"/>
    <meta property="og:description" content="Pasaulio talentų reitinge Lietuva šiais metais pakilo aštuoniomis pozicijomis iki 28 vietos tarp 63 pasaulio šalių, pranešė Ekonomikos ir inovacijų ministerija."/>
  </head>
  <body>
    <article>
      <h1>Pasaulio talentų reitinge Lietuva pakilo iki 28 pozicijos</h1>
      <address><time datetime="2019-11-19T14:52:46+00:00">19 Nov 2019, 14:52</time> by <a rel="author">Paulius Viluckas</a></address>
      <figure>
        <img src="http://budas.lt/images/lapkritis/pakilo.jpg"/>
      </figure>
      <p>Pasaulio talentų reitinge Lietuva šiais metais pakilo aštuoniomis pozicijomis iki 28 vietos tarp 63 pasaulio šalių, pranešė Ekonomikos ir inovacijų ministerija.</p>
      <p>Pasak ekonomikos ir inovacijų viceministro Mariaus Skuodžio, pasaulio ekonomikos ateityje vis labiau konkuruos pagal gebėjimą ugdyti, pritraukti ir išlaikyti talentus.</p>
      <p>„Daugelio Lietuvos valstybės institucijų, švietimo įstaigų ir verslo pastangos vis labiau atsispindi tarptautiniuose reitinguose. Norėtųsi tikėtis, kad tai paskatins tik dar labiau didinti pokyčių tempą ir spręsti neatidėliotinus Lietuvos ekonomikos iššūkius“, – pranešime sakė M. Skuodis.</p>
      <p>Geriausiai Lietuvoje vertinama investicijų ir vystymo kriterijų grupėje – pagal šį kriterijų šalis nukrito iš 13 į 14 vietą.</p>
      <p>Tuo metu patrauklumo kriterijuje Lietuva pakilo iš 46 į 35, pasirengimo – iš 45 į 33 vietą.</p>
      <p>„Proveržiui šioje grupėje įtakos turėjo darbo jėgos dydžio augimas, geriau vertinama universitetų paslaugų kokybė, besikeičiantis požiūris į vadovų išsilavinimą ir aukšti darbuotojų užsienio kalbų įgūdžiai“, – teigė M. Skuodis.</p>
      <p>Reitingą Šveicarijoje įsikūrusio tarptautinio vadybos instituto (ang. International Institute for Management Development, IMD) Pasaulio konkurencingumo centras sudaro pagal 32 kriterijus, sujungtus į tris pagrindines grupes – investicijų ir vystymo, patrauklumo ir pasirengimo.</p>
      <p>Estija reitinge užėmė 27, Latvija – 34, Lenkija – 37 vietą.</p>
      <p>Pirmąją vietą reitinge šeštus metus iš eilės išlaikė Šveicarija, antroje vietoje buvo Danija, į trejetuką taip pat pateko Švedija.</p>
      <p>Toliau rikiuojasi Austrija, Liuksemburgas, Norvegija, Islandija, Suomija, Nyderlandai ir Singapūras.</p>
      <footer>Vilnius, lapkričio 19 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>