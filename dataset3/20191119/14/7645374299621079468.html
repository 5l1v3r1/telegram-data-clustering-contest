<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/19/news/pavia_ruba_foto_body_builder_per_sedurre_donne_condannato_a_fare_lo_stradino-241424090/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T14:53:00+00:00"/>
    <meta property="og:title" content="Ruba la foto profilo di un bel ragazzo per fare colpo sul sito di incontri: condannato a fare lo stradino"/>
    <meta property="og:description" content="A Pavia nel 2016: il ragazzo aveva usato la foto di un'altra persona - tatuata e palestrata - per risultare più attraente con le donne conosciute"/>
  </head>
  <body>
    <article>
      <h1>Ruba la foto profilo di un bel ragazzo per fare colpo sul sito di incontri: condannato a fare lo stradino</h1>
      <h2>A Pavia nel 2016: il ragazzo aveva usato la foto di un'altra persona - tatuata e palestrata - per risultare più attraente con le donne conosciute virtualmente. Ma una di loro ha riconosciuto la foto e ha contattato l'uomo a cui era stata "rubata" che ha denunciato il 22enne. La pena pecuniaria convertita in un periodo di messa alla prova</h2>
      <address>
        <time datetime="2019-11-19T14:53:00+00:00">19 Nov 2019, 14:53</time>
      </address>
      <p>Ruba la foto del profilo social di un'altra persona per sedurre le donne, ma viene denunciato e condannato a tre mesi di lavori come stradino.<br/><br/>Succede a Pavia: nel 2016 un 22enne aveva rubato la foto profilo di un ragazzo palestrato e tatuato, usandola sui suoi profili social - in particolare Badoo, un sito di incontri - per risultare più attraente per le donne che cercava di conoscere. Per questo è stato processato con l'accusa di sostituzione di persona: ora Francesco D., 22enne di un centro alle porte di Pavia, dovrà fare lo stradino per punizione per tre mesi.<br/><br/>Come racconta La Provincia Pavese, il 22enne aveva forse esagerato nella scelta della foto: aveva infatti rubato la foto profilo di un 35enne, anche lui pavese, con muscoli da gladiatore e tatuaggi da Fabrizio Corona. Ma una ragazza si è accorta che quella foto, sul profilo del 22enne, ritraeva un ragazzo che aveva già visto su un altro social network con un altro nome. Così lo contatta, e si scopre l'inganno. Ed è proprio il 35enne a querelare il ragazzo. Il giudice di pace ha stabilito una condanna a un mese di reclusione convertito in 2.250 euro di multa. Il reato si può estinguere con un periodo di messa alla prova: viene così assegnato al Comune di Gudo Visconti (Milano) dove lavora per sessanta ore dal 22 luglio al 9 novembre 2019 come "stradino" e per la "rimozione pianticine morte".</p>
    </article>
  </body>
</html>