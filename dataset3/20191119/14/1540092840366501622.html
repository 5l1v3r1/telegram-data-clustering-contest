<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197897/oi-senariografoi-stin-maxi-kata-tis-alogistis-xrisis-ton-antiviotikon"/>
    <meta property="og:site_name" content="CNN.gr"/>
    <meta property="article:published_time" content="2019-11-19T14:29:13+00:00"/>
    <meta property="og:title" content="Οι σεναριογράφοι στην μάχη κατά της αλόγιστης χρήσης των αντιβιοτικών"/>
    <meta property="og:description" content="Παγκόσμια Εβδομάδα Ευαισθητοποίησης για τα αντιβιοτικά είναι αυτή που διανύουμε (18- 24 Νοεμβρίου 2019) και ο μεγάλος προβληματισμός πλέον που πλανάται στην..."/>
  </head>
  <body>
    <article>
      <h1>Οι σεναριογράφοι στην μάχη κατά της αλόγιστης χρήσης των αντιβιοτικών</h1>
      <h2>Παγκόσμια Εβδομάδα Ευαισθητοποίησης για τα αντιβιοτικά είναι αυτή που διανύουμε (18- 24 Νοεμβρίου 2019) και ο μεγάλος προβληματισμός πλέον που πλανάται στην επιστημονική κοινότητα, είναι με ποιο τρόπο θα γίνουν και πάλι ισχυρά και ενεργά τα αντιβιοτικά, όταν γίνεται τόσο εκτεταμένη και αλόγιστη χρήση τους.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Νατάσσα Ν. Σπαγαδώρου, CNN Greece 16:29 , 19 November 2019</p>
      <p>Και η χρήση δεν αφορά μόνο τα νοσοκομεία, αλλά και τον καθένα από εμάς, που με μεγάλη ευκολία λαμβάνουμε αντιβίωση- ακόμη και σε ιώσεις- ή με επίσης μεγάλη ευκολία εμπιστευόμαστε τον συγγενή μας ή τον Dr. Google και τον Dr. House, όπως τόνισαν τη Δευτέρα το βράδυ οι επιστήμονες σε εκδήλωση που οργάνωσε η Pfizer Hellas για την ορθολογική χρήση των αντιβιοτικών, στο εμβληματικό Μουσείο Μπενάκη.</p>
      <p>Εκτιμάται ότι μέχρι το 2050 θα σημειωθούν παγκοσμίως 10 εκατ. θάνατοι από λοιμώξεις που προέρχονται από πολυανθεκτικά μικρόβια. Μία αξιόπιστη λύση πάντως για την αποφυγή μικροβίων είναι το καλό πλύσιμο των χεριών αλλά και η χρήση αντισηπτικών σε δεύτερη φάση.  Η αντοχή στα αντιβιοτικά, συνδέεται ευθέως με την υπερκατανάλωση στα νοσοκομεία, τόνισαν μεταξύ άλλων οι επιστήμονες και πρόσθεσαν: Εάν μειώσουμε την υπερκατανάλωση, θα μειώσουμε και την αντοχή. Το 90% των πολιτών, σύμφωνα με την καθηγήτρια Γιαμαρέλλου, λαμβάνουν αντιβιοτικά για ιώσεις. Ο πνευμονιόκκοκος είναι το χειρότερο μικρόβιο και 40% ανθεκτικός στην πενικιλλίνη. Το αντιβιοτικό θα σε κάνει καλά, εάν το χρησιμοποιήσεις σωστά</p>
      <p>Η αντοχή στα ενδονοσοκομειακά μικρόβια (όπως κλεψιέλα και acinetobacter) κυμαίνεται από 68-98%.</p>
      <p>Η Pfizer ηγείται της μάχης κατά του φαινομένου της Μ.Α. (μικροβιακή αντοχή) προσφέροντας ένα ευρύ φάσμα φαρμάκων και εμβολίων για την αντιμετώπιση και πρόληψη των λοιμώξεων, συμβάλλοντας στην εκπαίδευση των ιατρών και αναπτύσσοντας συνεργασίες με τους αρμόδιους φορείς.</p>
      <p>Στο πλαίσιο της δέσμευσης στον αγώνα ενάντια στη Μ.Α., η Pfizer Hellas προτίθεται να αναθέσει στην <b>Ένωση Σεναριογράφων Ελλάδος </b>τη διοργάνωση διαγωνισμού πρωτότυπου σεναρίου ταινίας μικρού μήκους, με θέμα τις συνέπειες της μικροβιακής αντοχής. Τα καλύτερα σενάρια που θα προκύψουν από το διαγωνισμό θα βραβευθούν, ενώ διερευνάται και η δυνατότητα αξιοποίησης ενός από αυτά, στο πλαίσιο εκστρατείας ενημέρωσης του κοινού, η οποία θα υλοποιηθεί με χρηματοδότηση της Pfizer Hellas. Στόχος της πρωτοβουλίας, η οποία παρουσιάστηκε στο πλαίσιο της εκδήλωσης, θα είναι να δοθεί η δυνατότητα σε σεναριογράφους, έμπειρους και νέους, να εμπλακούν δημιουργικά στον αγώνα ευαισθητοποίησης της κοινωνίας, για την ορθολογική χρήση των αντιβιοτικών.</p>
      <p>Αναφερόμενη στις διαστάσεις και στα αίτια του προβλήματος της μικροβιακής αντοχής, η κυρία <b>Ελένη Γιαμαρέλλου</b>, Πρόεδρος του  Δ.Σ. της Ελληνικής Εταιρείας Χημειοθεραπείας, Καθηγήτρια Παθολογίας Ε.Κ.Π.Α., Λοιμωξιολόγος, Διευθύντρια Α’ Παθολογικής-Λοιμωξιολογικής Κλινικής Νοσοκομείου «Υγεία», Ακαδημαϊκός Academia Europea, τόνισε μεταξύ άλλων: «Οι λοιμώξεις που προκαλούνται από ανθεκτικά μικρόβια αποτελούν ένα από τα μεγαλύτερα υγειονομικά προβλήματα· υπολογίζεται ότι δυνητικά έως το 2050 θα ευθύνονται ετησίως για 10 εκατομμύρια θανάτους παγκοσμίως, περισσότερους από αυτούς που θα προκαλεί ο καρκίνος. Σύμφωνα με δημοσίευση ευρωπαίων επιστημόνων, τα βακτήρια που είναι ανθεκτικά στα αντιβιοτικά ευθύνονται για το θάνατο 33.000 ανθρώπων στην Ευρωπαϊκή Ένωση το 2015, προκάλεσαν δε 670.000 λοιμώξεις! Την ίδια χρονιά, στην Ελλάδα, μία από τις χώρες που πλήττονται περισσότερο από το πρόβλημα της μικροβιακής αντοχής, καταγράφηκαν 18.472 λοιμώξεις και 1.626 θάνατοι από τέτοια μικρόβια.</p>
      <p>Δύο είναι οι βασικές αιτίες πίσω από το πρόβλημα της μικροβιακής αντοχής: η κατάχρηση των αντιβιοτικών (στην κοινότητα, το νοσοκομείο ακόμα και την κτηνοτροφία), με αποτέλεσμα τη δημιουργία ανθεκτικών μικροβίων, καθώς και οι κακές συνθήκες υγιεινής, στις οποίες οφείλεται  η διασπορά των μικροβίων από ασθενή σε ασθενή».</p>
      <p>Εστιάζοντας στις δράσεις για την καταπολέμηση του προβλήματος, ο κ. <b>Πέππας,</b> επισήμανε: «Ο έλεγχος των νοσοκομειακών λοιμώξεων και της μικροβιακής αντοχής, νομοθετημένος με το ΦΕΚ 388/2014, προβλέπει ειδική ομάδα (ΟΕΚΟΧΑ – Ομάδα Επιτήρησης  Κατανάλωσης και Ορθής Χρήσης Αντιβιοτικών) για επιτήρηση της κατανάλωσης και, κυρίως, της ορθολογικής χρήσης των αντιβιοτικών, με σκοπό τη βέλτιστη αξιοποίηση τους και την προστασία των νεότερων από αλόγιστη χρήση και δημιουργία ανθεκτικών μικροβίων και σε αυτά. Η Ελληνική Εταιρεία Ελέγχου Λοιμώξεων από κοινού με την Ελληνική Εταιρεία Χημειοθεραπείας  δημιούργησε το δίκτυο AMS.net, με σκοπό να συνδράμει ΟΕΚΟΧΑ και λοιμωξιολόγους και ήδη έχει επισκεφθεί πολλά νοσοκομεία, με απτά ευμενή αποτελέσματα.</p>
      <p>Αλλά, και η απόλυτα ορθή αντιμικροβιακή αγωγή, ή η επακόλουθη υποστροφή μικροβιακής αντοχής, δεν επαρκούν για τον έλεγχο καθώς απαιτείται, εν παραλλήλω, αυστηρή τήρηση των κανόνων υγιεινής. Πρώτιστο μέσον αυτής είναι η χρήση αλκοολούχου διαλύματος για την υγιεινή των χεριών του ιατρονοσηλευτικού προσωπικού. Η αποφυγή διασποράς ανθεκτικών μικροβίων σε άλλους νοσηλευόμενους είναι κεφαλαιώδης στόχος και τα προαπαιτούμενα μέσα είναι αύξηση τήρησης υγιεινής χεριών, αναγνώριση και μόνωση αποικισμένων από ανθεκτικά μικρόβια ασθενών ως και η επάρκεια νοσηλευτικού προσωπικού. Πρέπει όλοι, κράτος, επαγγελματίες υγείας και κοινό να συστρατευθούμε σε αυτόν τον αγώνα».</p>
      <p>Ο κ. <b>Γαργαλιάνος- Κακολύρης</b> αναφέρθηκε στο ρόλο του κοινού, τονίζοντας μεταξύ άλλων: «Επιπρόσθετα των μέτρων για τον περιορισμό και την αντιμετώπιση των λοιμώξεων στα νοσοκομεία, είναι απαραίτητος ο εξορθολογισμός της χρήσης των αντιβιοτικών στην κοινότητα. Οι μελέτες δείχνουν ότι και σε αυτόν το χώρο η Ελλάδα κατέχει θλιβερά πρωτεία μεταξύ των χωρών της Ευρωπαϊκής Ένωσης ως προς την κατανάλωση αντιβιοτικών, ενώ συνεχίζουμε να τα αγοράζουμε χωρίς ιατρική συνταγή από τα φαρμακεία.</p>
      <p>Γίνεται πλέον σαφές ότι η λύση του προβλήματος περνά μέσα από την ευαισθητοποίηση του κοινού. Είναι ανάγκη ο κόσμος να καταλάβει ότι τα αντιβιοτικά δεν είναι αναλγητικά, που πρέπει να υπάρχουν στο οικιακό φαρμακείο και μάλιστα να αντικαθίστανται όταν λήγουν, ότι δεν βοηθούν στην αντιμετώπιση του κοινού κρυολογήματος και ότι τελικά πρέπει να λαμβάνονται μόνο με συνταγή ιατρού και στη διάρκεια, που ο ίδιος καθορίζει, και όχι να διακόπτονται με την υποχώρηση των συμπτωμάτων».</p>
      <p>Ο κ. <b>Αλέξανδρος Κακαβάς,</b> μιλώντας για την πρωτοβουλία, ανέφερε: «Η Ένωση Σεναριογράφων Ελλάδος αποδέχτηκε με χαρά την πρόθεση της Pfizer να οργανώσει ένα διαγωνισμό σεναρίου ταινίας μικρού μήκους, που θα διαπραγματεύεται το ζήτημα της μικροβιακής αντοχής.</p>
      <p>Ως γνωστόν η Ένωση Σεναριογράφων Ελλάδος επιδοκιμάζει τη διενέργεια εκδηλώσεων που στόχο έχουν την ευαισθητοποίηση και αφύπνιση του κοινού όσον αφορά θέματα που αφορούν στο πολύτιμο αγαθό της ζωής. Ο διαγωνισμός αυτός επιδιώκει να παρακινήσει όποιον ενδιαφέρεται να δοκιμάσει την τύχη του, αλλά και το ταλέντο του, μετέχοντας σε αυτή την ιδιαίτερα πρωτότυπη και διαφορετική ενέργεια, που επέλεξε η Pfizer. Ένα σενάριο με θέμα τις συνέπειες της μικροβιακής αντοχής που θα γυριστεί, υπό προϋποθέσεις, σε ταινία. Η Ένωση Σεναριογράφων Ελλάδος θα προσφέρει την πείρα, τις γνώσεις και το ταλέντο της, ώστε να διασφαλισθεί η βράβευση των καλλιτέρων σεναρίων και να παραχθεί μια ταινία που θα επιτύχει το στόχο της Pfizer».</p>
      <p>Εκ μέρους της Pfizer Hellas, ο κ. <b>Βασίλης Τζινιέρης</b>, δήλωσε: «“Ενώνουμε τις Δυνάμεις μας” είναι ο τίτλος της παγκόσμιας καμπάνιας της Pfizer με αφορμή την Παγκόσμια Εβδομάδα Ευαισθητοποίησης για την Ορθολογική Χρήση των Αντιβιοτικών (WAAW). Σε πλήρη εναρμόνιση με το σκοπό μας, που συμπυκνώνεται στη φράση «Καινοτομούμε για να αλλάξουμε τις ζωές των ασθενών», επιλέγουμε ένα διαφορετικό τρόπο για να φτάσουμε στο στόχο. Αναγνωρίζοντας τη σημασία της συμμετοχής του κοινού στον αγώνα ενάντια στα ανθεκτικά μικρόβια επιλέγουμε να το εμπλέξουμε, να το ευαισθητοποιήσουμε εντάσσοντας στον αγώνα ένα ισχυρό μέσο! Την Τέχνη». </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197126/ypoyrgeio-ygeias-midenikes-ayxiseis-kai-meioseis-eos-7-sto-neo-deltio-timon-farmakon">Υπουργείο Υγείας: Μηδενικές αυξήσεις και μειώσεις έως 7% στο νέο δελτίο τιμών φαρμάκων</a>
        </li>
        <li>
          <a href="https://www.cnn.gr/news/ellada/story/194798/dorean-farmaka-apo-tin-pef-sta-koinonika-farmakeia-tis-arxiepiskopis-athinon">Δωρεάν φάρμακα από την ΠΕΦ στα κοινωνικά φαρμακεία της Αρχιεπισκοπής Αθηνών</a>
        </li>
        <li>
          <a href="https://www.cnn.gr/news/kosmos/story/194071/orgi-sti-germania-sto-fos-vinteo-ntokoymento-me-frikta-vasanistiria-zoon-se-ergastirio">Οργή στη Γερμανία: Στο «φως» βίντεο - ντοκουμέντο με φρικτά βασανιστήρια πειραματόζωων</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/53593/antiviotika">ΑΝΤΙΒΙΟΤΙΚΑ</a>
        </li>
        <li>
          <a href="https://www.cnn.gr/eidhseis/tag/6904/farmaka">ΦΑΡΜΑΚΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197890/snapshot/AP_19274272159042.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197875/snapshot/2700995.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197868/snapshot/2659058.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197888/snapshot/12586131.JPG"/>
      </figure>
    </article>
  </body>
</html>