<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T14:10:15+00:00"/>
    <meta property="og:title" content="Пів року президентства: скільки обіцянок виконав і провалив Зеленський"/>
    <meta property="og:description" content="Володимир Зеленський пів року на посаді президента. За цей час він виконав 24 обіцянки і провалив – 18."/>
  </head>
  <body>
    <article>
      <h1>Пів року президентства: скільки обіцянок виконав і провалив Зеленський</h1>
      <address>
        <time datetime="2019-11-19T14:10:15+00:00">19 Nov 2019, 14:10</time>
      </address>
      <p>
        <b>Завтра, 20 листопада, виповнюється рівно пів року, як <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> обіймає посаду президента. «Слово і Діло» щодня стежить за обіцянками глави держави, і до цього серйозного терміну ми вирішили підбити проміжні підсумки того, як він виконує свої зобов'язання. Отже, за 6 місяців Зеленський виконав 24 обіцянки і провалив – 18.</b>
      </p>
      <h3>Які обіцянки вже виконав Зеленський?</h3>
      <p>За перші пів року при владі Зеленський виконав програмні обіцянки підготувати законопроекти «<a href="https://www.slovoidilo.ua/promise/51866.html">Про імпічмент президента</a> України» і «<a href="https://www.slovoidilo.ua/promise/51867.html">Про відкликання народного депутата</a> України». Законопроект про імпічмент було подано 29 травня, але парламент VIII скликання не став його розглядати. Ініціативу Зеленського ухвалила вже нова Верховна рада. Законопроект про відкликання нардепа був зареєстрований в Раді наприкінці серпня і зараз перебуває в Конституційному суді.</p>
      <figure>
        <img src="http://media.slovoidilo.ua/media/infographics/10/99345/99345-1_uk_origin.png"/>
      </figure>
      <p>Також глава держави виконав програмну обіцянку про те, що <a href="https://www.slovoidilo.ua/promise/51903.html">викривач корупції буде перебувати під захистом держави</a> і отримувати матеріальне заохочення. Парламент схвалив законопроект Зеленського «Про внесення змін до закону України «Про запобігання корупції» щодо викривачів корупції». Закон передбачає винагороду людині, яка повідомила про корупційний злочин, а також розширює захист викривача корупції.</p>
      <p>Ще одна глобальна обіцянка – <a href="https://www.slovoidilo.ua/promise/53535.html">зробити все можливе для повернення українських моряків</a>, які були захоплені в Керченській протоці. 7 вересня після тривалих переговорів між Україною і Росією відбувся обмін полоненими і ув'язненими. Всього додому повернулися 35 українців, серед них – 24 українських моряки. Цікаво, що обіцянок стосовно інших полонених, які повернулися, наприклад, Олега Сенцова, у Володимира Зеленського не було.</p>
      <p>Важливе досягнення Зеленського – <a href="https://www.slovoidilo.ua/promise/52651.html">скасування депутатської недоторканності</a>. Верховна рада ухвалила відповідний закон 3 вересня. «Слово і Діло» звертає увагу на те, що ухвалені поки лише зміни до Конституції. За словами юристів, для того, щоб вважати скасування депутатської недоторканності повністю дієвою, необхідні також інші зміни в законодавство.</p>
      <p>З виконаних обіцянок Зеленського можна відзначити також продовження Мінського і Нормандського форматів переговорів. 3 червня президент повернув Леоніда Кучму до складу контактної групи з мирного врегулювання ситуації на Донбасі, відтоді зустрічі в Мінську поновилися. Що стосується Нормандського формату, 9 грудня в Парижі зустрінуться президенти України, Німеччини, Франції та Росії. Переговори з цього приводу тривали кілька місяців.</p>
      <p>Крім того, Зеленський провів обіцяну пресконференцію. Спілкування зі ЗМІ відбулося 10 жовтня в форматі пресмарафону і тривало 14 годин (всі головні тези <a href="https://www.slovoidilo.ua/2019/10/10/novyna/polityka/pres-marafon-zelenskoho-tekstova-onlajn-translyacziya">можна прочитати тут</a>).</p>
      <h3>Які обіцянки вже провалив Зеленський?</h3>
      <p>Одна з перших провалених обіцянок Зеленського – дуже знакова: <a href="https://www.slovoidilo.ua/promise/51949.html">призначати на посади «нових людей»</a>. Першими указами президент призначив керівництво Офісу президента і своїх помічників. Серед них виявилися Андрій Богдан, який був заступником міністра юстиції в уряді Юлії Тимошенко і заступником міністра Кабміну при Миколі Азарові. Також посаду отримав Руслан Рябошапка – колишній заступник міністра юстиції в уряді Арсенія Яценюка, а також колишній співробітник НАЗК.</p>
      <related>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
      </related>
      <p>Провалена ще одна кадрова обіцянка Зеленського – <a href="https://www.slovoidilo.ua/promise/58318.html">призначати нових голів правоохоронних органів</a>. Посаду міністра внутрішніх справ знову обійняв Арсен Аваков, главою поліції Львівської області став Василь Віконський, який обіймав аналогічну посаду в Хмельницькій області. Поліцію Запорізької області очолив Микола Лушпієнко – колишній глава поліції Сумської області.</p>
      <p>Президент не виконав обіцянку <a href="https://www.slovoidilo.ua/promise/52036.html">вести прозорі відносини з підприємцями</a>. <i>«Більше ніяких кулуарних переговорів, нічних візитів до ОПУ і прихованих від суспільства домовленостей»</i>, – говорив він. За кілька місяців на посаді Зеленський і представники його офісу неодноразово проводили зустрічі з підприємцями і бізнесменами, але не всі вони анонсувалися, стенограми і відеозаписи не публікувалися. Зеленський зустрічався на Банковій з Віктором Пінчуком, Ігорем Коломойським і Валерієм Хорошковським.</p>
      <p>Повністю провалена обіцянка Зеленського <a href="https://www.slovoidilo.ua/promise/51824.html">щодня записувати відеозвернення до східних регіонів</a> з метою популяризації західного вектора розвитку. За пів року на посаді президента у Зеленського не було жодного подібного відео.</p>
      <p>Також Зеленський не зміг виконати обіцянку – всього лише за місяць, до серпня, побудувати міст у Станиці Луганській. Бойовики затягували демонтаж фортифікаційних споруд моста, а потім і процес розмінування територій. Будівництво моста триває досі.</p>
      <p>Нагадаємо, «Слово і Діло» збирало <a href="https://www.slovoidilo.ua/2019/08/27/infografika/polityka/pershi-100-dniv-prezydentstva-zelenskoho-holovni-fakty-cyfry">головні факти і цифри до 100 днів Володимира Зеленського на посаді</a>.</p>
      <p>Також ми писали про те, <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky">як президент виконує обіцянки протягом п'яти місяців роботи</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/20/dajdzhest/polityka/chetvertyj-misyacz-roboty-prezydenta-yak-zelenskyj-vykonuye-obicyanky"/>
        <a href="https://www.slovoidilo.ua/2019/08/22/dajdzhest/polityka/tretij-misyacz-roboty-prezydenta-yak-zelenskyj-vykonuye-obicyanky"/>
        <a href="https://www.slovoidilo.ua/2019/07/23/dajdzhest/polityka/druhyj-misyacz-roboty-prezydenta-yak-zelenskyj-vykonuye-obicyanky"/>
        <a href="https://www.slovoidilo.ua/2019/06/25/dajdzhest/polityka/pershyj-misyacz-roboty-prezydenta-yak-zelenskyj-vykonuye-obicyanky"/>
      </related>
    </article>
  </body>
</html>