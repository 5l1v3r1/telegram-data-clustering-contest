<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/19/easyjet-saremo-la-prima-compagnia-a-zero-emissioni"/>
    <meta property="og:site_name" content="euronews"/>
    <meta property="article:published_time" content="2019-11-19T14:58:48+00:00"/>
    <meta property="og:title" content="Easyjet: &quot;Saremo la prima compagnia a zero emissioni&quot;"/>
    <meta property="og:description" content="La low cost britannica promette di compensare la sua impronta ambientale al 100%, senza incidere sul prezzo dei biglietti"/>
  </head>
  <body>
    <article>
      <h1>Easyjet: "Saremo la prima compagnia a zero emissioni"</h1>
      <address><time datetime="2019-11-19T14:58:48+00:00">19 Nov 2019, 14:58</time> by <a rel="author">Giulia Avataneo</a></address>
      <figure>
        <img src="https://static.euronews.com/articles/stories/04/30/91/76/773x435_cmsv2_4292ed39-38f0-529b-81b9-c0d3c34af841-4309176.jpg"/>
      </figure>
      <p>Easyjet lancia la sfida agli altri vettori aerei e promette di diventare la prima compagnia a emissioni zero. O meglio, la low cost britannica punta a compensare fino all'ultimo grammo di Co2 con progetti di riforestazione ed energia rinnovabile.</p>
      <p>Un piano ambizioso che - assicura la compagnia - non avrà alcun riflesso sul costo dei biglietti. Ma l'operazione costerà a Easyjet <b>29 milioni di euro l'anno</b>.</p>
      <figure>
        <iframe data-src="https://twitter.com/euronewses/status/1196708207995105281" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'annuncio è arrivato alla presentazione dei risultati della società, per voce del chief executive Johan Lundgren: <b>profitti in calo del 26%</b> rispetto all'anno scorso, per l'aumento del costo del carburante e l'impatto del movimento ambientalista, avvertito soprattutto nei Paesi del Nord-Europa. Lundgren è svedese - come Greta Thunberg - e gioca la carta ambientale per rilanciare le prenotazioni, che comunque per il 2020 sono confortanti.</p>
      <h3>Il debutto sul mercato dei pacchetti turistici</h3>
      <p>Non solo: Easyjet vuole colmare il vuoto lasciato da <b>Thomas Cook</b>, entrando nel mercato dei pacchetti turistici. Ma è il suo piano ambientale ad aver catturato l'attenzione, in un periodo che vede le compagnie aeree sotto pressione per l'inquinamento prodotto. Ma quanto pesano davvero sull'ambiente.</p>
      <p>Secondo <a href="https://ec.europa.eu/clima/policies/transport/aviation_en">fonti europee</a> il contributo dell'aviazione alle emissioni inquinanti è del <b>2% a livello globale</b>; il 3% sul territorio dell'Unione europea.</p>
      <figure>
        <img src="https://static.euronews.com/articles/stories/04/30/91/62/808x454_cmsv2_c0d539f2-6569-5031-bb24-053f17d40b89-4309162.jpg"/>
      </figure>
      <p>Se l'aviazione globale fosse una Nazione, sarebbe il decimo produttore di inquinanti al mondo. Un viaggio andata e ritorno da Londra a New York produce la stessa quantità di emissioni di un impianto di riscaldamento in un anno.</p>
    </article>
  </body>
</html>