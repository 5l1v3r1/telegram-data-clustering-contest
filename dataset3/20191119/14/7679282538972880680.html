<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-in-uttar-pradesh-gorakhpur-fake-constable-arrested-who-was-on-duty-for-11-months-at-khajni-sdm-residence-2858274.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T14:32:34+00:00"/>
    <meta property="og:title" content="एसडीएम के यहां 11 महीने से फर्जी सिपाही बनकर बजा रहा था ड्यूटी, हुआ गिरफ्तार"/>
    <meta property="og:description" content="एसडीएम खजनी विनय कुमार के यहां 11 महीने से ड्यूटी कर रहे फर्जी सिपाही को एसटीएफ ने तहसील गेट से दबोच लिया। खुद को उत्तर प्रदेश पुलिस का सिपाही बताकर वर्दी में वह एसडीएम दफ्तर और आवास पर एसडीएम के साथ..."/>
  </head>
  <body>
    <article>
      <h1>एसडीएम के यहां 11 महीने से फर्जी सिपाही बनकर बजा रहा था ड्यूटी, हुआ गिरफ्तार</h1>
      <address><time datetime="2019-11-19T14:32:34+00:00">19 Nov 2019, 14:32</time> by <a rel="author">वरिष्ठ संवाददाता।,गोरखपुर।</a></address>
      <p>एसडीएम खजनी विनय कुमार के यहां 11 महीने से ड्यूटी कर रहे फर्जी सिपाही को एसटीएफ ने तहसील गेट से दबोच लिया। खुद को उत्तर प्रदेश पुलिस का सिपाही बताकर वर्दी में वह एसडीएम दफ्तर और आवास पर एसडीएम के साथ साये की तरह रहता था। एसटीएफ की गिरफ्तारी के बाद हुए खुलासे से एसडीएम भी सन्न रह गए। उनका कहना है कि पूर्व एसडीएम के जमाने से ही वह था। उन्हें नहीं पता कि वह सिपाही नहीं है। एसटीएफ को सूचना मिली थी कि एक फर्जी सिपाही एसडीएम खजनी के यहां बावर्दी ड्यूटी करता है। </p>
      <p>इस पर एसटीएफ गोरखपुर इकाई के प्रभारी सत्य प्रकाश सिंह और उनकी टीम ने सोमवार की रात में उसे तहसील गेट से बावर्दी दबोच लिया। पूछताछ में उसने अपना नाम अजय कुमार चतुर्वेदी पुत्र ओंकार चतुर्वेदी बताया। वह लहुरा देव थाना कोतवाली जिला संतकबीरनगर का रहने वाला है तथा वर्तमान में शहर में घोष कम्पनी चौराहे पर किराये के मकान में रहता है। एसटीएफ ने उसे खजनी थाने में दाखिल कर दिया। जालसाजी सहित अन्य धाराओं में खजनी थाने में केस दर्ज कर मंगलवार को उसे कोर्ट में पेश किया गया जहां से जेल भेज दिया गया।</p>
      <p>
        <b>Read Also: <a href="https://www.livehindustan.com/uttar-pradesh/story-20-students-critically-injured-in-school-bus-and-truck-accident-in-moradabad-2857361.html">यूपी : मुरादाबाद में स्कूल बस को ट्रक ने मारी टक्कर, 20 बच्चे गंभीर रूप से घायल</a></b>
      </p>
      <p><b>यह हुआ बरामद </b><br/>वर्दी जो पहना हुआ था ( नेम प्लेट, सीटी डोरी, बैच (उ0प्र0पु0), कैप, जूता खाकी मोजा, बेल्ट) एवं दो सेट ठंड की वर्दी, दो एटीएम कार्ड (मास्टर कार्ड एवं ग्रीन कार्ड) एक ड्रइविंग लाइसेंस, दो मोबाइल, 59500 रुपये नकद, एक आधार कार्ड, एसबीआई का पासबुक आदि बरामद हुआ।</p>
      <p><b>अयोध्या में रुदौली में भी हुआ था गिरफ्तार </b><br/>अजय कुमार चतुर्वेदी को अयोध्या जिले की रुदौली पुलिस ने 2018 में फर्जी सिपाही के रूप में गिरफ्तार किया था। उसके खिलाफ रुदौली थाने में मु0अ0सं0 42/2018 धारा 171/419/420 केस दर्ज है।0</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>