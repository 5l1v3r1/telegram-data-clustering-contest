<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821286-antikorupcijnij-sud-vzavsa-za-spravu-nasirova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T14:10:00+00:00"/>
    <meta property="og:title" content="Антикорупційний суд взявся за справу Насірова"/>
    <meta property="og:description" content="Вищий антикорупційний суд почав перше засідання з розгляду справи по суті щодо колишнього голови Державної фіскальної служби Романа Насірова."/>
  </head>
  <body>
    <article>
      <h1>Антикорупційний суд взявся за справу Насірова</h1>
      <h2>Вищий антикорупційний суд почав перше засідання з розгляду справи по суті щодо колишнього голови Державної фіскальної служби Романа Насірова.</h2>
      <address>
        <time datetime="2019-11-19T14:10:00+00:00">19 Nov 2019, 14:10</time>
      </address>
      <p>Про це повідомляє кореспондент Укрінформу.</p>
      <p>На засіданні присутні сам Насіров і його адвокати, а також прокурори САП Андрій Перов і Роман Симків.</p>
      <p>Головуючий суддя у справі - Ігор Строгий.</p>
      <p>Прокурор САП Симків почав зачитувати коротку версію обвинувального акту.</p>
      <p>Як повідомляв Укрінформ, ексголову ДФС Романа Насірова затримало НАБУ 2 березня 2017 року в рамках розслідування "газової справи" ексдепутата Олександра Онищенка. Через два тижні його відпустили під заставу у розмірі 100 млн грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2788534-verhovnij-sud-skasuvav-vsi-risenna-na-korist-nasirova.html">Верховний суд скасував всі рішення на користь Насірова</a>
      </blockquote>
      <p>Насіров обвинувачується у зловживанні службовим становищем (ч. 2 ст. 364 Кримінального кодексу) та службовому підробленні (ч. 1 ст. 366).</p>
      <p>За версією слідства, в період 2015-2016 рр. він дозволив компаніям депутата Онищенка не сплачувати державі рентну плату за користування надрами. Ці дії Насірова, за даними слідства, завдали державі збитків на суму понад 2 млрд гривень.</p>
      <p>31 січня 2018 року <a href="https://www.ukrinform.ua/tag-nasirov">Насіров</a> був звільнений з посади голови ДФС, проте 11 грудня Окружний адмінсуд Києва ухвалив поновити Насірова на цій посаді. Кабмін оскаржив це рішення.</p>
      <p>Також 4 березня 2019 року Шевченківський райсуд Києва зменшив Насірову розмір застави зі 100 мільйонів гривень до 36 мільйонів.</p>
      <p>У вересні Центр протидії корупції повідомив, що Касаційний адміністративний суд Верховного суду скасував усі рішення судів попередніх інстанцій, які приймалися на користь Насірова.</p>
      <p>Справу Насірова розглядав Шевченківський райсуд, однак 23 жовтня її було передано у ВАКС.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2772910-arest-kostiv-za-kordonom-sud-zalisiv-pozov-nasirova-bez-rozgladu.html">Арешт коштів за кордоном: суд залишив позов Насірова без розгляду</a>
      </blockquote>
      <p>Вищий антикорупційний суд України 8 листопада провів підготовче засідання у справі Насірова і призначив перше засідання з розгляду справи по суті на 19 листопада.</p>
      <p>Разом з тим ще під час розгляду справи у Шевченківському суді прокурори САП змушені були зачитувати повний текст обвинувального акту, який налічує 774 сторінок. Зачитування обвинувального акту тривало багато місяців.</p>
      <p>Водночас у вересні 2019 року парламент ухвалив зміни до законодавства, і зараз частина друга статті 347 КПК передбачає, що судовий розгляд справи починається з оголошення прокурором короткого викладу обвинувального акта.</p>
    </article>
  </body>
</html>