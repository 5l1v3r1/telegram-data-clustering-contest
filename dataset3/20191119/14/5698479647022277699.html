<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/us-australian-hostages-freed-by-afghan-taliban-in-swap"/>
    <meta property="og:site_name" content="euronews"/>
    <meta property="article:published_time" content="2019-11-19T14:27:35+00:00"/>
    <meta property="og:title" content="طالبان دو گروگان‌ آمریکایی و استرالیایی را پس از سه سال آزاد کرد"/>
    <meta property="og:description" content="کوین کینگ، آمریکایی و تیموتی ویکس استرالیایی، سه سال پس از اینکه بیرون دانشگاه آمریکایی افغانستان در کابل ربوده شده بودند، آزاد شدند."/>
  </head>
  <body>
    <article>
      <h1>طالبان دو گروگان‌ آمریکایی و استرالیایی را پس از سه سال آزاد کرد</h1>
      <address><time datetime="2019-11-19T14:27:35+00:00">19 Nov 2019, 14:27</time> by <a rel="author">یورونیوز فارسی </a></address>
      <p>طالبان دو گروگان آمریکایی و استرالیایی را در مبادله با سه مقام ارشد زندانی خود آزاد کرد.</p>
      <p>کوین کینگ، آمریکایی و تیموتی ویکس استرالیایی سه سال پس از اینکه بیرون دانشگاه آمریکایی افغانستان در کابل ربوده شده بودند آزاد شدند. هر دو این افراد استاد در دانشگاه کابل بودند.</p>
      <p>سه‌ شبه نظامی آزاد شده در این طرح مبادله از افغانستان وارد قطر شدند. مقام‌های افغانستان می‌گویند که این توافق برای از سرگیری مذاکرات با طالبان است.</p>
      <p>اشرف غنی، رئیس جمهوری افغانستان هفته گذشته گفته بود که این تصمیم یک کار مشکل اما مهم بود. وی آن را همچنین یک حرکت بشردوستانه توصیف کرد.</p>
      <p>این مبادله شامل انس حقانی، چهره برجسته و سرمایه‌گذار شبکه حقانی، مالی خان و حافظ رشید دو فرمانده ارشد دیگر است که در زندان بگرام افغانستان زندانی بودند.</p>
      <p>انس حقانی، برادر بزرگ سراج‌الدین حقانی رهبر شبکه حقانی است. وی معاون رهبر طالبان نیز است که یک دفتر سیاسی در قطر دارند.</p>
      <blockquote>زندانی‌ها پس از آزادی به سمت دوحه پرواز کردند و به دفتر سیاسی در قطر تحویل داده شدند. اسکات موریسون <br/>نخست وزیر استرالیا<cite>یکی از رهبران طالبان در افغانستان</cite></blockquote>
      <p>یکی از مقام‌های ارشد افغانستان به شرط ناشناس ماندن به رویترز گفت: «این دو استاد در سلامت آزاد شدند و اکنون تحت مراقبت قرار می‌گیرند.» او به جزئیات بیشتری اشاره نکرد.</p>
      <p>یکی از رهبران طالبان در افغانستان نیز گفت: «زندانی‌ها پس از آزادی به سمت دوحه پرواز کردند و به دفتر سیاسی در قطر تحویل داده شدند.»</p>
      <blockquote>ما این آزادی را به‌عنوان یکی از مجموعه اقدام‌ها در ارتباط با اعتمادسازی در افغانستان می‌دانیم.</blockquote>
      <p>اسکات موریسون، نخست وزیر استرالیا آزاد شدن شهروند این کشور را تایید کرد.</p>
      <p>موریسون در بیانیه‌ای مشترک با با وزیر امور خارجه خود گفت: «ما این آزادی را به‌عنوان یکی از مجموعه اقدام‌ها در ارتباط با اعتمادسازی در افغانستان می‌دانیم.»</p>
      <p>وی ابراز امیدواری کرد که این قبیل اقدامات زمینه را برای آتش‌بس و گفت‌وگو در داخل افغانستان فراهم کند.</p>
      <p>شبکه حقانی در سال‌های اخیر حملات گسترده‌ای را علیه غیرنظامیان در افغانستان انجام داده است. بسیاری معتقدند که مقر اصلی این شبکه در پاکستان است و بخشی از طالبان در افغانستان به حساب می‌آیند. جلال‌الدین حقانی، پدر انس و سراج‌الدین موسس این گروه بود.</p>
      <p>هنوز درباره سرنوشت ۱۰ سرباز افغان که طالبان قرار بود به‌عنوان بخش دیگری از مبادله آن‌ها را نیز آزاد کند مشخص نیست.</p>
      <p>مذاکرات طالبان و آمریکا در حالی که به توافق نهایی نزدیک شده بود، ۱۷ شهریور توسط دونالد ترامپ و به‌بهانه کشته شدن یک سرباز آمریکایی توسط طالبان لغو شد. ایالات متحده می‌گوید از زمان توقف مذاکرات آمریکا با طالبان حملات این گروه در افغانستان افزایش یافته است.</p>
    </article>
  </body>
</html>