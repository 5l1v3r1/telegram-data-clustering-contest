<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640755/%D8%A7%D8%B9%D8%AA%D8%B5%D8%A7%D8%A8-%D9%87%D8%B2%D8%A7%D8%B1%D8%A7%D9%86-%D9%86%D9%81%D8%B1%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D8%B1%D8%A7%D9%87-%D8%A2%D9%87%D9%86-%D9%85%D9%84%DB%8C-%DA%A9%D8%A7%D9%86%D8%A7%D8%AF%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T14:59:00+00:00"/>
    <meta property="og:title" content="اعتصاب هزاران نفری کارکنان راه آهن ملی کانادا"/>
    <meta property="og:description" content="حدود سه هزار نفر از کارکنان بزرگترین اپراتور راه‌ آهن کانادا در اعتراض به وضعیت قراردادهای خود اعتصاب 72 ساعته‌ای را آغاز کردند."/>
  </head>
  <body>
    <article>
      <h1>
        <a href="https://www.bultannews.com/fa/news/640755/%D8%A7%D8%B9%D8%AA%D8%B5%D8%A7%D8%A8-%D9%87%D8%B2%D8%A7%D8%B1%D8%A7%D9%86-%D9%86%D9%81%D8%B1%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D8%B1%D8%A7%D9%87-%D8%A2%D9%87%D9%86-%D9%85%D9%84%DB%8C-%DA%A9%D8%A7%D9%86%D8%A7%D8%AF%D8%A7">اعتصاب هزاران نفری کارکنان راه آهن ملی کانادا</a>
      </h1>
      <h2>حدود سه هزار نفر از کارکنان بزرگترین اپراتور راه‌ آهن کانادا در اعتراض به وضعیت قراردادهای خود اعتصاب 72 ساعته‌ای را آغاز کردند.</h2>
      <address><time datetime="2019-11-19T14:59:00+00:00">19 Nov 2019, 14:59</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حدود سه هزار نفر از کارکنان «راه آهن ملی کانادا» (CNR.TO)، بزرگترین اپراتور راه‌آهن این کشور، امروز (سه‌شنبه) در اعتراض به وضعیت قراردادها و حقوق‌ خود اعتصاب کردند.</p>
      <p>طبق گزارش رویترز، اتحادیه کارگری «تیم استرز کانادا» در یک پیام توییتری در خصوص این اعتصاب گفت: «مأموران قطار و کنترل بلیط، خدمه قطار و کارکنان راه‌آهن رسماً در حال حاضر اعتصاب کرده‌اند».</p>
      <p>طبق این گزارش، کانادا، یکی از بزرگترین صادرکنندگان محصولات کشاورزی، برای انتقال «کانولا» و «گندم» از یک مسافت طولانی از مزارع غربی به سمت بنادر، به دو خط آهن اصلی خود وابسته است.</p>
      <p>بخش‌های حمل و نقل نفت خام در آلبرتا نیز در یکسال گذشته برای رسیدن به پالایشگاههای آمریکا، بعنوان جایگزینی برای خطوط لوله متراکم تا حد زیادی از قطارها استفاده کرده‌اند.</p>
      <p>بعد از شکست مذاکرات اتحادیه کارگری کانادا با مسئولان بخش راه‌ آهن ملی این کشور در خصوص وضعیت قرارداد کارکنان این بخش، اتحادیه کارگری اعلام اعتصاب 72 ساعته کرد.</p>
      <p>این اولین اعتصاب راه‌ آهن ملی کانادا در یک دهه گذشته محسوب می‌شود و «کریستوفر مونی‌ته» سخنگوی تیم استرز کانادا روز گذشته اعلام کرد که اعتصاب به این دلیل بوده است که کارکنان بخش راه‌ آهن، در خصوص موضوعات مربوط به درمان و ایمنی به بن‌بست رسیده‌اند.</p>
      <p>حساب کاربری فیس‌بوک اتحادیه کارگری کانادا، تصاویری را از دهها نفر از کارکنان راه آهن ملی کانادا به اشتراک گذاشت که پلاکاردهایی را در حمایت از این اعتصاب در خیابان‌های «ساسکاتون» استان «ساسکاچوان» به دست گرفته بودند.</p>
      <p>تاکنون، شرکت راه آهن ملی کانادا و اتحادیه کارگری این کشور به درخواست رویترز برای اظهارنظر پاسخ نداده‌اند</p>
    </article>
  </body>
</html>