<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Palau-medeix-crisi-Fenerbahce-Obradovic_0_2346965423.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T14:01:36+00:00"/>
    <meta property="og:title" content="El Palau mesura la crisi del Fenerbahçe d’Obradovic"/>
    <meta property="og:description" content="El Barça torna a l'Eurolliga després de la derrota a Madrid"/>
  </head>
  <body>
    <article>
      <h1>El Palau mesura la crisi del Fenerbahçe d’Obradovic</h1>
      <h2>El Barça torna a l'Eurolliga després de la derrota a Madrid</h2>
      <address>
        <time datetime="2019-11-19T14:01:36+00:00">19 Nov 2019, 14:01</time>
      </address>
      <p>El Barça vol allargar aquest dimecres (21.00, DAZN) la crisi d’un Fenerbahçe enfonsat a la part baixa de la taula de l’Eurolliga. Els de Zeljko Obradovic, amb una plantilla plena d’estrelles, només han sumat dos triomfs a casa en tota la competició, i en l'última jornada, davant del CSKA de Moscou, van demostrar una feblesa impròpia de la qualitat de la seva plantilla.</p>
      <p>El Barça afronta la cita amb la moral ben alta després de les bones sensacions mostrades en el partit de Lliga Endesa davant del Movistar Estudiantes. Els blaugranes van fer un pas endavant en la parcel·la defensiva, un dels aspectes més fluixos en aquest inici de temporada. A més, el tècnic serbi Svetislav Pesic va aprofitar el matx per donar minuts als menys habituals, com ara l’ucraïnès Artem Pustovyi, que va firmar bons números en el seu debut amb la samarreta blaugrana aquesta temporada, o la jove perla Leandro Bolmaro. En canvi, qui es va perdre el compromís va ser Nikola Mirotic, reservat de cara als duels d’alt voltatge d’aquesta setmana per un procés víric.</p>
      <p>Per optar a la victòria, i de pas refermar-se en les posicions capdavanteres de la competició, els blaugranes necessitaran que dues peces cabdals recuperin la seva millor versió. Es tracta de Brandon Davies i Cory Higgins, que no van tenir la seva millor nit dijous passat al WiZink Center. El primer, anul·lat pel gegant Tavares, va acabar amb 0 punts i un ridícul -12 de valoració, mentre que l’escorta nord-americà només va poder aportar 7 punts, llastrat per un paupèrrim 2/12 en tirs de camp. D’altra banda, el pivot croat Ante Tomic s’ha refet d’un inici de curs poc lluït i va encadenar dos partits notables davant els conjunts de la capital madrilenya.</p>
      <p>Al davant, el Barça hi tindrà una de les plantilles més contrastades d’Europa. Tot i la forta crisi de resultats, personificada en la mediàtica esbroncada de Zeljko Obradovic als seus jugadors en un temps mort davant del CSKA de Moscou, els turcs han sabut moure’s amb habilitat durant l’estiu per suplir les baixes d’homes com Nicolò Melli o Marko Guduric, que han recalat en franquícies de la NBA. El gran fitxatge ha estat Nando de Colo, un dels millors jugadors europeus dels últims anys; però no menys destacable és la incorporació en el joc interior de l’ex-NBA Derrick Williams, que el curs passat va debutar en el bàsquet europeu amb el Bayern Munic.</p>
      <p>El gran problema per als campions d’Europa ara fa tres temporades està sent, de moment, la dependència d'aquests dos homes, els únics que sobrepassen la barrera dels deu punts de mitjana, especialment pel que fa al base francès, segon màxim anotador de la competició amb gairebé 21 punts per partit. Però altres jugadors de la columna vertebral de l’equip com Kostas Sloukas, Luigi Datome i l'MVP de l’última Eurolliga, Jan Vesely, no estan rendint al nivell esperat. En aquest sentit, un dels duels individuals més interessants serà en la posició de cinc, entre el txec i Brandon Davies, ja que els dos voldran rescabalar-se de les seves últimes i decebedores actuacions.</p>
      <p>A banda de les baixes de més llarga durada de Thomas Heurtel i Víctor Claver, Pesic encara no podrà comptar amb Kevin Pangos, tot i que la seva tornada podria ser imminent. El director de joc canadenc, que es va lesionar a finals de setembre, havia d’estar fora de les pistes prop d’un mes, però finalment la seva baixa s’ha prolongat unes setmanes més.</p>
    </article>
  </body>
</html>