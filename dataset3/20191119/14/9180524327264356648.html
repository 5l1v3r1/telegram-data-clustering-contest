<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/radeon_pro_w5700_rdna_architektura_professzionalis.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-19T14:00:00+00:00"/>
    <meta property="og:title" content="RDNA architektúrára épít az új professzionális Radeon"/>
    <meta property="og:description" content="Az AMD Radeon Pro W5700 olcsón kínál sok szolgáltatást és nagy teljesítményt."/>
  </head>
  <body>
    <article>
      <h1>RDNA architektúrára épít az új professzionális Radeon</h1>
      <address><time datetime="2019-11-19T14:00:00+00:00">19 Nov 2019, 14:00</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <h3>Hirde﻿tés﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Az AMD a <a href="https://prohardver.hu/hir/bemutatta_uj_radeon_rx_5700_amd.html">nyáron mutatta be</a> az új generációs Radeon sorozatot, most pedig bejelentették, hogy érkezik a professzionális szegmenst célzó verzió. A Radeon Pro W5700-as jelzésű modell a hardver tekintetében nem igazán különbözik az játékosoknak szánt opcióktól. Ugyanúgy a 7 nm-es node-on készülő, 10,3 milliárd tranzisztorból álló, Navi 10 kódnevű GPU-ra épít, amely az új <a href="https://prohardver.hu/teszt/amd_rx_5700_es_5700_xt_navigacio_felfele/bevezeto_versenytarsak.html">RDNA</a> (Radeon DNA) architektúrát használja. A pontos adatokról az alábbi táblázat ad felvilágosítást:</p>
      <table bordered="">
        <caption>
          <b>AMD Radeon Pro W5700 sorozat (RDNA architektúrával)</b>
        </caption>
        <tr>
          <th align="right">
            <b>Típus</b>
          </th>
          <th align="center">
            <b>
              <mark>W5700</mark>
            </b>
          </th>
        </tr>
        <tr>
          <th align="right">
            <b>GPU kódneve</b>
          </th>
          <td align="center">Navi 10</td>
        </tr>
        <tr>
          <th align="right">
            <b>Architektúra</b>
          </th>
          <td align="center">RDNA</td>
        </tr>
        <tr>
          <th align="right">
            <b>Alap-/maximális órajel (tipikus órajeltartomány)</b>
          </th>
          <td align="center">1183/1930 MHz (1630-1880 MHz)</td>
        </tr>
        <tr>
          <th align="right">
            <b>Shader részelemek száma</b>
          </th>
          <td align="center">2304</td>
        </tr>
        <tr>
          <th align="right">
            <b>Textúrázók száma</b>
          </th>
          <td align="center">144</td>
        </tr>
        <tr>
          <th align="right">
            <b>Blending egységek száma</b>
          </th>
          <td align="center">64</td>
        </tr>
        <tr>
          <th align="right">
            <b>Raszter órajelenkénti teljesítménye</b>
          </th>
          <td align="center">64 pixel</td>
        </tr>
        <tr>
          <th align="right">
            <b>DMA motorok száma</b>
          </th>
          <td align="center">2</td>
        </tr>
        <tr>
          <th align="right">
            <b>Pixel kitöltési sebesség</b>
          </th>
          <td align="center">123,5 GPixel/s</td>
        </tr>
        <tr>
          <th align="right">
            <b>Texel kitöltési sebesség</b>
          </th>
          <td align="center">277,9 GTexel/s</td>
        </tr>
        <tr>
          <th align="right">
            <b>Elméleti számítási teljesítmény (FP16)</b>
          </th>
          <td align="center">17,8 TFLOPS</td>
        </tr>
        <tr>
          <th align="right">
            <b>Elméleti számítási teljesítmény (FP32)</b>
          </th>
          <td align="center">8,89 TFLOPS</td>
        </tr>
        <tr>
          <th align="right">
            <b>Effektív memória-órajel</b>
          </th>
          <td align="center">14 GHz</td>
        </tr>
        <tr>
          <th align="right">
            <b>Memória típusa</b>
          </th>
          <td align="center">GDDR6</td>
        </tr>
        <tr>
          <th align="right">
            <b>Memóriabusz</b>
          </th>
          <td align="center">256 bit</td>
        </tr>
        <tr>
          <th align="right">
            <b>VRAM kapacitása</b>
          </th>
          <td align="center">8 GB</td>
        </tr>
        <tr>
          <th align="right">
            <b>Memória-sávszélesség</b>
          </th>
          <td align="center">448 GB/s</td>
        </tr>
        <tr>
          <th align="right">
            <b>FreeSync (2 HDR) támogatás</b>
          </th>
          <td align="center">van</td>
        </tr>
        <tr>
          <th align="right">
            <b>10 bites színmélység támogatása</b>
          </th>
          <td align="center">van</td>
        </tr>
        <tr>
          <th align="right">
            <b>DisplayPort 1.4 kimenetek száma</b>
          </th>
          <td align="center">5 darab (mini)</td>
        </tr>
        <tr>
          <th align="right">
            <b>Display Stream Compression támogatás</b>
          </th>
          <td align="center">van</td>
        </tr>
        <tr>
          <th align="right">
            <b>USB Type-C</b>
          </th>
          <td align="center">1 darab (15 wattos teljesítményátvitel)</td>
        </tr>
        <tr>
          <th align="right">
            <b>Interfész</b>
          </th>
          <td align="center">x16-os PCI Express 4.0</td>
        </tr>
        <tr>
          <th align="right">
            <b>PCI Express tápcsatlakozók</b>
          </th>
          <td align="center">6+8 tűs</td>
        </tr>
        <tr>
          <th align="right">
            <b>Maximális fogyasztás</b>
          </th>
          <td align="center">205 watt</td>
        </tr>
        <tr>
          <th align="right">
            <b>Listaár (dollár)</b>
          </th>
          <td align="center">799</td>
        </tr>
      </table>
      <p>A táblázatból a lényeg leszűrhető, de érdemes kiemelni, hogy az AMD a fogyasztás tekintetében a maximum értéket adta meg, ami arra vonatkozik, ha az USB Type-C port energiát is biztosít. Enélkül a hardver maximális terhelés melletti fogyasztása inkább 188 watt körül alakul. Fontos megemlíteni, hogy az AMD a korábbi, hasonló árszintre pozícionált professzionális VGA-khoz képest megnövelte a támogatott kijelzők számát. A cég szerint ez egy igény volt az ügyfelek részéről, ugyanis sokaknak nem feltétlenül szükséges az a teljesítmény, amit egy igen drága professzionális VGA kínál, de kijelzőkimenet kellene. Emiatt döntött úgy a gyártó, hogy a DisplayPort alt mode-ot is támogató USB Type-C mellé öt darab mini DisplayPort 1.4-et helyeznek, ráadásul ezek mindegyike támogatja a Display Stream Compressiont, vagyis egymaguk képesek kiszoglálni egy 8K-s 60 Hz-es kijelzőt.</p>
      <figure>
        <img src="https://prohardver.hu/dl/cnt/2019-11/156499/rad5700.jpg"/>
      </figure>
      <p>A Radeon Pro W5700-zal az AMD a Quadro RTX 4000-et célozza meg, és a két hardver a cég mérései szerint nagyjából hasonló teljesítményre képes.</p>
      <slideshow>
        <figure>
          <img src="https://prohardver.hu/dl/cnt/2019-11/156499/amdrad57perf1.jpg"/>
        </figure>
        <figure>
          <img src="https://prohardver.hu/dl/cnt/2019-11/156499/amdrad57perf2.jpg"/>
        </figure>
      </slideshow>
      <p>A legfőbb különbség most is az, hogy az AMD az elmúlt években jelentős mértékben optimalizált a meghajtó multitaszking képességére, annak érdekében, hogy több alkalmazás egymás melletti futtatása is csak egészen minimális mértékben lassítsa a grafikus vezérlőt terhelő program teljesítményét. Ennek egészen egyértelműen látszik az előnye, ha egy GPU-t terhelő alkalmazás a CPU-t terhelő applikáció mellett fut. Utóbbi esteben az AMD meghajtója a hardver teljesítményének a 89%-át képes biztosítani, míg az NVIDIA erre a problémakörre nem optimalizál, így a Quadro nagyon lelassul, hiszen nem jut elég erőforráshoz a CPU oldalán.</p>
      <figure>
        <img src="https://prohardver.hu/dl/cnt/2019-11/156499/amdrad57mtperf.jpg"/>
      </figure>
      <p>Ugyanerre a meghajtóoldali optimalizálásra vezethető vissza az is, hogy a Radeon Pro W5700-nak kisebb a teljes rendszeren belül mért fogyasztása, holott a Quadro RTX 4000 energiaigénye papíron kisebb. Ezt ki lehetne mérni a gyakoraltban is, de ha a teljes rendszer, konnektorból felvett teljesítménye a mért paraméter, akkor az AMD előnyt kovácsol abból, hogy a Radeon Pro Software ugyanolyan munkafolyamathoz kevésbé terheli a CPU-t, vagyis a processzor oldalán már energiát spórol. Ez teljes mértékben szoftveres fejlesztés, tehát semmi trükk nincs a hardverbe az AMD részéről, a grafikus meghajtójuk ebből a szempontból egyszerűen sokkal jobban működik.</p>
      <figure>
        <img src="https://prohardver.hu/dl/cnt/2019-11/156499/amdrad57fogy.jpg"/>
      </figure>
      <p>A Radeon Pro W5700 esetében még kiemelendő a név, ugyanis az AMD úgy döntött, hogy mostantól az asztali piacnak megegyező számozással dolgoznak a professzionális piacon is, ami a cég szerint könnyebben beazonosítható hardvereket jelent a potenciális vásárlók számára.</p>
    </article>
  </body>
</html>