<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/finance/ethniki-trapeza-apokrouei-ta-peri-ypsilou-kostous-tou-programmatos-metasximatismou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T14:45:42+00:00"/>
    <meta property="og:title" content="Εθνική Τράπεζα: Αποκρούει τα περί υψηλού κόστους του προγράμματος μετασχηματισμού"/>
    <meta property="og:description" content="Το κόστος του προγράμματος μετασχηματισμού της Εθνικής Τράπεζας απέχει σημαντικά από τα ποσά που πρόσφατα έχουν αναφερθεί σε σχετικά δημοσιεύματα, διευκρινίζει με ανακοίνωσή της η διοίκηση του χρηματοπιστωτικού ιδρύματος"/>
  </head>
  <body>
    <article>
      <h1>Εθνική Τράπεζα: Αποκρούει τα περί υψηλού κόστους του προγράμματος μετασχηματισμού</h1>
      <h2>Το κόστος του προγράμματος μετασχηματισμού της Εθνικής Τράπεζας απέχει σημαντικά από τα ποσά που πρόσφατα έχουν αναφερθεί σε σχετικά δημοσιεύματα, διευκρινίζει με ανακοίνωσή της η διοίκηση του χρηματοπιστωτικού ιδρύματος</h2>
      <address><time datetime="2019-11-19T14:45:42+00:00">19 Nov 2019, 14:45</time> by <a rel="author">ΤοΒΗΜΑ Team</a></address>
      <p>Το κόστος του προγράμματος μετασχηματισμού της Εθνικής Τράπεζας απέχει σημαντικά από τα ποσά που πρόσφατα έχουν αναφερθεί σε σχετικά δημοσιεύματα, διευκρινίζει με ανακοίνωσή της η διοίκηση του χρηματοπιστωτικού ιδρύματος.</p>
      <p>Επιπλέον, η διοίκηση της Τράπεζας διευκρινίζει πως πρόκειται για ένα πρόγραμμα ανταγωνιστικός με το κόστος παρόμοιων προγραμμάτων τόσο στην Ελλάδα όσο και διεθνώς και ότι σε κάθε περίπτωση παρακολουθείται από τα αρμόδια όργανά της.</p>
      <p>
        <a href="https://www.in.gr/2019/11/19/greece/4411335/">Προσφυγικό : Σοβαρά προβλήματα στην ένταξη των προσφύγων σε έξι χώρες της ΕΕ</a>
      </p>
      <p>Ειδικότερα η ΕτΕ έκανε γνωστά τα εξής:</p>
      <p>Στις 16 Μαΐου του 2019 η Εθνική παρουσίασε στο επενδυτικό κοινό ένα πρόγραμμα στρατηγικού μετασχηματισμού με ορίζοντα υλοποίησης την τετραετία 2019-2022. Το πρόγραμμα αυτό στοχεύει στη δημιουργία μιας υγιούς και κερδοφόρας Τράπεζας, εκσυγχρονισμένης και απλής, που παρέχει καινοτόμες υπηρεσίες στους πελάτες της αλλά και ένα φιλικό εργασιακό περιβάλλον για τους ανθρώπους της, ώστε να αποτελέσει και πάλι μηχανή ανάπτυξης της ελληνικής οικονομίας.</p>
      <p>Τα αποτελέσματα του προγράμματος είναι ήδη αισθητά και ιδιαίτερα θετικά όσον αφορά στην αποτελεσματική λειτουργία της τράπεζας, γεγονός που αναγνωρίζεται από τους πελάτες μας, τους ανθρώπους μας και την αγορά. Επίσης αντανακλάται στην κερδοφορία της τράπεζας, η οποία υπερβαίνει τα €200 εκατομμύρια το πρώτο εξάμηνο του 2019, σε σχέση με ζημίες το 2018. Τα αποτελέσματα αυτά επιβεβαιώνουν το στόχο της διοίκησης για απόδοση ιδίων κεφαλαίων πάνω από 10% το 2022.</p>
      <p>Στην υλοποίηση του προγράμματος εκσυγχρονισμού της Τράπεζας συμμετέχουν εκατοντάδες εργαζόμενοι της Εθνικής. Για το σχεδιασμό της συνολικής αρχιτεκτονικής καθώς και την υποστήριξη της υλοποίησης του προγράμματος, η Εθνική Τράπεζα έχει επιλέξει και συνεργάζεται με εξειδικευμένες εταιρίες συμβούλων. Αναφορικά με το κόστος σχεδιασμού και υλοποίησης, η ΕΤΕ ανακοινώνει ότι τα δημοσιεύματα δεν ανταποκρίνονται στην πραγματικότητα. Το κόστος του προγράμματος απέχει σημαντικά από τα ποσά που αβάσιμα αναφέρθηκαν, είναι απολύτως ανταγωνιστικό με το κόστος παρόμοιων προγραμμάτων στην Ελλάδα και διεθνώς, ενώ παρακολουθείται από τα αρμόδια όργανα της τράπεζας.</p>
      <p>Η διοίκηση της τράπεζας, υπό την ηγεσία του Διευθύνοντος Συμβούλου και με τη στήριξη του Διοικητικού Συμβουλίου, έχει την ευθύνη του σχεδιασμού, της υλοποίησης και των αποτελεσμάτων του απαιτητικού αυτού προγράμματος. Σε αυτό το πλαίσιο, η διοίκηση λειτουργεί με διαφάνεια, αξιοκρατία και με μοναδικό γνώμονα το συμφέρον των ανθρώπων, των πελατών και των μετόχων της Εθνικής Τράπεζας».</p>
      <p>
        <a href="https://www.tovima.gr/2019/11/18/politics/m-xrysoxoidis-sto-vima-oute-anomia-oute-astynomia-sta-panepistimia/">Μ. Χρυσοχοΐδης στο ΒΗΜΑ: Ούτε ανομία ούτε αστυνομία στα Πανεπιστήμια</a>
      </p>
    </article>
  </body>
</html>