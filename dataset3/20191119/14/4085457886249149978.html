<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/19/redmi-k30-podle-lei-juna-dorazi-jeste-do-konce-roku/"/>
    <meta property="og:site_name" content="GizChina.cz"/>
    <meta property="article:published_time" content="2019-11-19T14:41:43+00:00"/>
    <meta property="og:title" content="Redmi K30 podle Lei Juna dorazí ještě do konce roku"/>
    <meta property="og:description" content="Dnes sám velký šéf Xiaomi Lei Jun asi udělal radost všem fanouškům značky, protože podle jeho slov se Redmi K30 dočkáme ještě v prosinci."/>
  </head>
  <body>
    <article>
      <h1>Redmi K30 podle Lei Juna dorazí ještě do konce roku</h1>
      <address><time datetime="2019-11-19T14:41:43+00:00">19 Nov 2019, 14:41</time> by <a rel="author" href="https://gizchina.cz/author/mfabian/" target="_blank">Martin Fabián</a></address>
      <p>Ohodnoťte článek</p>
      <p>Kolem příští generace vlajkové lodi značky Redmi koluje po internetu celá řada zasvěcených i nezasvěcených spekulací a sám šéf značky Lu Weibing se na sociální síti Weibo nechal slyšet, že telefon uvidíme až někdy po Novém roce. Ale každý velký mogul má nad sebou ještě většího, takže jsme dnes z úst samotného šéfa mateřského <a href="http://gizchina.cz/tag/xiaomi">Xiaomi</a> Lei Juna mohli <a href="https://www.anzhuo.cn/news/p_37237">slyšet</a> jinou písničku. Debata o chystaném Redmi K30 se vynořila během developerské konference Xiaomi a tématu 5G sítí, přičemž Lei Jun zmínil některé velmi zajímavé informace.</p>
      <p>Tím nejzajímavějším je určitě jeho výrok, že se ještě do konce roku dočkáme oficiálního představení Redmi K30 v průběhu prosince. To ale neznamená, že jsou ředitelé v názorovém konfliktu, protože oficiální představení a reálná dostupnost jsou často dvě velmi odlišné věci. Takže bych si dovolil odhadnout, že se v prosinci dočkáme odhalení kompletních specifikací a telefon samotný pak s velkou slávou přijde na pulty obchodů za pár dalších týdnů. Na internetu se objevil už i údajný snímek prototypu telefonu, ale za jeho autenticitu rozhodně neručíme.</p>
      <figure>
        <img src="https://gizchina.cz/wp-content/uploads/2019/11/1-15.jpg"/>
      </figure>
      <p>Redmi K30 by mělo být prvním telefonem značky s podporou 5G a to hned v dual-mode NSA/SA režimu. Telefon by měl mít dvojitý selfie foto senzor schovaný v oválném „průstřelu“ displeje, alespoň se na tom shoduje většina analytiků. Nejasno je i u použitého procesoru, kdy se část odborné veřejnosti kloní k jednomu ze Snapdragonů řady 7xx s 5G modemem a druhá část expertů pak tipuje nový 5G kousek do Mediateku. A protože dřívější vyjádření Lei Juna hovoří o ceně alespoň 285 dolarů pro všechny chystané modely Xiaomi, tak se dá čekat že i nové Redmi K30 tuto laťku překoná.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/18/nokia-telefony-prave-dostavaji-certifikaci-eahu/"/>
        <a href="https://gizchina.cz/2019/11/17/redmi-k30-bude-vydan-az-v-pristim-roce-potvrdil-to-lu-weibing/"/>
        <a href="https://gizchina.cz/2019/11/16/uvolneny-zdrojove-kody-kernelu-redmi-8-a-8a/"/>
      </related>
    </article>
  </body>
</html>