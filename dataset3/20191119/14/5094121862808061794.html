<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/policie-v-berline-zatkla-syrana-podezreleho-z-pripravy-atentatu-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T14:23:00+00:00"/>
    <meta property="og:title" content="Policie v Berlíně zatkla Syřana podezřelého z přípravy atentátu"/>
    <meta property="og:description" content="Německá policie zadržela dnes v Berlíně muže, kterého podezřívá z přípravy teroristického útoku. Šestadvacetiletý Syřan hledal na internetu informace, jak sestrojit bombu. Nakoupil si už i chemikálie, které se při výrobě výbušnin používají, uvedla s odvoláním na prokuraturu agentura DPA.  "/>
  </head>
  <body>
    <article>
      <h1>Policie v Berlíně zatkla Syřana podezřelého z přípravy atentátu</h1>
      <address><time datetime="2019-11-19T14:23:00+00:00">19 Nov 2019, 14:23</time> by <a rel="author">ČTK</a></address>
      <p>Muže v německém hlavním městě zadržela dnes ráno speciální policejní jednotka, která zároveň prohledala jeho byt. Případem se zabývá generální státní zastupitelství v Karlsruhe, které má na starosti mimo jiné právě vyšetřování terorismu. Podle něj Syřan komunikoval od začátku tohoto roku s dalšími lidmi na islamistickém chatu za účelem "přípravy teroristického útoku".</p>
      <figure>
        <img src="https://g.denik.cz/1/8f/ctk-mecka-policie-patra-po-utocnikovi-ktery-vpichl-13lete-divce-do-tela-neznamou-latku-skolacka-byla_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/utocnik-v-nemecku-vpichl-13lete-divce-neznamou-latku-policie-po-nem-patra-20191115.html">Útočník měl v Německu vpíchnout dívce neznámou látku. Oběť si útok vymyslela Přečíst článek ›</a>
      </aside>
      <p>Už v srpnu a v září si muž koupil chemikálie, které je možné při přípravě bomby použít, uvedlo státní zastupitelství. Podle něj nakoupil aceton a roztok peroxidu vodíku. "Obě chemikálie se používají při výrobě vysoce výbušné látky triaceton triperoxid (TATP)," uvedla prokuratura. Tuto látku použili mimo jiné teroristé při atentátech v Paříži v roce 2015, které si vyžádaly 130 obětí.</p>
      <h3>Radikálně islamistický světonázor</h3>
      <p>Zadržený muž měl podle prokuratury "radikálně islamistický" světonázor. Místní média uvedla, že žil v jihozápadní části Berlína. Radní německé metropole zodpovědný za resort vnitra Andreas Geisel dnes řekl, že Syřan pracoval v jedné z berlínských škol jako uklízeč. Do září pracoval v Bodeho muzeu v centru Berlína. Podle stanice ARD na Syřana německou tajnou službu upozornili zahraniční zpravodajci.</p>
      <p>Podrobnosti k Syřanovu teroristickému plánu prokuratura nezná. Atentát se měl podle ní uskutečnit "v blíže neznámém okamžiku na blíže neznámém místě v Německu". Jeho cílem ale podle ní bylo "zabít co nejvíce lidí".</p>
      <figure>
        <img src="https://g.denik.cz/1/8c/ctk-policie-v-nemecku-zatkla-tri-muze-podezrele-z-planovani-utoku_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nemecka-policie-zhatila-plany-islamistum-zadrzela-podezrele-z-planovani-utoku-20191112.html">Německá policie zhatila plány islamistům. Zadržela podezřelé z plánování útoku Přečíst článek ›</a>
      </aside>
      <p>Teprve před týdnem policie ve městě Offenbach u Frankfurtu nad Mohanem zatkla tři údajné příznivce teroristické organizace Islámský stát, které také podezřívá z plánování atentátu. V prosinci 2016 najel Tunisan Anis Amri nákladním vozem do stánků na vánočních trzích v západní části berlínského centra. Útok si vyžádal 12 mrtvých a desítky zraněných. Zahynula také Češka Naďa Čižmárová.</p>
    </article>
  </body>
</html>