<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-obyavi-za-absurdni-pretentsiite-na-ukrayna-za-gaza.html"/>
    <meta property="og:site_name" content="News.bg"/>
    <meta property="article:published_time" content="2019-11-19T14:18:32+00:00"/>
    <meta property="og:title" content="Русия обяви за абсурдни претенциите на Украйна за газа"/>
    <meta property="og:description" content="Претенциите на Украйна към Русия по газовия въпрос ги смятат в Кремъл за абсурдни и неприемливи. Това обяви прессекретарят на руския президент Дмитрий Песков, цитиран от руските медии."/>
  </head>
  <body>
    <article>
      <h1>Русия обяви за абсурдни претенциите на Украйна за газа</h1>
      <address>
        <time datetime="2019-11-19T14:18:32+00:00">19 Nov 2019, 14:18</time>
      </address>
      <p><b>Претенциите на Украйна към Русия по газовия въпрос ги смятат в Кремъл за абсурдни и неприемливи</b>. Това обяви прессекретарят на руския президент Дмитрий Песков, цитиран от руските медии.</p>
      <p>"Нямам какво да добавя (...) към <b><a href="https://news.bg/int-politics/putin-predupredi-za-risk-ot-spirane-na-tranzita-na-gaz-prez-ukrayna-kam-evropa.html">обясненията, дадени от президента Путин</a></b> в Бразилия на пресконференция. В момента няма нищо принципно ново. Ако си спомняте, той каза, че със сигурност има опасност да се навлезе в новата година без съответното споразумение", поясни той.</p>
      <p>Действащите договори между Русия и Украйна за транзита и доставката на синьо гориво изтичат в края на тази година. Москва, Киев и Европейската комисия провеждат тристранни консултации по условията на по-нататъшното сътрудничество, но засега безрезултатно.</p>
      <p>На последната среща на 27 октомври представителите на Русия предложиха пакетно решение на газовия проблем. По-конкретно ставаше въпрос за прекратяване на всички искове и съдебни спорове, които в Москва смятат за необосновани. Вчера "Газпром" изпрати официално предложение по въпроса на украинската компания "Нафтогаз".</p>
      <p>В Киев разкритикуваха предложенията на Русия и "Газпром". Изпълнителният директор на "Нафтогаз" Юрий Витренко заяви, че обмислят различни схеми, но не и оттегляне на исковете. Министърът на енергетиката на Украйна Алексей Оржел нарече предложението неприемливо.</p>
      <p>Като цяло "Нафтогаз" оценява претенциите си към "Газпром" на 22 млрд. долара, които са резултат от решението на Стокхолмския арбитраж (в размер на почти 3 млрд. долара), иск за 12 млрд. долара и седем милиарда долара глоба, наложена от антимонополната комисия на Украйна.</p>
    </article>
  </body>
</html>