<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204640-goncharuk-obicyae-inozemnim-investoram-zahist-ta-pidtrimku-u-razi-problem-iz-derzhorganami"/>
    <meta property="og:site_name" content="Mind UA"/>
    <meta property="article:published_time" content="2019-11-19T14:30:00+00:00"/>
    <meta property="og:title" content="Гончарук обіцяє іноземним інвесторам захист та підтримку у разі проблем із держорганами"/>
    <meta property="og:description" content="У Кабміні вже створили спеціальний орган для вирішення проблем великих інвесторів"/>
  </head>
  <body>
    <article>
      <h1>Гончарук обіцяє іноземним інвесторам захист та підтримку у разі проблем із держорганами</h1>
      <h2>У Кабміні вже створили спеціальний орган для вирішення проблем великих інвесторів</h2>
      <address>
        <time datetime="2019-11-19T14:30:00+00:00">19 Nov 2019, 14:30</time>
      </address>
      <p>Прем'єр-міністр Олексій Гончарук закликав іноземних інвесторів звертатися до Комісії з питань захисту прав бізнесу при Кабінеті міністрів у разі виникнення проблем із державними органами. Таку пропозицію прем’єр озвучив на відкритті Українсько-чеського бізнес-форуму у вівторок, 19 листопада, <a href="https://ucci.org.ua/press-center/ucci-news/spivpratsia-v-ekonomichnii-sferi-z-chekhiieiu-dlia-nas-vazhliva-ne-tilki-s-tochki-zoru-obsiagiv-vzaiemnoyi-torgivli-ale-i-iak-faktor-spriiannia-integratsiyi-ukrayini-v-ievropeiskii-ekonomichnii-prostir-gennadii-chizhikov">повідомляє</a> пресслужба Торгово-промислової палати України. </p>
      <p>Прем’єр наголосив, що сприятливий бізнес-клімат неможливий без забезпечення рівних умов для всіх учасників ринку, тож на базі Офісу Кабміну було створено спеціальний орган для роботи з великими іноземними інвесторами.</p>
      <p>«У нас триває тотальне оновлення команди. На ключові позиції в державні органи приходять професійні, порядні, чесні люди, з метою принципово змінити систему, для того щоб вона стала більш дружньою для бізнесу. Ми щодня працюємо над тим, щоб права нашого і іноземного бізнесу були захищені» – зазначив Гончарук.</p>
      <p>Присутній на відкритті форуму прем’єр-міністр Чеської Республіки Андрей Бабіш заявив, що  Чехія вже готова взятися за низку нових проєктів в Україні та зацікавлена у створенні спеціальної комісії, яка б опікувалася розвитком українсько-чеських відносин.</p>
      <p>Одразу кілька чеських та українських компаній у присутності обох прем'єрів уклали угоди та меморандуми про співпрацю, а сам форум показав взаємний інтерес бізнесу обох держав до співпраці у таких напрямках:  харчова промисловість, машинобудування, ІТ, креативні послуги та туризм, зазначають у ТПП.</p>
      <p>Нагадаємо, 16 жовтня в Кабміні почала працювати спеціальна комісія з питань захисту бізнесу на чолі з прем’єром Олексієм Гончаруком.</p>
      <p>Як раніше <a href="https://mind.ua/news/20203840-ukrayina-mozhe-otrimati-5-6-mlrd-investicij-vid-inozemnih-investoriv-minekonomiki">повідомляв</a> Mind, у 2020 році Україна очікує отримати $5-6 млрд інвестицій від іноземних інвесторів.</p>
      <related>
        <h4>Також читайте</h4>
        <a href="https://mind.ua/news/20204573-xiaomi-investuvala-400-mln-u-virobnika-elektrokariv-xpeng-motors"/>
        <a href="https://mind.ua/news/20204515-goncharuk-kerivnictvo-ukrzaliznici-bude-zmineno-golovna-pretenziya-dika-korupciya"/>
        <a href="https://mind.ua/news/20204354-balderton-zapuskae-bagatomiljonnij-fond-dlya-investuvannya-v-evropejski-startapi"/>
      </related>
    </article>
  </body>
</html>