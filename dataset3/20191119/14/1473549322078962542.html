<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/malta-zatrzymany-podejrzany-o-posrednictwo-w-zabojstwie-dziennikarki,986571.html"/>
    <meta property="og:site_name" content="TVN24"/>
    <meta property="article:published_time" content="2019-11-19T14:41:27+00:00"/>
    <meta property="og:title" content="Dziennikarka zginęła w zamachu, zatrzymano podejrzanego o współudział"/>
    <meta property="og:description" content="Mężczyzna, podejrzany o pośrednictwo w zleceniu zabójstwa znanej maltańskiej dziennikarki śledczej Daphne Caruany Galizii, został zatrzymany - poinformowały we wtorek źródła w maltańskiej policji. ..."/>
  </head>
  <body>
    <article>
      <h1>Dziennikarka zginęła w zamachu, zatrzymano podejrzanego o współudział</h1>
      <address><time datetime="2019-11-19T14:41:27+00:00">19 Nov 2019, 14:41</time> by <a rel="author">tas//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/5046e645-8f78-48a9-9c88-4a6c9394473f-480p.mp4"/>
        <figcaption>Maltańska dziennikarka zginęła w zamachu bombowym w październiku 2017 roku<cite>Foto: DARRIN ZAMMIT LUPI / Reuters / Forum | Video: Reuters Archiwum</cite></figcaption>
      </figure>
      <h3>Mężczyzna, podejrzany o pośrednictwo w zleceniu zabójstwa znanej maltańskiej dziennikarki śledczej Daphne Caruany Galizii, został zatrzymany - poinformowały we wtorek źródła w maltańskiej policji. Redaktorka zginęła w zamachu bombowym w październiku 2017 roku. Według agencji Reutera, zatrzymanie pośrednika jest "potencjalnie dużym krokiem w dochodzeniu".</h3>
      <p>Według źródeł w maltańskiej policji, zatrzymany pośrednik miał skontaktować osobę podejrzaną o zlecenie zabójstwa Daphne Caruany Galizii z mężczyznami oskarżonymi o popełnienie zbrodni, a także osobami, które pomogły zdobyć urządzenie wybuchowe użyte w operacji.</p>
      <related>
        <a href="https://www.tvn24.pl/wiadomosci-ze-swiata,2/morderstwo-dziennikarki-na-malcie-rodzina-sprzeciwia-sie-skladowi-komisji-badajacej-sprawe,971412.html"/>
      </related>
      <h3>Rząd rozważa ułaskawienie</h3>
      <p>Gazeta "Times of Malta" poinformowała we wtorek, że rząd rozważa ułaskawienie, jeśli podejrzany pośrednik doprowadzi śledczych do organizatora całej operacji.</p>
      <p>Rząd i policja nie skomentowali sprawy zatrzymania pośrednika, jednak - jak przypomniała agencja Reutera - premier Malty Joseph Muscat zapowiedział w niedzielę, że "chce ujawnić całą prawdę o morderstwie Galizii, nawet gdyby oznaczałoby to, że rząd będzie musiał podjąć trudne decyzje".</p>
      <p>Policyjne źródło przekazało, że do zatrzymania pośrednika doszło w czwartek w ramach oddzielnego śledztwa.</p>
      <h3>Śmierć "jednoosobowej Wikileaks"</h3>
      <p>Redaktorka śledcza, która ujawniała fakty korupcji wśród maltańskich polityków, zginęła w zamachu bombowym przed swoim domem w pobliżu maltańskiej stolicy Valletty w październiku 2017 roku.</p>
      <p>Śmierć Caruany Galizii, którą nazywano "jednoosobową Wikileaks", wywołała poruszenie nie tylko na Malcie, ale także poza jej granicami. Agencja Reuters wskazuje, że zabójstwo dziennikarki zszokowało europejską opinię publiczną i podało w wątpliwość rządy prawa na Malcie.</p>
      <related>
        <a href="https://www.tvn24.pl/wiadomosci-ze-swiata,2/dziennikarka-zginela-w-zamachu-sprawy-nie-wyjasniono-krytyczny-raport,939643.html"/>
      </related>
      <p>Trzech mężczyzn, podejrzanych o dokonanie zabójstwa, zostało zatrzymanych w grudniu 2017 roku. Mieli podłożyć bombę w samochodzie dziennikarki i odpalić ją zdalnie. Twierdzą, że są niewinni.</p>
      <h3>Daphne Caruana Galizia</h3>
      <p>53-letnia dziennikarka i autorka popularnego bloga ujawniała najciemniejsze aspekty maltańskiej polityki, pisała o przypadkach korupcji wśród miejscowych polityków, nie wahając się wskazać na żonę premiera Muscata.</p>
      <p>Atakowała premiera, a także szefa opozycji Adriana Delię. Pisała o maltańskich gangsterach i handlarzach narkotyków. Prowadziła dochodzenie w sprawie Panama Papers i obnażyła powiązania między głównymi politykami i spółkami krzakami. Opublikowała ponad 20 tysięcy artykułów potępiających nadużycia władzy, przypadki korupcji i niewłaściwego administrowania.</p>
      <related>
        <h4>Śmierć dziennikarki śledczej</h4>
        <a href="https://www.tvn24.pl/wiadomosci-ze-swiata,2/morderstwo-dziennikarki-na-malcie-rodzina-sprzeciwia-sie-skladowi-komisji-badajacej-sprawe,971412.html"/>
        <a href="https://www.tvn24.pl/wiadomosci-ze-swiata,2/dziennikarka-zginela-w-zamachu-sprawy-nie-wyjasniono-krytyczny-raport,939643.html"/>
        <a href="https://www.tvn24.pl/wiadomosci-ze-swiata,2/pisala-o-korupcji-i-polityce-zginela-media-policja-namierzyla-zleceniodawcow,884895.html"/>
        <a href="https://www.tvn24.pl/wiadomosci-ze-swiata,2/chce-pelnej-policyjnej-ochrony-po-zabojstwie-dziennikarki-byly-sledczy-boi-sie-o-zycie,804806.html"/>
        <a href="https://www.tvn24.pl/wiadomosci-ze-swiata,2/podejrzani-o-zabojstwo-dziennikarki-stana-przed-sadem,800459.html"/>
      </related>
    </article>
  </body>
</html>