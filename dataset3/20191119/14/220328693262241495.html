<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/premiert-proveri-stroezha-na-am-khemus-pri-gabrovo-407115.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T14:08:40+00:00"/>
    <meta property="og:title" content="Премиерът провери строежа на АМ Хемус при Габрово"/>
    <meta property="og:description" content="По време на огледа с министър-председателя е бил вицепремиерът Томислав Дончев"/>
  </head>
  <body>
    <article>
      <h1>Премиерът провери строежа на АМ Хемус при Габрово</h1>
      <address><time datetime="2019-11-19T14:08:40+00:00">19 Nov 2019, 14:08</time> by <a rel="author">Редактори</a></address>
      <p>Премиерът Бойко Борисов инспектира днес строителните дейности на обходния път на Габрово, който ще бъде готов до края на годината.</p>
      <p>"Преди пет месеца това беше кал. Поне 5-6 километра е пробита планината и е поставен асфалт", е отбелязал премиерът Борисов по време на огледа. Той е изтъкнал, че пътят е стратегически, тъй като е част от Трансевропейския коридор 9.</p>
      <p>По време на огледа с министър-председателя е бил вицепремиерът Томислав Дончев. Той е посочил, че двете най-сложни съоръжения от изграждащото се трасе са голямата естакада над p. Синкевица и 540-метровият тунел.</p>
      <p>Премиерът Борисов е припомнил, че през май т.г. работниците са взривявали тунела, а днес - осветлението вече е монтирано и се поставя асфалт. Изключително ценно е, че придобитият от строителните екипи опит по време на изграждането на обходния път на Габрово, който е със сложни съоръжения във високопланински район, ще може да се ползва и при други обекти.</p>
      <p>"Българските граждани имат нужда да карат по хубави пътища. Това е прекрасно за икономиката, индустрията", е посочил министър-председателят Бойко Борисов. Той се е спрял и на напредъка на други важни инфраструктурни проекти у нас като автомагистралите "Хемус", "Струма" и ключови обходни пътища. "Прекрасни строежи, хората не спират да работят", е обобщил Борисов.</p>
      <p>Мащабният проект по обходния път на Габрово, водещ към бъдещия тунел под Шипка, е разделен на 5 етапа и се изпълнява в две фази, се напомня в прессъобщението. В изпълнение е първата фаза, която включва строителството на 4 участъка от обекта и етапна връзка с обща дължина 23,25 км, както и изработването на разширен идеен проект за тунела под връх Шипка (3,22 км).</p>
      <p>Втората фаза обхваща строителството на петия участък от обхода на Габрово, включително и на тунела под Шипка. Общата дължина е 10,553 км. От тях новото строителство е 7,633 км (включително 3,2 км тунел под връх Шипка) и рехабилитация на 2,92 км. Общата дължина на двете фази е почти 34 км.</p>
      <p>Досега 95 на сто от строителните дейности по първата фаза са изпълнени. Мостът, който е част от обходния път за Габрово, е завършен на ниво конструкция и в момента се изпълняват довършителни работи - поставяне на тротоарни конзоли и парапет.</p>
      <p>Този мост е най-голямото стоманобетоново съоръжение в страната - с дължина 640 м и отвор 160 м. Построен е по метода "конзолно бетониране", който предвижда изграждането на мостове с най-големите отвори. Това е третият такъв мост у нас след виадукта на 48-и км на АМ "Хемус" и виадукта на пътя Подкова - Маказа.</p>
      <p>На финалната права е работата по тунела с дължина 540 м, където вече е завършен монтажът на противопожарния водопровод и изграждането на колекторната система за опасни и запалими течности. Работи се по осветлението и предстои полагане на асфалт по трасето.</p>
      <p>Стойността на проекта за обходния път на Габрово е 93 милиона лева, от които до момента са разплатени 73 милиона лева.</p>
    </article>
  </body>
</html>