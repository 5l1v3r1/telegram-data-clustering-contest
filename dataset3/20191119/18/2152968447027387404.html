<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/pernichani-izlizat-na-protest-zaradi-vodniia-rejim.430142"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="Перничани излизат на протест заради водния режим"/>
    <meta property="og:description" content="Обема на язовир &quot;Студена&quot; щял да свърши още в края на декември | Dnes.bg"/>
  </head>
  <body>
    <article>
      <h1>Перничани излизат на протест заради водния режим</h1>
      <h2>Обема на язовир "Студена" щял да свърши още в края на декември</h2>
      <address><time datetime="2019-11-19T18:00:00+00:00">19 Nov 2019, 18:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Перничани излизат на протест, за да покажат недоволството си от водния режим, който им беше наложен заради драстичното спадане на водния обем в язовир "Студена".</p>
      <p>Инициативен комитет от местни жители насрочи протеста за утре от 9 часа пред сградата на "ВиК-Перник".</p>
      <p>Надежда Димова от организаторите заяви пред БНР, че основната причина за създалата се водна криза и породеното от нея обществено недоволство е, че не са били взети навреме превантивни мерки по отношение осигуряването на алтернативно водоснабдяване за областния град. По думите й в момента е напълно сринато доверието в институциите поради информационното затъмнение и разнопосочните изявления.</p>
      <p>Димова посочи, че според нейните наблюдения местното ВиК дружество не спазва стриктно обявените часове за пускане и спиране на водата. По думите й, има данни, че водата в язовир "Студена" ще свърши много по-рано от очакваното, още в края на месец декември тази година.</p>
      <p>Недоволните жители настояват за среща с министъра на околната среда и водите Нено Димов, областния управител на Перник Ирена Соколова и директора на "ВиК-Перник" Иван Витанов, за да отговорят лично на въпросите на гражданите. Важно е да бъде поставен и въпросът за определяне на виновниците за водната криза.</p>
      <p>Кметът на Перник Станислав Владимиров призна, че наблюденията показват, че няма намаление на дневното потребление на питейна вода, съответно на оттока от язовира.</p>
      <p>Важно е да бъдат анализирани причините за това, но те трябва да бъдат посочени от ВиК дружеството, но лошата комуникация с водния оператор и недостатъчната достоверна информация води до огромен гняв и разпространение на слухове в Перник.</p>
      <p>На този етап няма проблем с осигуряването на вода за ежедневни нужди в общинските учебни и детски заведения, увери Владимиров. Той посочи, че в общината все още не е постъпила информация за пригодността на водата от язовир "Долна Диканя" за използване за питейни нужди. При положителен резултат от изследването ще бъде пристъпено към изграждането на технически съоръжения, чрез които в най-кратки срокове трябва да бъде прехвърлена вода от този язовир към пречиствателната станция, разположена под язовир "Студена".</p>
      <related>
        <h4>Още по темата</h4>
        <a href="https://www.dnes.bg/stranata/2019/11/19/vodata-v-pernik-se-gubi-po-trybite-zagubite-sa-ogromni.430071"/>
        <a href="https://www.dnes.bg/stranata/2019/11/18/voda-samo-10-chasa-na-den-pochva-rejimyt-v-pernik.429961"/>
      </related>
    </article>
  </body>
</html>