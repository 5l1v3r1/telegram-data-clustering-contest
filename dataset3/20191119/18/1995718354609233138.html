<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152512-ministr-osvity-novosad-zaiavyla-scho-v-ukraini-zabagato-vchyteliv"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Міністр освіти Новосад заявила, що в Україні забагато вчителів"/>
    <meta property="og:description" content="Міністерка освіти Ганна Новосад заявила, що в Україні більше вчителів, ніж потрібно на таку кількість учнів, яка є на сьогодні."/>
  </head>
  <body>
    <article>
      <h1>Міністр освіти Новосад заявила, що в Україні забагато вчителів</h1>
      <address>
        <time datetime="2019-11-19T18:14:00+00:00">19 Nov 2019, 18:14</time>
      </address>
      <p>Міністерка освіти Ганна Новосад заявила, що в Україні більше вчителів, ніж потрібно на таку кількість учнів, яка є на сьогодні.<br/><br/>За словами Новосад, особливо це стосується сільських шкіл, які будуть переводитися в опорні школи, а існуючі в селах зараз – закриватися. У зв'язку з цим вчителям доведеться перекваліфікуватися, – інформує <a href="https://censor.net.ua/ua/news/3160420/novosad_vvajaye_scho_v_ukrayini_zanadto_bagato_vchyteliv_tse_problema_yim_dovedetsya_perekvalifikovuvatysya">Цензор.НЕТ</a><br/><br/>«У нас справді є проблема, що кількість вчителів більша, ніж потрібна для того контингенту учнів, який є зараз. Безперечно, це річ дуже непопулярна, але тим вчителям, які працюють у школах в селі і учнів яких будуть возити в опорні школи, їм потрібно буде підвищувати кваліфікацію і перекваліфіковуватися», – сказала міністерка, яка раніше анонсувала закриття шкіл для того, щоб підняти зарплати вчителям.<br/><br/>На початку жовтня Новосад заявляла, що середня вартість підготовки одного учня становить 21 тис. грн, а в малокомплектній школі ця сума сягає 100 тис. грн. Утім, період, за який ця сума використовується, міністерка не назвала.<br/><br/>«Це неефективне використання коштів. Тому потрібно працювати над мережею, її оптимізувати і робити так, щоб діти мали доступ до кращих шкіл. Це можуть бути опорні школи, щоб вони могли до них дістатися і мати доступ до кращих освітніх послуг, і вивільняти кошти на підвищення зарплати й на облаштування кращого освітнього простору», – сказала Новосад.<br/><br/>29 жовтня, у вівторок, кілька тисяч педагогів з різних областей України вийшли до Верховної Ради, щоб висловити слова протесту проти поправок в закон про середню освіту, який зараз розглядається в Раді.<br/><br/>Як відомо, поправки в закон передбачають скасування тих невеликих преференцій, які мають вчителі, а саме: надбавки за перевірку зошитів, класне керівництво, вчені звання та інше. Але найголовніше, що викликало обурення і активний протест, рішення зробити робочий тиждень для педагогів 40-годинним.</p>
    </article>
  </body>
</html>