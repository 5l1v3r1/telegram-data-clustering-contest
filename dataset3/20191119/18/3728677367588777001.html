<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215844/OM-grootste-aantal-gesmokkelde-Moldaviers-tot-nu-toe"/>
    <meta property="og:site_name" content="RTV Noord"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="OM: grootste aantal gesmokkelde Moldaviërs tot nu toe"/>
    <meta property="og:description" content="De bus met 65 Moldaviërs die gisteren aankwam in Ter Apel is de grootste vangst tot nu toe. Justitie vermoedt een Moldavisch smokkelnetwerk dat zich richt op Nederland."/>
  </head>
  <body>
    <article>
      <h1>OM: grootste aantal gesmokkelde Moldaviërs tot nu toe</h1>
      <address><time datetime="2019-11-19T18:00:00+00:00">19 Nov 2019, 18:00</time> by <a rel="author">Noor Vloeimans</a></address>
      <p>Deze smokkelproblemen spelen sinds februari en maart, laat mensenhandelofficier Sierd Eijzenga van het Openbaar Ministerie weten.</p>
      <p>'Tot op heden was er sprake van kleinschalige smokkel.' Nu er een touringcar met 65 personen is aangehouden, verandert dat beeld.</p>
      <h3>Lastig op te sporen</h3>
      <p>Het Openbaar Ministerie heeft het vermoeden dat er sprake is van smokkelpraktijken. De route loopt via Moldavië, soms via Duitsland, naar Nederland. Het zijn vaak individuele chauffeurs zijn die de routes rijden. 'Dat maakt ze lastig op te sporen', zegt Eijzenga.</p>
      <h3>Groep mag niet blijven</h3>
      <p>Drie keer eerder deze maand was het raak. Moldavië is een van de armste landen van Europa. 'De mensen die hier naartoe komen hebben niet de intentie om hier te blijven', zegt Eijzenga.</p>
      <p>'Ze komen hier vaak voor tijdelijke voorzieningen, zoals medische zorg.' Volgens Eijzenga krijgen ze een beeld voorgespiegeld dat Nederland een land van onbegrensde mogelijkheden is en dat ze hier beter terecht kunnen dan in hun thuisland.</p>
      <p>Maar dat is niet zo. De groep die hier gisteren aankwam, mag hier niet blijven. Moldaviërs kunnen een visum aanvragen om naar Europa te gaan. Maar als ze ergens asiel aanvragen, vervalt dat visum. De IND ziet dat Moldaviërs vaak al hebben geprobeerd in Duitsland en Frankrijk binnen te komen.</p>
      <h3>Chauffeur en bijrijder verhoord</h3>
      <p>Eerder dit jaar werd een Moldavische smokkelaar veroordeeld tot acht maanden cel. Hij had meerdere mensen naar Nederland gebracht en werd midden in de nacht aangehouden in Ter Apel.</p>
      <p>De chauffeur en zijn bijrijder van de touringcar die maandag aankwam in Ter Apel, zijn aangehouden en worden verhoord. De inzittenden van de bus zijn opgevangen in het asielzoekerscentrum van Ter Apel.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215838/Geen-wonder-dat-Moldaviers-hun-land-ontvluchten"/>
        <a href="https://www.rtvnoord.nl/nieuws/215819/IND-bevestigt-toestroom-Moldaviers-Ze-maken-geen-kans"/>
        <a href="https://www.rtvnoord.nl/nieuws/215816/Bus-met-65-Moldaviers-aangehouden-bij-azc-Ter-Apel-update"/>
      </related>
    </article>
  </body>
</html>