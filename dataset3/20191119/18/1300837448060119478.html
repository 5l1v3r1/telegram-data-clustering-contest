<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/economia/2019/11/19/alitalia-sciopero-trasporto-aereo-1312_16dadc94-a022-4310-b0bc-fc50b722434a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-19T18:52:40+00:00"/>
    <meta property="og:title" content="Alitalia, sindacati: il 13/12 stop di 24 ore del trasporto aereo"/>
    <meta property="og:description" content="Sigle sindacali chiedono a tutte le aziende l'applicazione del contratto e proclamano lo stop di 24 ore del trasporto aereo . Spohr (Lufthansa) : 'Nessuna iniezione di capitale'. Atlantia : 'Non ci sono ancora le condizioni per offerta. Resta disponibilità per confronto per individuare partner' (ANSA)"/>
  </head>
  <body>
    <article>
      <h1>Alitalia, sindacati: il 13/12 stop di 24 ore del trasporto aereo</h1>
      <h2>Sigle sindacali chiedono a tutte aziende applicazione contratto</h2>
      <address><time datetime="2019-11-19T18:52:40+00:00">19 Nov 2019, 18:52</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/18/094a25b6b88831a5c17207cb58d3a16a.jpg"/>
          <figcaption>Alcuni aerei della compagnia Alitalia<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/18/093786e15f0c5af699654a55c43c89c9.jpg"/>
          <figcaption>Un aereo Alitalia<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/10/27/780a1705573b07460709ea9cf4d2a2b3.jpg"/>
          <figcaption>
            <cite>RIPRODUZIONE RISERVATA © Copyright ANSA</cite>
          </figcaption>
        </figure>
      </slideshow>
      <p><b>Sciopero nazionale di 24 ore del trasporto aereo venerdì 13 dicembre</b>. Lo hanno proclamato Filt Cgil, Fit Cisl, Uiltrasporti e Ugl Trasporto aereo. Alla base della protesta, il <b>perdurare della crisi di Alitalia</b>, la situazione del comparto del trasporto aereo, per il quale i sindacati chiedono a tutte le aziende <b>l'applicazione del contratto di settore, e il rifinanziamento del Fondo di Solidarietà del trasporto aereo</b>.</p>
      <p>"Abbiamo sempre detto che <b>vogliamo prima vedere un'Alitalia ristrutturata, poi considereremo un investimento</b>", ha ribadito <b>l'amministratore delegato di Lufthansa, Carsten Spohr</b>, smentendo, secondo quanto riporta l'agenzia Bloomberg, le indiscrezioni su un'iniezione di capitale fino a 200 milioni di euro nella compagnia italiana. Lufthansa, scrive ancora Bloomberg, avrebbe comunicato al governo italiano che la visione strategica per Alitalia è più importante che un'eventuale iniezione di capitale.</p>
      <p>"Preso atto della mancanza di significative evoluzioni" nelle problematiche rappresentate il 15 ottobre scorso, <b>Atlantia "informa che allo stato non si sono ancora realizzate le condizioni necessarie per l'adesione della società al Consorzio finalizzato alla presentazione di un'eventuale offerta vincolante su Alitalia"</b>. Così la nota in cui si precisa che "resta in ogni caso <b>ferma la disponibilità a proseguire il confronto per l'individuazione del partner industriale e per la definizione di un business plan condiviso</b>, solido e di lungo periodo per<b> il rilancio di Alitalia</b>". </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>