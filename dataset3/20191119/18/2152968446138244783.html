<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/19/edna-treta-ot-hranata-koiato-izhvyrliame-e-godna-za-konsumaciia.430166"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T18:11:00+00:00"/>
    <meta property="og:title" content="Една трета от храната, която изхвърляме, е годна за консумация"/>
    <meta property="og:description" content="Фондация &quot;Мate Кitchen&quot; се бори с разхищението на храна | Dnes.bg"/>
  </head>
  <body>
    <article>
      <h1>Една трета от храната, която изхвърляме, е годна за консумация</h1>
      <h2>Фондация "Мate Кitchen" се бори с разхищението на храна</h2>
      <address><time datetime="2019-11-19T18:11:00+00:00">19 Nov 2019, 18:11</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Eдна трета от храната, която изхвърляме, е годна за консумация. Повече от половината хранителни отпадъци са от домакинствата.</p>
      <p>Същевременно всеки пети българин живее под прага на бедността. Все данни и статистики, които толкова много сме чували, че вече не ни докосват. „Затова създадохме Mate Kitchen – за да докоснем хората, да събудим топлината в сърцата им. А по нашите ширини уютът се ражда на маса“, казва Николета Абрашева, съосновател на фондация "<b>Mate Kitchen</b>".</p>
      <p>Група приятели (англ. mates) се сплотяват покрай работата си в комуникационно ателие Mate Bulgaria и се обединяват около идеята за собствен проект. „Всеки от нас искаше да се развива в посока, която е не само професионална, но и чисто човешка. Така дойде идеята за фондацията – защото всеки човек се стреми да осмисли живота си по един или друг начин. Фондация "Mate Kitchen" е нашият начин", добавят от екипа.</p>
      <p>От там си поставят тежката мисия да преобърнат нагласите на обществото към разхищението и изхвърлянето на храна. „На фона на хилядите бедстващи пенсионери, които преживяват на хляб и кисело мляко, отказваме да приемем факта, че динамичният градски човек изхвърля тонове храна, защото няма друг избор. Това е храна, годна да изхрани стотици села. Селата, в които живеят нашите баби и дядовци, а все по-често и нашите родители".</p>
      <p>Целта е да се пренасочат ресурсите на онези, които имат в излишък, към тези, които живеят в недостиг.</p>
      <p>Започната е вече работа по силна информационна кампания. За изпълнение на своите цели екипът създава кулинарната платформа за видео рецепти <a href="https://matekitchen.com/"><b>www.matekitchen.com</b></a> . Там потребителите могат да открият и специална секция с полезни съвети за правилно съхранение на храната, за разумно планиране на пазара, за бюджетиране и съхранение на ресурсите, както и идеи за приготвяне на т.нар. "остатъци".</p>
      <p>Старите домати са прекрасен продукт за миш-маш или домашен кетчуп, a презрелите банани се превръщат в чуден кекс, твърдят създателите.</p>
      <p>Към момента Фондация "Mate Kitchen" е в преговори за различен тип партньорства с институции, бизнеси и организации.</p>
      <p>Следващите стъпки, по които предстои да се работи, са даряването на храна и закупуването на компостиращи кофи за хранителни отпадъци.</p>
    </article>
  </body>
</html>