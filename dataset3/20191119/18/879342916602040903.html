<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/pogljad/ekonomika/virtualni-hroshi-ukrayini-chy-potribno-lehalizuvaty-kryptovalyutu"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T18:14:02+00:00"/>
    <meta property="og:title" content="Віртуальні гроші в Україні: чи потрібно легалізувати криптовалюту"/>
    <meta property="og:description" content="У Верховній раді зареєстрували законопроект про легалізацію фінансових операцій з криптоактивами."/>
  </head>
  <body>
    <article>
      <h1>Віртуальні гроші в Україні: чи потрібно легалізувати криптовалюту</h1>
      <address><time datetime="2019-11-19T18:14:02+00:00">19 Nov 2019, 18:14</time> by <a rel="author">Дмитро Яблоновський, Євген Невмержицький</a></address>
      <p>
        <b>У Верховній раді зареєстрували <a href="https://www.slovoidilo.ua/2019/11/18/novyna/ekonomika/radu-vnesly-zakonoproekt-pro-kryptovalyutu">законопроект про легалізацію фінансових операцій з криптоактивами.</a> Згідно з документом українцям потрібно буде заплатити державі 5% податку від продажу криптовалюти. Операції з криптовалюти не обкладатимуть податком на додану вартість, а оподаткуванню підлягають тільки операції з продажу криптовалюти. Заступник виконавчого директора Центру економічної стратегії Дмитро Яблоновський у коментарі «Слово і Діло» пояснив, що відсутність державного регулювання в цій сфері не дуже правильна позиція, тому потрібно змінювати ситуацію.</b>
      </p>
      <p>Яблоновський підкреслив, що Україні потрібно розвивати інноваційні продукти, електронні гроші, але вони повинні працювати в нашому правовому полі.</p>
      <p>При цьому економіст висловив сумніви, що на поточному етапі легалізація криптовалюти вплине на економічну ситуацію.</p>
      <p>«<i>Пік інтересу до біткойну минув. Коли біткойн збільшувався за лічені місяці в кілька разів, от тоді було багато людей, готових інвестувати. Однак зараз біткойн не має критичного впливу з точки зору фінансової або грошової системи. Прориву не буде</i>», – прокоментував Яблоновський.</p>
      <p>Також економіст уточнив, що у разі нерегульованих грошових потоків є ризик, що їх можуть використовувати для відмивання грошей.</p>
      <p>«<i>Якщо ринок криптовалюти вже існує, то немає сенсу в заборонах. Єдине, що ми можемо зробити, – врегулювати правовий статус віртуальних активів з розумінням, що криптовалюта істотно не впливає на фінансово-грошову систему</i>», – зауважив Дмитро Яблоновський.</p>
      <p>Кандидат економічних наук Євген Невмержицький акцентував, що криптовалютні біржі легалізовані в багатьох країнах.</p>
      <related>
        <a href="https://www.slovoidilo.ua/2017/03/29/infografika/suspilstvo/vse-potribno-znaty-pro-bitkoiny"/>
      </related>
      <p>Невмержицький звернув увагу, що в Японії криптовалюта визнана бюджетними коштами, але податки не можуть платити в біткойнах.</p>
      <p>«<i>Податки в Японії платять в ієнах, в США – в доларах, в Німеччині – в євро тощо</i>», – додав він.</p>
      <p>За його словами, Центральний банк Європи посів у цьому питанні адекватну позицію, зокрема, в операціях з криптовалютою сплачуються податки на стандартних підставах.</p>
      <p>«<i>Дохід отримують в національній валюті при продажі криптовалюти. Відповідно податки сплачують з доходу. Хоча є одна особливість – криптовалюта звільнена від ПДВ</i>», – вказав експерт.</p>
      <p>На його думку, ініціативи щодо легалізації криптовалюти в Україні – розумний крок і позитивний сигнал для економіки.</p>
      <p>Експерт пояснив, що тіньова економіка працює за рахунок готівки, яку відстежити неможливо за визначенням. «<i>У ситуації з криптовалютою якраз діяльність можна відстежити, хоча вона і може здійснюватися конфіденційно</i>», – уточнив кандидат економічних наук.</p>
      <p>Євген Невмержицький підкреслив, що є можливість зробити ще один крок до відходу від розрахунку готівкою.</p>
      <p>«<i>Наприклад, якщо б НБУ дозволив комерційним банкам обмінювати гривню на криптовалюту, гарантючи безпеку клієнтам і належні консультації, це серйозно наповнило би бюджет і підвищило довіру до банківської системи. Для цього не потрібен додатковий закон. Будь-яка ліцензія за визначенням безглузда. Не потрібна ліцензія, щоб стати учасником ринку криптовалюти</i>», – пояснив він.</p>
      <p>Насамкінець економіст додав, що масштаби та швидкість попиту на криптовалюту збільшуються, цивілізований світ давно регулює ринок.</p>
      <p>«<i>Вже від цього нікуди не дітися. Громадяни будуть використовувати криптовалюту: оплачувати, купувати, проводити операції, тому й потрібна адекватна реакція</i>», – резюмував Євген Невмержицький.</p>
      <p>Детальніше про те, що таке біткойн і як на ньому заробити, читайте в матеріалі <a href="https://www.slovoidilo.ua/2017/03/29/infografika/suspilstvo/vse-potribno-znaty-pro-bitkoiny">«Все, що потрібно знати про біткойн».</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2017/03/29/infografika/suspilstvo/vse-potribno-znaty-pro-bitkoiny"/>
      </related>
    </article>
  </body>
</html>