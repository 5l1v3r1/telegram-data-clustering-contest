<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158840_1106.html"/>
    <meta property="og:site_name" content="Novsport"/>
    <meta property="article:published_time" content="2019-11-19T18:45:00+00:00"/>
    <meta property="og:title" content="ГЛЕДАЙТЕ НА ЖИВО: Последните евроквалификации"/>
    <meta property="og:description" content="Стискаме палци за Уелс срещу Унгария, мачът в Кардиф е ключов в битката ни за Евро 2020"/>
  </head>
  <body>
    <article>
      <h1>ГЛЕДАЙТЕ НА ЖИВО: Последните евроквалификации</h1>
      <address><time datetime="2019-11-19T18:45:00+00:00">19 Nov 2019, 18:45</time> by <a rel="author">Велизар Антов</a></address>
      <p>Днес ще се изиграят последните квалификационни двубои, след които ще са ясни 20 от 24-те участници на Евро 2020, като две от срещите са с важно значение за българския национален отбор. <br/><br/>Става въпрос за мачовете Уелс – Унгария и Словакия – Азербайджан, от група „Е”.<br/><br/>Вече е ясно, че нашият представителен тим със сигурност получава още един шанс да се класира за Евро 2020 през новия турнир на УЕФА „Лига на нациите”. <br/><br/>Там „трикольорите” ще са или в поток „С”, или в поток „А” (б.а. процентно вероятността да сме в поток „А” е много по-голяма, но това ще се изясни на жребия, който ще се тегли в петък).<br/><br/>Защо резултатите от Уелс – Унгария и Словакия - Азербайджан са важни за България?<br/><br/>Основната причина е, че при благоприятно развитие на тези мачове, а след това и при жребия, ние можем да сме домакини и на двете срещи в Лигата на нациите.<br/><br/>Как може да стане това?<br/><br/>Кръг преди края ситуацията в група „Е” е следната: Хърватия със 17 точки е сигурен победител. Втори е Унгария с 12 т., на трето място е Уелс с 11 т., Словакия заема четвъртото място с 10 точки и Азербайджан е на опашката с 1 точка.<br/><br/>По стечение на обстоятелствата, за нас е важно Унгария да загуби второто място, даващо право на директно класиране за Евро 2020. Това може да се случи по два начина:<br/><br/>Уелс печели директния двубой срещу Унгария в Кардиф. Тогава Уелс ще се класира за Евро 2020 за сметка на Унгария.<br/><br/>Ако Уелс и Унгария завършат наравно, а Словакия спечели домакинството си на Азербайджан. При това положение Словакия ще се класира директно за Евро 2020, тъй като ще се изравни по точки с Унгария, но ще е с по-добри показатели.<br/><br/>Защо е важно Уелс или Словакия, а не Унгария, да се класира през квалификациите за Евро 2020?<br/><br/>Защото само при такова развитие на нещата България е с шанс да е домакин и в първия, а при успех и във втория двубой от предстоящите през март 2020 г. битки за класиране на европейското първенство през Лигата на нациите.<br/><br/>Какво ще се случи, ако Унгария загуби второто си място в група „Е” за сметка на Уелс или Словакия?<br/><br/>Тогава три от тимовете на България, Израел, Румъния и Унгария ще се присъединят към Исландия в поток „А” от турнира „Лига на нациите”. Припомняме, че елиминациите ще стават в един мач. Със сигурност единият домакин в полуфиналите ще е Исландия, а ако жребият прати България в този поток, то другият домакин можем да сме ние. Ако спечелим срещата, която ще е на стадион „Васил Левски” срещу един от Израел, Румъния или Унгария, ще се изправим в решаващ за класиране на Евро 2020 сблъсък срещу победителя от другия мач. Шансът финалният сблъсък да се играе на стадион „Васил Левски” е 50%, а всичко ще се изясни при жребия на 22 ноември.</p>
      <p>Ако останем в поток „С”, първият ни мач ще е гостуване на Шотландия. Ако успеем да ги отстраним, ще се изправим срещу победителя от двойката Норвегия – Сърбия. Кой ще е домакин във финалния двубой ще стане ясно на 22 ноември.<br/><br/>Какво ще се случи, ако Унгария запази второто си място в група „Е”?<br/><br/>Тогава отново жребият на 22 ноември ще реши в кой поток ще попадне България – в „C” или „А”, но при подобен развой нещата доста се променят. Два от отборите на България, Израел и Румъния отиват в поток „А”, а един ще е в поток „С”.<br/><br/>И в двата случая със сигурност няма да сме домакини в полуфиналния сблъсък.<br/><br/>Ако жребият отреди да сме в поток „С”, ще гостуваме на Шотландия. Ако пък ни изпрати в поток „А”, тогава ще гостуваме на някой от Исландия, Уелс, Ейре, Словакия или Северна Ирландия.<br/><br/>Последните 10 мача от евроквалификациите са с начален час 21:45, а посетителите на <i><b>Novsport.com</b></i> могат да ги гледат на живо чрез секция „Актуално“ в горния десен ъгъл на сайта или посредством посочените по-долу линкове.<br/><br/><u><b>ПРОГРАМА, НАЧАЛО 21:45 ЧАСА</b></u>:<br/><br/>Германия – Северна Ирландия (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868020_germany_northern_ireland/">ТУК</a></b></u>)<br/><br/>Холандия – Естония (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868019_netherlands_estonia/">ТУК</a></b></u>)<br/><br/>Словакия – Азербайджан (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868022_slovakia_azerbaijan/">ТУК</a></b></u>)<br/><br/>Уелс – Унгария (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868021_wales_hungary/">ТУК</a></b></u>)<br/><br/>Латвия – Австрия (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868024_latvia_austria/">ТУК</a></b></u>)<br/><br/>Полша – Словения (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868023_poland_slovenia/">ТУК</a></b></u>)<br/><br/>Северна Македония – Израел (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868025_north_macedonia_israel/">ТУК</a></b></u>)<br/><br/>Шотландия – Казахстан (ГЛЕДАЙТЕ НА ЖИВО <a href="http://livetv.sx/bg/eventinfo/868028_scotland_kazakhstan/"><u><b>ТУК</b></u></a>)<br/><br/>Белгия – Кипър (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868026_belgium_cyprus/">ТУК</a></b></u>)<br/><br/>Сан Марино – Русия (ГЛЕДАЙТЕ НА ЖИВО <u><b><a href="http://livetv.sx/bg/eventinfo/868027_san_marino_russia/">ТУК</a></b></u>)</p>
      <p> </p>
    </article>
  </body>
</html>