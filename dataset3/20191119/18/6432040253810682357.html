<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618162,Czeslaw-Jerzy-Malkowski-tuz-przed-procesem-apelacyjnym-Do-sadu-pojdzie-bez-adwokata.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-19T18:13:40+00:00"/>
    <meta property="og:title" content="Czesław Jerzy Małkowski tuż przed procesem apelacyjnym. Do sądu pójdzie bez adwokata"/>
    <meta property="og:description" content="Rusza sprawa apelacyjna byłego prezydenta Olsztyna Czesława Jerzego Małkowskiego. Apelację od uniewinnienia byłego prezydenta wniosły kobieta, która twierdzi, że padła ofiarą gwałtu oraz prokuratura, która go oskarżała."/>
  </head>
  <body>
    <article>
      <h1>Czesław Jerzy Małkowski tuż przed procesem apelacyjnym. Do sądu pójdzie bez adwokata</h1>
      <address>
        <time datetime="2019-11-19T18:13:40+00:00">19 Nov 2019, 18:13</time>
      </address>
      <p>
        <b>Rusza sprawa apelacyjna byłego prezydenta Olsztyna Czesława Jerzego Małkowskiego. Apelację od uniewinnienia byłego prezydenta wniosły kobieta, która twierdzi, że padła ofiarą gwałtu oraz prokuratura, która go oskarżała.</b>
      </p>
      <p>W najbliższy poniedziałek (25 listopada) przed Sądem Okręgowym w Olsztynie ruszy sprawa apelacyjna Jerzego Czesław Małkowskiego. Przypomnijmy, pod koniec grudnia ubiegłego roku Sąd Rejonowy w Olsztynie uniewinnił Czesława Jerzego Małkowskiego od zarzucanych mu czynów. Na byłym prezydencie Olsztyna ciążyły dwa zarzuty, które dotyczyły gwałtu i seksualnego wykorzystania zależności służbowej polegającego na molestowaniu i gwałcie.<br/><br/>W obu przypadkach chodziło o tę samą kobietę. Do tych zdarzeń miało dojść w latach 2002-2007. Były prezydent od początku utrzymywał, że jest niewinny. Rozprawa toczyła się za zamkniętymi drzwiami.<br/><br/>Z wyrokiem Sądu Rejonowego nie zgodziła się urzędniczka, która twierdzi, że padła ofiarą gwałtu i Prokuratora Okręgowa w Białymstoku, która oskarżała byłego prezydenta. Kobieta i prokuratura wniosły apelację.<br/><br/>Czesław Jerzy Małkowski jest spokojny o wyrok.</p>
      <blockquote>— Bo jestem niewinny — mówi Czesław Jerzy Małkowski, który w sądzie pojawi się nawet bez adwokata. — Cały czas wierzę w prawdę. Mnie broni prawda i dzięki temu jakoś przetrwałem to wszystko. Bardzo ubolewam nad tym, że ucierpiała w tym najbardziej moja rodzina, sprawa ta odbiła się na mocno na zdrowiu mojej żony.</blockquote>
      <p>Sprawa byłego prezydenta Olsztyna toczy się przed sądami od ośmiu lat.<br/><b>We wrześniu 2015 roku Sąd Rejonowy w Ostródzie po czteroletnim procesie uznał, że Czesław Jerzy Małkowski jest winny zgwałcenia urzędniczki.</b> Skazał go za to na pięć lat więzienia. Dodatkowo sąd orzekł wobec Małkowskiego zakaz pełnienia funkcji kierowniczych w jednostkach administracji publicznej przez sześć lat. Jednak Sąd Okręgowy w Elblągu zdecydował, że Sąd Rejonowy w Ostródzie będzie musiał jeszcze raz rozpoznać sprawę byłego prezydenta. I uchylił wyrok skazujący.<br/><br/>Sprawa trafiła jednak do Olsztyna, ponieważ sąd w Ostródzie wydał postanowienie o przekazaniu sprawy właśnie Sądowi Rejonowemu w stolicy Warmii i Mazur. I tym samym historia zatoczyła koło. Początkowo bowiem to właśnie sąd w Olsztynie miał orzekać w tej sprawie, ale z powodu wyłączania się z orzekania kolejnych sędziów sprawa trafiła ostatecznie do Ostródy.<br/><br/>W trakcie poprzedniego procesu, który rozpoczął się w 2011 roku, przedawniła się także część zarzutów, o które został oskarżony Czesław Jerzy Małkowski. Chodzi o molestowanie urzędniczek i naruszanie ich praw pracowniczych.<br/><br/><b>Olsztyńska seksafera wybuchła w styczniu 2008 roku</b>. Wtedy media poinformowały, że Czesław Jerzy Małkowski molestował pracujące w ratuszu urzędniczki, a jedną, która była w ciąży, miał zgwałcić. Ówczesny prezydent zwołał konferencję prasową, twierdząc, że wszystkie informacje to pomówienia. <br/><br/><b>Czesław Jerzy Małkowski trafił jednak na pół roku do aresztu. </b>W listopadzie 2008 roku w drodze referendum został odwołany z funkcji prezydenta Olsztyna. Po tych wydarzeniach trzykrotnie ubiegał się o stanowisko prezydenta i trzykrotnie przegrał w drugiej turze z Piotrem Grzymowiczem, zdobywając przy tym trzykrotnie z rzędu mandat radnego. <br/><br/>Andrzej Mielnicki</p>
      <related>
        <h4>Zobacz także:</h4>
        <a href="http://gazetaolsztynska.pl/558092,Czeslaw-Jerzy-Malkowski-niewinny-Jest-wyrok-w-sprawie-sexafery-w-Olsztynie-ZDJECIA-VIDEO-AKTUALIZACJA.html"/>
      </related>
    </article>
  </body>
</html>