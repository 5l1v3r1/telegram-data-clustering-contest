<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/karate-do-un-mod-de-viata-lotul-national-a-revenit-acasa-cu-sapte-medalii-de-la-europene_3059614.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T18:29:01+00:00"/>
    <meta property="og:title" content="KARATE-DO, UN MOD DE VIAŢĂ. Lotul naţional a revenit acasă cu șapte medalii de la europene"/>
    <meta property="og:description" content="Karate-do tradiţional este un mod de viaţă pentru sportivii lotului naţional al Republicii Moldova. Băieţii care ne reprezintă ţara la competiţiile internaţionale practică acest sport de la o vârstă fragedă şi spun că aşteaptă cu nerăbdare fiecare antrena"/>
  </head>
  <body>
    <article>
      <h1>KARATE-DO, UN MOD DE VIAŢĂ. Lotul naţional a revenit acasă cu șapte medalii de la europene</h1>
      <address><time datetime="2019-11-19T18:29:01+00:00">19 Nov 2019, 18:29</time> by <a rel="author">PUBLIKA.MD</a></address>
      <p><b>Karate-do tradiţional este un mod de viaţă pentru sportivii lotului naţional al Republicii Moldova.</b> Băieţii care ne reprezintă ţara la competiţiile internaţionale practică acest sport de la o vârstă fragedă şi spun că aşteaptă cu nerăbdare fiecare antrenament. <br/><br/>"Prin karate-do se educă un bărbat adevărat. E o educaţie corectă", a spus Viorel Bejan, karateka. <br/><br/>"Este o artă. La nivel fizic şi mental, te dezvolţi excelent", a zis Marius Bernic, karateka. <br/><br/>"Învăţ să mă apăr. În stradă, nu ştii la ce te poţi aştepta", a spus Cristian Cotorobai, karateka. <br/><br/><b>Karate-do tradiţional include numeroase tehnici de luptă, iar fiecare sportiv îşi alege una chiar de la primele antrenamente. </b><br/><br/>"Cred că dacă eşti agresiv în luptă, o pierzi. Trebuie să fii mereu tactic, să îţi analizezi inamicul, pentru a şti cum el lucrează", a zis Vsevolod Răilean, karateka. <br/> <br/>"Este aşa o tehnică: pe din afară eşti calm, dar interior trebuie să arzi de victorie, dorinţa de a câştiga trebuie să fie imensă. Încerc să domin adversarul, ca el să capete frică. După aia, încerc să îl prind pe mişcări greşite prin diferite metode", a zis Marius Bernic, karateka. <br/><br/>"Trebuie să fii şi şmecher şi furios, pentru a-l face pe adversarul tău să se gândească la ceea ce urmează să faci. Astfel, în orice moment poţi ataca", a spus Cristian Cotorobai, karateka.<br/><br/>"O tehnică vastă. Întotdeauna ai la ce munci. Niciodată nu poţi să spui că eşti maestru", a zis Viorel Bejan, karateka. <br/><br/><b>Recent, la Campionatul European rezervat seniorilor şi tineretului, desfăşurat în Cehia, la Brno, lotul naţional a cucerit 7 medalii : una de argint şi 6 de bronz.</b> <br/><br/>Nici copiii nu au dezamăgit: la turneul World Budo Karate Association, categoria U-16, care a avut loc tot la Brno, echipa Republicii Moldova a obţinut 47 de medalii, dintre care 11 de aur. <br/><br/>"Băieţii au dat dovadă de mare curaj, de isteţime, de dorinţă de a câştiga. La temelia acestei dorinţe au stat multe luni de antrenamente", a declarat Iurie Patlati, sensei. <br/><br/>Karate-do tradiţional a apărut în secolul XIX pe insula Okinawa din Japonia şi reprezintă o artă completă de luptă care îmbină tehnici de lovituri, de mişcare a corpului şi de aplicare a presiunii provenite atât din Okinawa, cât şi din China antică.</p>
    </article>
  </body>
</html>