<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259872/vretania-provadisma-18-monadon-ton-syntiritikon-deixnei-nea-dimoskopisi"/>
    <meta property="og:site_name" content="LiFO"/>
    <meta property="article:published_time" content="2019-11-19T18:38:00+00:00"/>
    <meta property="og:title" content="Βρετανία: Προβάδισμα 18 μονάδων των Συντηρητικών δείχνει νέα δημοσκόπηση"/>
    <meta property="og:description" content="Μεγάλο προβάδισμα των Συντηρητικών έναντι των Εργατικών καταγράφει νέα δημοσκόπηση"/>
  </head>
  <body>
    <article>
      <h1>Βρετανία: Προβάδισμα 18 μονάδων των Συντηρητικών δείχνει νέα δημοσκόπηση</h1>
      <h2>Μεγάλο προβάδισμα των Συντηρητικών έναντι των Εργατικών καταγράφει νέα δημοσκόπηση</h2>
      <address><time datetime="2019-11-19T18:38:00+00:00">19 Nov 2019, 18:38</time> by <a rel="author">NEWSROOM</a></address>
      <p>
        <b>Οι <a href="https://www.lifo.gr/tags/%CE%A3%CF%85%CE%BD%CF%84%CE%B7%CF%81%CE%B7%CF%84%CE%B9%CE%BA%CE%BF%CE%AF">Συντηρητικοί</a> του <a href="https://www.lifo.gr/tags/%CE%9C%CF%80%CF%8C%CF%81%CE%B9%CF%82+%CE%A4%CE%B6%CF%8C%CE%BD%CF%83%CE%BF%CE%BD">Μπόρις Τζόνσον</a> προηγούνται κατά 18 μονάδες έναντι του <a href="https://www.lifo.gr/tags/%CE%95%CF%81%CE%B3%CE%B1%CF%84%CE%B9%CE%BA%CF%8C+%CE%9A%CF%8C%CE%BC%CE%BC%CE%B1">Εργατικού Κόμματος</a>, σύμφωνα με <a href="https://www.lifo.gr/tags/%CE%94%CE%B7%CE%BC%CE%BF%CF%83%CE%BA%CF%8C%CF%80%CE%B7%CF%83%CE%B7">δημοσκόπηση</a> που έδωσε σήμερα στη δημοσιότητα η εταιρία Kantar ενόψει των εκλογών της 12ης Δεκεμβρίου στη <a href="https://www.lifo.gr/tags/%CE%92%CF%81%CE%B5%CF%84%CE%B1%CE%BD%CE%AF%CE%B1">Βρετανία</a>.</b>
      </p>
      <p>Η υποστήριξη προς τους Συντηρητικούς εκτοξεύτηκε στο 45% (+8 μονάδες από την τελευταία δημοσκόπηση της Kantar που δόθηκε στη δημοσιότητα πριν από έξι ημέρες), ενώ το ποσοστό των Εργατικών παρέμεινε σταθερό στο 27%. Οι φιλοευρωπαίοι Φιλελεύθεροι Δημοκράτες είναι στο 16% (-1 μονάδα) και το Κόμμα Brexit είναι στο 2%, καταγράφοντας απώλειες επτά μονάδων.</p>
      <p>«Η πολύ μεγάλη αύξηση (8 μονάδες) στην υποστήριξη των Συντηρητικών συγκριτικά με την τελευταία μας δημοσκόπηση καταγράφεται σχεδόν εξ ολοκλήρου σε βάρος του Κόμματος Brexit», αναφέρει σήμερα η Kantar. Ο ηγέτης του Κόμματος Brexit Νάιτζελ Φάρατζ είχε ανακοινώσει νωρίτερα τον Νοέμβριο ότι το κόμμα του δεν θα διεκδικήσει έδρες που κέρδισαν οι Συντηρητικοί το 2017.</p>
      <p>Η Kantar ανακοίνωσε ότι άλλαξε τη μεθοδολογία των δημοσκοπήσεών της, ώστε οι ερωτηθέντες που θα επιλέξουν ένα κόμμα που δεν έχει υποψήφιο στην περιφέρειά τους, να έχουν την επιλογή να δώσουν τη δεύτερη προτίμησή τους. Η δημοσκόπηση διενεργήθηκε διαδικτυακά σε δείγμα 1.176 ερωτηθέντων μεταξύ της 14ης και της 18ης Νοεμβρίου.</p>
      <p>
        <i>Με πληροφορίες από ΑΠΕ-ΜΠΕ/Reuters</i>
      </p>
    </article>
  </body>
</html>