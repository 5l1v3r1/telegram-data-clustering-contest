<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/19/diplo-minim-gia-ti-dieyrinsi-tis-ee"/>
    <meta property="og:site_name" content="euronews"/>
    <meta property="article:published_time" content="2019-11-19T18:03:27+00:00"/>
    <meta property="og:title" content="Διπλό μήνυμα για τη διεύρυνση της ΕΕ"/>
    <meta property="og:description" content="Τι συζητήθηκε στο Συμβούλιο Γενικών Υποθέσεων"/>
  </head>
  <body>
    <article>
      <h1>Διπλό μήνυμα για τη διεύρυνση της ΕΕ</h1>
      <address><time datetime="2019-11-19T18:03:27+00:00">19 Nov 2019, 18:03</time> by <a rel="author">euronews </a></address>
      <p>Διπλό μήνυμα για τη διεύρυνση έστειλαν οι υπουργοί από το Συμβούλιο Γενικών Υποθέσεων που πραγματοποιήθηκε σήμερα στις Βρυξέλλες. Το πρώτο μήνυμα εστάλη προς την Κομισιόν, προκειμένου να επεξεργαστεί και να παρουσιάσει μια νέα πρόταση για τη διαδικασία διεύρυνσης της ΕΕ και το δεύτερο προς τη Βόρεια Μακεδονία και την Αλβανία, ότι η πόρτα της ΕΕ δεν έχει κλείσει γι’ αυτές.</p>
      <p>Η συζήτηση των υπουργών πραγματοποιήθηκε στον απόηχο της αδυναμίας της Συνόδου Κορυφής του Οκτωβρίου να δώσει το πράσινο φως στις δύο χώρες των Δυτικών Βαλκανίων για έναρξη ενταξιακών διαπραγματεύσεων, εξαιτίας των αντιρρήσεων κυρίως της Γαλλίας, αλλά και κάποιων ακόμη χωρών. Η επιμονή Μακρόν είχε τότε προκαλέσει την έντονη δυσαρέσκεια πολλών χωρών της ΕΕ, αλλά και ραγδαίες εξελίξεις στο εσωτερικό της Βόρειας Μακεδονίας.</p>
      <p>Λίγες μέρες πριν από το Συμβούλιο των Γενικών Υποθέσεων, η Γαλλία είχε μοιράσει στα κράτη μέλη ένα non paper, στο οποίο έθετε σε εντελώς νέα βάση τη διαδικασία διεύρυνσης. Μια πρόταση που επικρίθηκε, αφού πολλοί θεώρησαν ότι το Παρίσι ήθελε να «κλείσει» εντελώς κάθε ενδεχόμενο διεύρυνσης.</p>
      <p>Σήμερα, η Γαλλίδα υπουργός πραγματοποίησε μια γενική παρουσίαση, αλλά κάλεσε την Κομισιόν να παρουσιάσει τη νέα πρότασή της. Στο ίδιο πνεύμα, με επιστολή τους 6 χώρες της ΕΕ–η Αυστρία, η Τσεχία, η Ιταλία, η Πολωνία, η Σλοβακία και η Σλοβενία, με την υποστήριξη της Κροατίας που όμως δεν την υπέγραψε- ζήτησαν από την Κομισιόν να παρουσιάσει την πρότασή της μέχρι τον Ιανουάριο του 2020.</p>
      <p>«Σήμερα στο ευρωπαϊκό συμβούλιο πήραμε την απόφαση να στείλουμε ένα μήνυμα: ένα μήνυμα ότι τα δυτικά Βαλκάνια είναι μέρος της Ευρώπης και, παρά την καθυστέρηση που σημειώθηκε με την απόφαση να μην ξεκινήσουν οι ενταξιακές διαπραγματεύσεις και να μην ληφθεί η απόφαση που έπρεπε στο συμβούλιο του Οκτωβρίου, να στείλουμε ένα μήνυμα προς τις χώρες των δυτικών Βαλκανίων ότι τους θέλουμε στην δικιά μας ευρωπαϊκή οικογένεια», δήλωσε ο Μιλτιάδης Βαρβιτσιώτης, αναπληρωτής υπουργός Εξωτερικών για Ευρωπαϊκά Θέματα.</p>
      <p>«Αλλά και προς την Κομισιόν ότι υπάρχει ένας τρόπος να προχωρήσουμε μπροστά σε αυτή την διεύρυνση. Και αυτό είναι υιοθετώντας μία καινούργια διαδικασία διεύρυνσης. Οι απόψεις που κατέθεσε η Γαλλία είναι απόψεις Που σηματοδοτούν μία πορεία προς μία κατεύθυνση. Περιμένουμε από την κομισιόν να ακούσει όχι μόνο τη Γαλλία αλλά και όλες τις άλλες χώρες και να έρθει πολύ σύντομα με ένα καινούργιο πλαίσιο μέσα από το οποίο θα μπορέσουμε επιτέλους να εκκινήσουμε αυτή Η διαδικασία της διεύρυνσης της ευρωπαϊκής ένωσης προς τα δυτικά Βαλκάνια».</p>
      <p>Σύμφωνα με πληροφορίες, στο Συμβούλιο η γαλλική πρόταση δεν αναλύθηκε. Από τις χώρες που τοποθετήθηκαν, μόνο η Ελλάδα, η Γερμανία και η Ισπανία αναφέρθηκαν σε αυτή. Όλοι ωστόσο οι υπουργοί τόνισαν ότι «η διεύρυνση δεν έχει πεθάνει».</p>
      <p>«Η γαλλική πρόταση ανανεώνει διαδικασία διεύρυνσης, την καθιστά πιο πολιτικά συναφή και της δίνει ένα πολιτικό βάρος. Ωστόσο, δεν είναι μία ολοκληρωμένη διαδικασία που μπορεί να υιοθετηθεί ως έχει. Υπάρχει μεγάλος προβληματισμός για τον τρόπο που γίνεται η ένταξη που είναι πολύ αργός και επίσης, ερωτήματα εγείρονται για διάφορα προγράμματα και κατ’ επέκταση για τα κονδύλια στις προς ένταξη χώρες», τόνισε ο αναπληρωτής υπουργός.</p>
      <p>Το πιο σημαντικό νέο που προέκυψε από το Συμβούλιο είναι ότι η διαδικασία αλλαγής της διαδικασίας ανοίγει, προκειμένου να αλλάξει η μεθοδολογία. Πλέον, η εντολή βρίσκεται στα χέρια της Κομισιόν που καλείται να συγκεράσει τις διαφορετικές απόψεις και τους προβληματισμούς των κρατών-μελών.</p>
    </article>
  </body>
</html>