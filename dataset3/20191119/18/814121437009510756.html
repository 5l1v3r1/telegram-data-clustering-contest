<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10271345/narzeczona-zastrzelonego-21-latka-z-konina-policja-powinna-nas-bronic-a-nie-zabijac.html"/>
    <meta property="og:site_name" content="Wprost"/>
    <meta property="article:published_time" content="2019-11-19T18:50:00+00:00"/>
    <meta property="og:title" content="Narzeczona zastrzelonego 21-latka z Konina: Policja powinna nas bronić, a nie zabijać"/>
    <meta property="og:description" content="W czwartek 14 listopada w Koninie policjant na służbie zastrzelił podczas interwencji 21-letniego mężczyznę. W programie Polsatu „Interwencja” o śmierci Adama Czerniejewskiego mówili jego bliscy: wujek i narzeczona."/>
  </head>
  <body>
    <article>
      <h1>Narzeczona zastrzelonego 21-latka z Konina: Policja powinna nas bronić, a nie zabijać</h1>
      <address>
        <time datetime="2019-11-19T18:50:00+00:00">19 Nov 2019, 18:50</time>
      </address>
      <p>
        <b>W czwartek 14 listopada w Koninie policjant na służbie zastrzelił podczas interwencji 21-letniego mężczyznę. W programie Polsatu „Interwencja” o śmierci Adama Czerniejewskiego mówili jego bliscy: wujek i narzeczona.</b>
      </p>
      <p>– Policjant, jeżeli można go nazwać policjantem, musi za to odpowiedzieć. Bo policja powinna nas bronić, a nie zabijać – mówiła Julia Jęcz, narzeczona zastrzelonego 21-latka. – Chcemy wiedzieć, że nie zamiotą tego pod dywan. Żeby pamiętali, że mają krew na rękach – dodawała.</p>
      <p>Wujek Adama tłumaczył, dlaczego mógł on uciekać przed policją. Opowiedział o historii pobicia jego ojca przez mężczyznę, który zlecił mu pracę. Adam z kolegami miał „potrząsnąć” tym człowiekiem i zatrzymujący się radiowóz mógł powiązać z tą właśnie sprawą.</p>
      <p>W „Interwencji” wypowiadali się też świadkowie, którzy podkreślali, że nie było strzału ostrzegawczego. Mówili jedynie o dwóch okrzykach: „Stój, policja!”, „stój bo strzelam!” oraz pojedynczym wystrzale.</p>
      <h3>Śmierć Adama Czerniejewskiego</h3>
      <p>W czwartek 14 listopada około godziny 10:00 w Koninie w województwie wielkopolskim funkcjonariusze policji chcieli wylegitymować trzech młodych mężczyzn: 21-latka oraz dwóch 15-latków. Najstarszy z nich próbował uciec, a policjant ruszył za nim w pościg. – Mężczyzna pomimo okrzyków „stój, policja” nie reagował i dalej uciekał. Doszło niestety do sytuacji, że policjant musiał użyć broni – przekazał podkom. Marcin Jankowski, rzecznik konińskiej policji. Postrzelony mężczyzna, pomimo reanimacji prowadzonej przez dwóch policjantów, zmarł.</p>
      <p>Andrzej Borowiak, rzecznik wielkopolskiej policji zapewniał, że funkcjonariusz miał powód do użycia broni. – Przy mężczyźnie policjanci znaleźli nożyczki i woreczek foliowy z białym proszkiem – stwierdził policjant. – Jest to na pewno przykra i traumatyczna sytuacja zarówno dla policjanta, jak i dla rodziny postrzelonego mężczyzny – przyznał Mariusz Ciarka, rzecznik Komendanta Głównego Policji.</p>
      <p>Policjant, który zastrzelił 21-latka, przebywa obecnie w szpitalu psychiatrycznym. Do czasu powrotu na służbę nie może spisać notatki, w której musi wytłumaczyć się z użycia broni. Prawnik funkcjonariusza przypomina, że stan zdrowia jego klienta nie pozwala na żadne przesłuchanie. Jego pobyt w tej placówce może potrwać nawet półtora miesiąca.</p>
      <h3>Zamieszki przed komisariatem w Koninie</h3>
      <p>Po niedzielnych zamieszkach przed komendą policji, w Koninie zatrzymano siedem osób, w tym aż czterech nieletnich. 17 listopada grupa mieszkańców miasta przez kilkadziesiąt minut wznosiła przed budynkiem policji wulgarne hasła i co jakiś czas ścierała się z funkcjonariuszami, którzy zmuszeni byli użyć gazu i oddać salwę ostrzegawczą. W zdarzeniu rannych zostało trzech funkcjonariuszy, w tym jeden od uderzenia kastetem.</p>
      <p>O spokój zaapelował ojciec zastrzelonego 21-latka. – Chciałbym prosić wszystkich w imieniu swoim i syna, żebyście nic nie robili, żebyście uszanowali śmierć mojego syna. To, co robicie, naprawdę przeszkadza i dla dobra syna proszę: skończcie z tym – wzywał.</p>
      <related>
        <h4>Czytaj także:</h4>
        <a href="https://www.wprost.pl/kraj/10227560/jest-wyrok-ws-igora-stachowiaka-sad-skazal-bylych-policjantow.html"/>
      </related>
      <related>
        <h4>Czytaj także:</h4>
        <a href="https://www.wprost.pl/kraj/10059896/obszerne-wyjasnienia-dla-rpo-ws-smierci-igora-stachowiaka-zwolniono-policjanta-ktory-uzyl-tasera.html"/>
      </related>
      <footer>Źródło: <a href="http://www.polsatnews.pl/">Polsat News</a></footer>
    </article>
  </body>
</html>