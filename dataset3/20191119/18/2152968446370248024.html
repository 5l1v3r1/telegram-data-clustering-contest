<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/19/vreme-za-revansh-daniel-iliev-sreshtu-deian-topalski-prez-dekemvri.430165"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T18:20:00+00:00"/>
    <meta property="og:title" content="Време за реванш: Даниел Илиев срещу Деян Топалски през декември"/>
    <meta property="og:description" content="Една от най-чаканите кикбокс битки ще се случи скоро | Dnes.bg"/>
  </head>
  <body>
    <article>
      <h1>Време за реванш: Даниел Илиев срещу Деян Топалски през декември</h1>
      <h2>Една от най-чаканите кикбокс битки ще се случи скоро</h2>
      <address><time datetime="2019-11-19T18:20:00+00:00">19 Nov 2019, 18:20</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Една от най-очакваните кикбокс битки на родна земя ще се случи съвсем скоро. Даниел Илиев ще получи дългоочакван реванш от Деян Топалски и то още тази година, <a href="http://boec.bg/kickbox-i-muay-thai/dlgoochakvan-revansh-daniel-iliev-sreshhu-deyan-topalski-prez-dekemvri/?fbclid=IwAR39OAndyjEooIUi93EbUJyXE2poGnBii4PdFDK5DbSftFg2BntgCvmo40A"><b>съобщава Boec.bg</b></a>.</p>
      <p>Двамата се биха на 8 октомври 2016 година в столичната зала "Универсиада". Срещата от веригата Pro Fight приключи със съдийско решение в полза на по-опитния Топалски, но Илиев и голяма част от публиката тогава възразиха на това.</p>
      <p>Двамата ще се качат отново на ринга на 20 декември и то отново в зала "Универсиада". Битката им трябва да бъде главно събитие на Muay Thai Grand Prix Bulgaria, което ще е третото издание на най-голямата британска верига по кикбокс и муай тай Muay Thai Grand Prix (MTGP) на наша земя.</p>
      <p>По-късно се очакват подробности от организаторите.</p>
      <p>Новината за вълнуващия мач съобщи Топалски в официалния си профил във Facebook, като признава, че има подписан договор от два месеца. Закачките и острия тон между него и Илиев отсега не са спестени.</p>
      <p>Освен че са сред най-популярните ни кикбоксьори, Даниел Илиев и Деян Топалски са известни и като футболни привържници, но на противоположни отбори. Илиев подкрепя „Левски“, а неговият предстоящ съперник – ЦСКА. Със сигурност се очаква този сблъсък да нажежи сериозно интереса не само сред феновете на кикбокса и бойните спортове.</p>
      <p>11-кратният републикански шампион по кикбокс и ММА Деян Топалски е на 36 години. Зад гърба си има над 20 професионални срещи в стил К1 и по правилата на ММА. Тази година той е в серия от две поредни загуби.</p>
      <p>Илиев е носител на Европейския пояс по киксбос за професионалисти на същата организация, в която ще се проведе и предстоящия мач –  KGP в категория до 82,500 кг, стил К1. 28-годишният боец е със статистика 18 победи и 2 загуби, като 50 процента от успехите му са след нокаут.</p>
    </article>
  </body>
</html>