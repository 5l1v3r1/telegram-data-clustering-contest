<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501325-judecatorii-iulian-dragomir-elena-bogasiu-numiti-functia-vicepresedinte-instantei-supreme-surse.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T18:32:00+00:00"/>
    <meta property="og:title" content="Judecătorii Iulian Dragomir şi Elena Bogasiu numiţi în funcţia de vicepreşedinte al Instanţei supreme (surse)"/>
    <meta property="og:description" content="Secţia pentru judecători a Consiliului Superior al Magistraturii a decis, marţi, ca Iulian Dragimir şi Gabriela Elena Bogasiu să fie numiţi în funcţia de vicepreşedinte al Înaltei Curţi de"/>
  </head>
  <body>
    <article>
      <h1>Judecătorii Iulian Dragomir şi Elena Bogasiu numiţi în funcţia de vicepreşedinte al Instanţei supreme (surse)</h1>
      <address><time datetime="2019-11-19T18:32:00+00:00">19 Nov 2019, 18:32</time> by <a rel="author">N.O.</a></address>
      <p><b>Secţia pentru judecători a Consiliului Superior al Magistraturii a decis, marţi, ca Iulian Dragimir şi Gabriela Elena Bogasiu să fie numiţi în funcţia de vicepreşedinte al Înaltei Curţi de Casaţie şi Justiţie pe o perioadă de 3 ani, au precizat, pentru Agerpres, surse din CSM.<br/></b><br/>Ilie-Iulian Dragomir, Marian Budă şi Gabriela-Elena Bogasiu au fost audiaţi, marţi, de Secţia pentru judecători a CSM în vederea ocupării funcţiilor de vicepreşedinte din cadrul Înaltei Curţi de Casaţie şi Justiţie.<br/><br/>Articolul 53 din Legea 303/2004 stipulează că: "(1)Preşedintele, vicepreşedinţii şi preşedinţii de secţie ai Înaltei Curţi de Casaţie şi Justiţie sunt numiţi de către Secţia pentru judecători a Consiliului Superior al Magistraturii dintre judecătorii ÎCCJ care au funcţionat la această instanţă cel puţin 2 ani şi care nu au fost sancţionaţi disciplinar în ultimii 3 ani. (2) Numirea în funcţiile prevăzute la alin. (1) se face pe o perioadă de 3 ani, cu posibilitatea reînvestirii o singură dată".</p>
    </article>
  </body>
</html>