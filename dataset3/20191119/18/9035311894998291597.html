<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/afganistan-isid-e-kars-zafer-ilan-etti-taliban"/>
    <meta property="og:site_name" content="euronews"/>
    <meta property="article:published_time" content="2019-11-19T18:49:38+00:00"/>
    <meta property="og:title" content="Afganistan IŞİD'e karşı zafer ilan etti"/>
    <meta property="og:description" content="Afganistan Cumhurbaşkanı Eşref Gani, ülkede Irak Şam İslam Devleti'ni (IŞİD) yok ettiklerini duyurdu. Taliban güçleriyle yapılan esir değişiminden saatler sonra gelen bu açıklama ülkede şiddetin durulacağına dair umutları arttırdı"/>
  </head>
  <body>
    <article>
      <h1>Afganistan IŞİD'e karşı zafer ilan etti</h1>
      <address><time datetime="2019-11-19T18:49:38+00:00">19 Nov 2019, 18:49</time> by <a rel="author">Berrak Kanbir Rodriguez Sanmartin</a></address>
      <p>Afganistan Cumhurbaşkanı Eşref Gani, ülkede Irak Şam İslam Devleti'ni (IŞİD) yok ettiklerini duyurdu. Taliban güçleriyle yapılan esir değişiminden saatler sonra gelen bu açıklama ülkede şiddetin durulacağına dair umutları arttırdı.</p>
      <p>Eşref Gani, gözaltına alınan militanların Pakistan, Özbekistan, İran, Azerbaycan, Kazakistan ve Maldivler'den gelen yabancı uyruklular olduğunu belirtti.</p>
      <p>Afgan cumhurbaşkanı sıklıkla IŞİD militanlarının saldırılarına <a href="https://tr.euronews.com/2019/10/18/afganistan-da-cuma-namazina-bombal-saldiri-en-az-60-olu">hedef olan</a> Nangarhar eyaletindeki Celalabad kentinde yaptığı açıklamada, "Artık IŞİD militanları teslim oldu, yetkililerden ailelerine insancıl şekilde davranmalarını rica ediyorum" diye konuştu.</p>
      <p>6 yüzden fazla IŞİD militanı geçtiğimiz hafta aileleriyle birlikte Afgan yetkililere teslim olmuştu. Afgan yetkililer, IŞİD'lilerin teslim olma kararında uzun süredir devam eden maddi sıkıntılar ve moral düşüklüğünün yanı sıra Afgan ve koalisyon güçlerinin ortak hava saldırılarının etkili olduğunu öne sürdü.</p>
      <h3>Nangarhar'da gücü elinde tutan Taliban'dan Gani'ye tepki</h3>
      <p>Öte yandan Taliban'dan açıklamaya tepki geldi. Gani'nin açıklamalarını "saçma" olarak tanımlayan Taliban sözcüsü Zabihullh Mujahid paylaştığı Twitter mesajında "Kabil'in IŞİD'in yenilmesinde katkısı yüzde 0'dır ve gururlu Nangarhar halkı buna şahittir" diye yazdı.</p>
      <p>Amerika Birleşik Devletleri'nin 2001 yılında ülkeyi işgalinden bu yana geniş alanda kontrolü elinde bulundan Taliban, Pakistan'la sınırdaş Nangarhar eyaletinin bazı kesimlerinde de güçlü konumda.</p>
      <p>IŞİD militanlarının başkent Kabil ve ülkenin diğer yerlerinde düzenlediği saldırıları planladığı yer olarak bilinen eyalet grubun kalesi olarak tanınıyordu. Grup saldırılarında yabancı uyrukluların yanı sıra Şii topluluklar da hedef almıştı.</p>
      <p>Dağlık ve kırsal Nangarhar'da IŞİD'in yenilgisine dair iddiaları doğrulamanın zorluğuna dikkat çeken kaynaklar, buradaki savaşçıların sıklıkla yer değiştirdiğini, zaman zaman taraf değiştirerek hükümet güçlerinin yanında yer aldıklarını belirtiyor.</p>
      <ul>
        <li>
          <a href="https://tr.euronews.com/2019/11/12/afganistan-2-yabanci-ogretim-gorevlisi-karsiliginda-3-taliban-uyesini-serbest-birakti">Afganistan 2 yabancı öğretim görevlisi karşılığında 3 Taliban üyesini serbest bıraktı</a>
        </li>
        <li>
          <a href="https://tr.euronews.com/2019/10/24/taliban-uyelerinin-makyajli-ve-elele-fotograflari-ortaya-cikti-afganistan-kandahar-sergi">Taliban üyelerinin makyajlı, çiçekli ve el ele fotoğrafları ortaya çıktı</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>