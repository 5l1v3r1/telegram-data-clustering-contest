<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/transelectrica-realizat-primele-luni-investitii-164-4-milioane-lei-mult-tot-anul-2018-2019-an-plin-incercari-rezultatele-au-afectate-problemele-imagine-luna-septembrie-1922403019002019111819175030"/>
    <meta property="og:site_name" content="News.ro"/>
    <meta property="article:published_time" content="2019-11-19T18:30:00+00:00"/>
    <meta property="og:title" content="Transelectrica a realizat în primele nouă luni investiţii de 164,4 milioane lei, mai mult decât în tot anul 2018. ”2019 a fost un an plin de încercări, dar rezultatele nu au fost afectate de problemele de imagine din luna septembrie”"/>
    <meta property="og:description" content="Transportatorul naţional de energie Transelectrica a realizat în primele nouă luni investiţii de 164,4 milioane de lei, faţă de 161,5 milioane de lei pe întreg anul 2018, iar Claudia-Gina Anastase, director general executiv al companiei, afirmă că ”2019 a fost un an plin de încercări”, dar rezultatele Transelectrica nu au fost afectate de problemele de imagine din luna septembrie."/>
  </head>
  <body>
    <article>
      <h1>Transelectrica a realizat în primele nouă luni investiţii de 164,4 milioane lei, mai mult decât în tot anul 2018. ”2019 a fost un an plin de încercări, dar rezultatele nu au fost afectate de problemele de imagine din luna septembrie”</h1>
      <address><time datetime="2019-11-19T18:30:00+00:00">19 Nov 2019, 18:30</time> by <a rel="author">Alina Oprea</a></address>
      <p>
        <b>Transportatorul naţional de energie Transelectrica a realizat în primele nouă luni investiţii de 164,4 milioane de lei, faţă de 161,5 milioane de lei pe întreg anul 2018, iar Claudia-Gina Anastase, director general executiv al companiei, afirmă că ”2019 a fost un an plin de încercări”, dar rezultatele Transelectrica nu au fost afectate de problemele de imagine din luna septembrie.</b>
      </p>
      <p>Transelectrica a obţinut în primele nouă luni ale anului 2019 un profit brut de 82,9 milioane de lei, ”în condiţii de reglementare şi de îndeplinire a angajamentelor diferite faţă de cele ale aceleiaşi perioade din anul 2018”.</p>
      <p>În primele nouă luni, impactul taxei din cifra de afaceri realizată din activităţi ce fac obiectul licenţelor acordate de ANRE a fost de 26,6 milioane de lei, faţă de 2,2 milioane de lei în aceeaşi perioadă a anului trecut. Mentenanţa a fost realizată la un grad mai ridicat, ceea ce a însemnat costuri mai mari, respectiv 94,7 milioane lei faţă de 87,4 milioane lei în aceeaşi perioadă a anului trecut.</p>
      <p>”Rezultatele financiare obţinute de Transelectrica în primele nouă luni ale anului 2019 sunt construite sub impactul a cel puţin două elemente de particularitate în comparaţie cu anul 2018: majorarea taxei din cifra de afaceri realizată din activităţi ce fac obiectul licenţelor acordate de ANRE de la 0,1% (2018) la 2% (2019), în baza OUG 114/2018; respectiv costurile mai mari cu mentenanţa, ceea ce se traduce prin responsabilitate faţă misiunea fundamentală a Companiei de a asigura funcţionarea Sistemului Electroenergetic Naţional. În tabloul rezultatelor financiare în primele nouă luni ale anului 2019, majorarea substanţială a taxei din cifra de afaceri realizată din activităţi ce fac obiectul licenţelor acordate de ANRE se traduce printr-un cost de 26,6 milioane de lei, faţă de 2,2 milioane de lei cât ar fi însemnat dacă taxa îşi menţinea valoarea de 0,1%. Astfel, doar prin aplicarea acestei prevederi, o diferenţă de 24,4 milioane de lei a afectat costurile şi implicit s-a reflectat în rezultatele financiare”, arată compaania.</p>
      <p>Cu toate acestea, deşi s-a realizat o bugetare prudentă pentru anul 2019, eforturile Companiei au fost calibrate pe respectarea angajamentelor faţă de ANRE şi a întregului pachet de indicatori, spun reprezentanţii Transelectrica.</p>
      <p>”De exemplu, în cifră absolută mentenanţa în primele nouă luni ale anului 2019 s-a realizat la valoarea de 94,7 milioane de lei, faţă de 87,4 milioane de lei, cât s-a realizat în aceeaşi perioadă a anului trecut. Rezultă astfel o diferenţă de 7,3 milioane de lei, reprezentând cost cu impact în rezultatele financiare, dar şi un angajament faţă de ANRE şi faţă de misiunea Transelectrica de a garanta siguranţa în funcţionare a Sistemului Electroenergetic Naţional”, mai precizează compania.</p>
      <p>Din cei doi factori care au impactat major rezultatele financiare ale anului 2019, respectiv taxa de 2% şi costurile mai mari cu mentenanţa, rezultă o diferenţă de 31,7 milioane de lei (care majorează costurile), faţă de anul 2018.</p>
      <p>Profitul brut realizat de Transelectrica în primele nouă luni ale anului 2019, respectiv 82,9 milioane de lei – faţă de 107,7 milioane de lei, profit brut realizat în aceeaşi perioadă a anului 2018 – a amortizat un impact de 31,7 milioane de lei, reprezentând taxa de 2% şi costul mai mare cu mentenanţa. Asta înseamnă că pe parcursul anului 2019, Transelectrica a suportat o taxă din cifra de afaceri realizată din activităţile care fac obiectul licenţelor acordate de ANRE mult mai mare faţă de cea suportată în anul 2018, dar în acelaşi timp a realizat mai multă mentenanţă. Prin urmare, dacă aceste două elemente nu ar fi impactat rezultatul brut al anului 2019, profitul la nouă luni ar fi fost de 114,6 milioane de lei, ceea ce ar fi însemnat cu 6,9 milioane de lei mai mult decât în primele 9 luni ale anului 2018, în aceleaşi condiţii ca cele de anul trecut.</p>
      <p>
        <b>2019 a fost un an plin de încercări</b>
      </p>
      <p>”2019 a fost un an plin de încercări, dar, din fericire, rezultatele muncii în echipă a specialiştilor din Transelectrica nu au fost afectate de problemele de imagine din luna septembrie. Până la urmă, studiile reale, munca reală, devotamentul, profesionalismul şi pasiunea nu pot fi anihilate de nicio pornire individuală de impostură. Avem o companie sănătoasă, care îşi găseşte în permanenţă pârghiile şi resorturile pentru evoluţie”, a declarat Claudia-Gina Anastase, director general Eexecutiv, preşedinte al directoratului Transelectrica.</p>
      <p>În acest context, Transelectrica a obţinut deja un profit brut de 82,9 milioane de lei în primele nouă luni, chiar dacă a fost bugetat un profit brut de doar 20,4 de milioane de lei pentru întreg anul 2019, bugetarea fiind una prudentă luând în calcul inclusiv potenţiale amenzi ANRE pentru nerealizarea investiţiilor din anii trecuţi.</p>
      <p>În acest an, s-au semnat în cursul anului contracte de execuţie a lucrărilor în valoare totală de aproximativ 75 de milioane de euro (reprezentând 356,9 milioane de lei, în condiţiile unui curs valutar mediu de 4,72 lei/ euro) pentru LEA 400 kV d.c. Cernavodă-Stâlpu, proiect cu o cofinanţare europeană nerambursabilă de 27 de milioane de euro prin Mecanismul de Interconectare a Europei, din totalul costurilor eligibile de 54 de milioane de euro.</p>
      <p>De asemenea, s-a semnat contractul de cofinanţare nerambursabilă în valoare de 33,43 milioane de euro prin POIM pentru LEA 400 kV Smârdan-Gutinaş, proiect a cărui valoare totală se ridică la 56,76 milioane de euro.</p>
      <p>”Toate echipele noastre sunt antrenate în tot ce înseamnă proiecte de cooperare regională în vederea atingerii obiectivelor Uniunii Europene de creare a pieţei unice europene de energie electrică şi vom fi în măsură să prezentăm rezultate deosebite pe această zonă de colaborare până la sfârşitul acestui an”, a conchis preşedintele directoratului Transelectrica.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>