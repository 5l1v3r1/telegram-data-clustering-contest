<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/slaska-metropolia-testuje-transport-medyczny-dronami,135213.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T18:27:00+00:00"/>
    <meta property="og:title" content="Śląska metropolia testuje transport medyczny dronami"/>
    <meta property="og:description" content="Zamknięte dla postronnych testy transportu medycznego wykonywanego dronem odbędą się w środę (20 listopada) w ramach programu DroneLAB Transport, zainicjowanego w Górnośląsko-Zagłębiowskiej Metropolii. Celem będzie sprawdzenie bezpieczeństwa misji realizowanej przez testowanego drona."/>
  </head>
  <body>
    <article>
      <h1>Śląska metropolia testuje transport medyczny dronami</h1>
      <address><time datetime="2019-11-19T18:27:00+00:00">19 Nov 2019, 18:27</time> by <a rel="author">PAP/JS  </a></address>
      <h4>Zamknięte dla postronnych testy transportu medycznego wykonywanego dronem odbędą się w środę (20 listopada) w ramach programu DroneLAB Transport, zainicjowanego w Górnośląsko-Zagłębiowskiej Metropolii. Celem będzie sprawdzenie bezpieczeństwa misji realizowanej przez testowanego drona.</h4>
      <hr/>
      <ul>
        <li>
          <b>Testy wykonywane są według ustalonego scenariusza.</b>
        </li>
        <li>
          <b>Loty odbywają się automatycznie, jednak przy ciągłej obserwacji i możliwości przejęcia kontroli.</b>
        </li>
        <li>
          <b>Testowane są m.in. utrzymywanie toru lotu, automatyczne starty i lądowania czy też tryby awaryjne, w tym np. rozpoznawanie sytuacji, w której dron musi przerwać lot i znaleźć miejsce do lądowania.</b>
        </li>
      </ul>
      <p>DroneLAB Transport jest elementem Centralnoeuropejskiego Demonstratora Dronów (CEDD). Metropolia uczestniczy w nim od ub. roku wraz z Urzędem Lotnictwa Cywilnego i Polską Agencją Żeglugi Powietrznej, przy zaangażowaniu Ministerstwa Infrastruktury.</p>
      <p>Założeniem CEDD jest m.in. testowanie i rozwój rozwiązań związanych z technologiami dronowymi, służących poprawie jakości życia w mieście. Jednym z celów CEDD ma być też umożliwienie w przyszłości poruszania się bezzałogowych statków powietrznych nad miastami w trybie automatycznym lub autonomicznym.</p>
      <p>Celem prac w ramach DroneLAB Transport jest m.in. wypracowanie procedur lotu zapewniających najwyższe bezpieczeństwo misji, a także wsparcia dla pilotażowych zastosowań bezzałogowych statków powietrznych. Obecnie w warunkach poligonu trwają prace z pierwszą firmą, która przygotowuje się do pilotażowego lotu w mieście.</p>
      <p>"Teraz testujemy te rozwiązania na obszarze testowym. Mamy obszary wyznaczone strefami w przestrzeni powietrznej, co daje nam bezpieczeństwo, że w danym momencie nikt nie pojawi się w tej przestrzeni - i możemy takie loty wykonywać poza miastem" - powiedział kierownik projektu "Drony nad Metropolią" Marcin Dziekański.</p>
      <p>Zobacz też:  <a href="https://www.portalsamorzadowy.pl/gospodarka-komunalna/w-gornoslasko-zaglebiowskiej-metropolii-moze-powstac-spalarnia-odpadow,134856.html">W Górnośląsko-Zagłębiowskiej Metropolii może powstać spalarnia odpadów</a></p>
      <p>"W środę będziemy poprawiać pewne niedociągnięcia, które pojawiły się przy pierwszym teście" - zaznaczył Dziekański, odnosząc się do pierwszych lotów, sprzed kilku tygodni.</p>
      <p>Jak uściślił, testy wykonywane są według ustalonego scenariusza. Loty odbywają się automatycznie, jednak przy ciągłej obserwacji i możliwości przejęcia kontroli. Testowane są m.in. utrzymywanie toru lotu, automatyczne starty i lądowania czy też tryby awaryjne, w tym np. rozpoznawanie sytuacji, w której dron musi przerwać lot i znaleźć miejsce do lądowania.</p>
      <p>"To elementy, które są nam potrzebne do przetestowania systemu już w mieście - dla pełnego bezpieczeństwa" - podkreślił Dziekański. Przedstawiciele CEDD wyjaśniają, że transport ładunków dronami, testowany pod kątem potencjalnego wykorzystania w transporcie medycznym w miastach, ma uzasadnienie ze względu m.in. na niewielkie rozmiary przesyłek i potrzebę szybkości.</p>
      <p>Jak zaznaczyła we wtorek pełnomocniczka ministra infrastruktury ds. Bezzałogowych Statków Powietrznych i Programu CEDD Małgorzata Darowska, transport dronowy, wykonywany przez drony autonomiczne, choć obecnie wciąż we wczesnym etapie, jest przyszłością w niektórych obszarach.</p>
      <p>"Jak wskazują prowadzone przez MI badania, transport autonomiczny będzie przynosił konkretne korzyści gospodarcze, a także miał pozytywny wpływ na bezpieczeństwo oraz środowisko. To także nowe zawody jak i wdrożenia nowych, najbardziej innowacyjnych technologii, tworzonych w Polsce. DroneLAB Transport ma istotne znaczenie w pracach nad strategią dla sektora dronowego" - dodała Darowska.</p>
      <p>W ramach CEDD jest realizowany już także DroneLAB Środowisko, a planowane są kolejne DroneLAB-y. Każdy ma odnosić się do konkretnego zagadnienia, uwzględniającego potrzeby i doświadczenia różnych interesariuszy. Przedstawiciele GZM sygnalizują, że może to być np. koordynacja i wsparcie akcji ratunkowych, monitorowanie ruchu drogowego czy infrastruktury.</p>
      <p>W ub. tygodniu w ramach DroneLAB Środowisko wykonywano w Katowicach loty testowe pod kątem pomiaru kubatury składowisk, analizy ryzyka pożaru, a także analizy nasłonecznienia w kontekście potencjału technologii źródeł odnawialnych. Wcześniej w ramach tego projektu wypracowano standardy dla prowadzenia przy użyciu dronów badań zanieczyszczeń powietrza.</p>
      <p>Ustanowienie na terenie Górnośląsko-Zagłębiowskiej Metropolii Centralnoeuropejskiego Demonstratora Dronów (czyli jednego z europejskich obszarów rozwoju i testowania technologii dronowych), zapoczątkowało zawarte we wrześniu 2018 r. porozumienie GZM z Urzędem Lotnictwa Cywilnego i Polską Agencją Żeglugi Powietrznej.</p>
      <p>Następnie GZM porozumiała się nt. prowadzenia konkretnych projektów pilotażowych w obszarze demonstratora z Polskim Funduszem Rozwoju.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>