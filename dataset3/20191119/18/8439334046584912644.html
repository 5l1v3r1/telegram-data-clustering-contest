<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/tmima-agrotikis-politikis-syriza-o-empaigmos-ton-agroton-sunechizetai.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T18:07:00+00:00"/>
    <meta property="og:title" content="Τμήμα Αγροτικής Πολιτικής ΣΥΡΙΖΑ: Ο εμπαιγμός των αγροτών συνεχίζεται"/>
  </head>
  <body>
    <article>
      <h1>Τμήμα Αγροτικής Πολιτικής ΣΥΡΙΖΑ: Ο εμπαιγμός των αγροτών συνεχίζεται</h1>
      <address>
        <time datetime="2019-11-19T18:07:00+00:00">19 Nov 2019, 18:07</time>
      </address>
      <p>Για εμπαιγμό των αγροτών κάνει λόγο το τμήμα Αγροτικής Πολιτικής του ΣΥΡΙΖΑ και καταγγέλλει ότι το νομοσχέδιο της κυβέρνησης οδηγεί σε διπλασιασμό της ασφαλιστικής εισφοράς.</p>
      <p><i>«Όπως προκύπτει από τις δηλώσεις του υπουργού Εργασίας, Γιάννη Βρούτση στην δημόσια τηλεόραση, το νέο νομοσχέδιο που προωθεί η κυβέρνηση οδηγεί σε διπλασιασμό της ασφαλιστικής εισφοράς των αγροτών. Συγκεκριμένα, αύξηση της κατώτατης ασφαλιστικής εισφοράς στα 220 € τον μήνα από 114 € που είναι σήμερα, ενώ προεκλογικά η ΝΔ και ο ίδιος υποσχόταν γενναίες  μειώσεις των ασφαλιστικών εισφορών. Δηλαδή, ένα ζευγάρι αγροτών θα κληθεί να καταβάλει 5.280 € το έτος, έναντι των 2.736 € που καταβάλει σήμερα»</i> αναφέρει το τμήμα Αγροτικής Πολιτικής του ΣΥΡΙΖΑ.</p>
      <p>Όπως σημειώνει, «από τέτοιες αυξήσεις, για την πλειοψηφία των μικρών και μεσαίων αγροτών η συνέχιση της αγροτικής τους δραστηριότητας θα γίνει  πολύ δύσκολη έως αδύνατη. Η διαφαινόμενη πολιτική της κυβέρνησης της ΝΔ είναι η εξόντωση των μικρών και αγροτών προς όφελος των λίγων και εκλεκτών.</p>
      <p>Παρά τις συνεχείς διακηρύξεις της κυβέρνησης για μείωση του κόστους παραγωγής και στήριξης των αγροτών, μέχρι σήμερα έχουμε αυξήσεις στο αγροτικό ρεύμα, προωθούμενη ιδιωτικοποίηση του ΕΛΓΑ με συνέπεια την αύξηση των ασφαλίστρων, καμία στήριξη μέσω de minimis εκείνων των αγροτών που πλήττονται από διάφορα αίτια, κάτι που συνεχώς έπραττε η κυβέρνηση του ΣΥΡΙΖΑ και τώρα σαν επιστέγασμα τον πιθανό διπλασιασμό των ασφαλιστικών εισφορών».</p>
      <p>«Άραγε ο λαλίστατος επί παντός επιστητού υπουργός Αγροτικής Ανάπτυξης και Τροφίμων, κ. Βορίδης, έχει να δηλώσει κάτι επί του θέματος στους Έλληνες αγρότες;  Ή θα κρυφτεί πίσω από την δικαιολογία ότι είναι αρμοδιότητα άλλου υπουργού;» καταλήγει το τμήμα Αγροτικής Πολιτικής του ΣΥΡΙΖΑ.</p>
    </article>
  </body>
</html>