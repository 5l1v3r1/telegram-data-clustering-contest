<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560781/kaloudai-ethelodes-kathigites-na-prosferoun-dorean-didaskalia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T18:16:00+00:00"/>
    <meta property="og:title" content="Παιδικά Χωριά SOS: Καλούνται εθελοντές καθηγητές να προσφέρουν δωρεάν διδασκαλία"/>
    <meta property="og:description" content="Εθελοντές καθηγητές ζητά το Κέντρο Στήριξης Παιδιού &amp; Οικογένειας Ηρακλείου"/>
  </head>
  <body>
    <article>
      <h1>Παιδικά Χωριά SOS: Καλούνται εθελοντές καθηγητές να προσφέρουν δωρεάν διδασκαλία</h1>
      <address>
        <time datetime="2019-11-19T18:16:00+00:00">19 Nov 2019, 18:16</time>
      </address>
      <p>
        <b>Εθελοντές καθηγητές ζητά το Κέντρο Στήριξης Παιδιού &amp; Οικογένειας Ηρακλείου</b>
      </p>
      <p>Το<b><a href="https://www.sos-villages.gr/content/actions/kentro-prolhpshs-gia-to-paidi-kai-thn-oikogeneia-toy/kentro-sthrikshs-paidioy-kai-oikogeneias-hrakleioy-krhths/171-kentra-sthrikshs-paidioy-kai-oikogeneias-hrakleioy-krhths"> Κέντρο Στήριξης Παιδιού &amp; Οικογένειας Ηρακλείου,</a> </b>αναζητά εθελοντές καθηγητές φιλολόγους, καθηγητές αγγλικών και μαθηματικούς για να βοηθήσουν εκπαιδευτικά τα παιδιά που εξυπηρετούνται από το Κέντρο.</p>
      <p>Όσοι καθηγητές θέλουν να προσφέρουν, μπορούν να επικοινωνήσουν στο τηλέφωνο 2810222610 για περισσότερες λεπτομέρειες.</p>
      <p>Το Κέντρο Στήριξης Παιδιού και Οικογένειας στο Ηράκλειο Κρήτης, ξεκίνησε τη λειτουργία του τον Μάιο του 2012 σε ενοικιαζόμενο κτίριο κατάλληλα διαμορφωμένο.</p>
      <p>Η λειτουργία του αποσκοπεί να καλύψει ένα κενό ανάλογων δομών στην ευρύτερη περιοχή και να προσφέρει ολοκληρωμένες υπηρεσίες για την εξυπηρέτηση των ψυχοκοινωνικών αναγκών οικογενειών και παιδιών.</p>
      <p>Η δράση του πλαισιώνεται από μια δραστήρια Τοπική Ομάδα Εθελοντών και φίλων SOS. Με δωρεά από το Ίδρυμα Σταύρος Νιάρχος και ιδιώτες δωρητές το Κέντρο διευρύνει τις δράσεις του και προσφέρει τις υπηρεσίες του σε 130 οικογένειες.</p>
      <p>Επίσης, είναι το πρώτο Κέντρο στο οποίο λειτουργεί Κινητή Μονάδα, που προσφέρει υπηρεσίες στου όμορους Δήμους Χερσονήσου και Αρχανών.</p>
      <p>Το προσωπικό του Κέντρου αποτελούν: Κοινωνικός Λειτουργός, Ψυχολόγος, Ειδικός Παιδαγωγός, Λογοπεδικός, Εργοθεραπευτής και Γραμματεία.</p>
      <p>Τα <a href="https://www.sos-villages.gr/"><b>Παιδικά Χωριά SOS</b> </a>είναι κατεξοχήν φορέας που υποστηρίζει πολυεπίπεδα την Αποϊδρυματοποίηση και υλοποιεί δράσεις στο πνεύμα της Σύμβασης των Ηνωμένων Εθνών για τα Δικαιώματα του Παιδιού και των συστάσεων της αρμόδιας επιτροπής για θέματα παιδικής προστασίας του Συμβουλίου της Ευρώπης.</p>
      <p>Η δομή και η φιλοσοφία της λειτουργίας τους στηρίζεται στη δημιουργία Οικογενειών SOS, βασίζεται στο σημαντικό ρόλο της Μητέρας SOS που υποκαθιστά τη βιολογική μητέρα, ενώ η σταθερή παρουσία παιδαγωγού σε κάθε σπίτι προσφέρει το απαραίτητο για την ομαλή ανάπτυξη των παιδιών πατρικό πρότυπο. Παράλληλα, τα αδέλφια παραμένουν ενωμένα και ζουν στο ίδιο σπίτι, ενώ όλα τα παιδιά συμμετέχουν καθημερινά στην ευρύτερη κοινότητα (σχολείο, εξωτερικές δραστηριότητες, «ανοιχτά» σπίτια όπου μένουν τα παιδιά, οικογενειακή και όχι ιδρυματική ζωή, κ.ά.).</p>
    </article>
  </body>
</html>