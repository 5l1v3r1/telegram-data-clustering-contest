<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/19/recenze-huawei-watch-gt-2-novy-premiant-ve-tride/"/>
    <meta property="og:site_name" content="GizChina.cz"/>
    <meta property="article:published_time" content="2019-11-19T18:00:15+00:00"/>
    <meta property="og:title" content="Recenze Huawei Watch GT 2 – nový premiant ve třídě"/>
    <meta property="og:description" content="Dokáží Huawei hodinky nabídnout dostatek funkcí, kvalitní zpracování oproti dalším hráčům na trhu? Recenze Huawei Watch GT 2 vám pomůže při rozhodování!"/>
  </head>
  <body>
    <article>
      <h1>Recenze Huawei Watch GT 2 – nový premiant ve třídě</h1>
      <address><time datetime="2019-11-19T18:00:15+00:00">19 Nov 2019, 18:00</time> by <a rel="author" href="https://gizchina.cz/author/lordx/" target="_blank">Zbyněk Polívka</a></address>
      <hr/>
      <h4>Hodnocení recenzenta</h4>
      <p>Huawei Watch GT 2 předvedly pěknou generační evoluci. Zůstala jim perfektní výdrž, vynikající displej i kvalitní zpracování a množství praktických funkcí. Bohužel jim také zůstaly některé neduhy v podobě ne úplně plynulého chodu, na čemž by mělo Huawei rozhodně zapracovat.</p>
      <p>
        <b>x/10: 8</b>
      </p>
      <hr/>
      <p>Ohodnoťte článek</p>
      <p>Chtěli byste si pořídit trochu luxusněji vypadající chytré hodinky, které ale nebudou stát celou vaší výplatu? Na trhu je samozřejmě možnost si vybrat a novým hráčem ve vyšším segmentu je Huawei Watch GT 2. Dokáží však nabídnout dostatek funkcí a kvalitní zpracování oproti dalším hráčům na trhu? Recenze Huawei Watch GT 2 vám pomůže při rozhodování!</p>
      <p>Ještě před začátkem bychom rádi poděkovali společnosti <a href="https://consumer.huawei.com/cz/wearables/watch-gt2/">Huawei</a> za zapůjčení <a href="https://consumer.huawei.com/cz/wearables/watch-gt2/">Huawei Watch GT 2</a> za účelem recenze!</p>
      <h3>Recenze Huawei Watch GT 2 – Balení – prémiové balení</h3>
      <p>Už samotná krabička možná prozradí, že se v ní neschovává jen nějaký obyčejný fitness náramek se silikonovým páskem. Černá kostka s pěkným tištěným obrázkem klasických hodinek sama o sobě vypadá luxusně. Po sejmutí vrchního víka se uživateli poskytne pohled na samotný ciferník, který je vidět skrze průřez v černém papírovém krytu. Po jeho odklopení se objeví ještě druhá kapsa, kde je příslušenství v podobě nabíječky, USB-C, návod a praktický silikonový pásek pro sportovní použití. Pásky se jednoduše vymění díky integrovaným stěžejkám.</p>
      <figure>
        <img src="https://gizchina.cz/wp-content/uploads/2019/11/IMG_20191116_232925.jpg"/>
        <figcaption>Kompletní balení Huawei Watch GT 2</figcaption>
      </figure>
      <h3>Design a zpracování – vynikající kvalita</h3>
      <p>Huawei Watch GT 2 jdou ve stejných designových šlépějích, jako jejich předchůdci <a href="https://gizchina.cz/2018/12/12/recenze-huawei-watch-gt/">Huawei Watch GT</a>, které jsem shodou okolností měl přesně před rokem na <a href="https://gizchina.cz/2018/12/12/recenze-huawei-watch-gt/">recenzi</a>. A podobností je mezi nimi opravdu hodně, nicméně přece nějaké ty generační změny nastaly. Hodinky dostaly konečně plnohodnotný pásek. Byť k němu mám vlastně podobnou výtku, a to že přestože je vyveden z kůže, nevypadá na první pohled tak luxusně, jak by se slušelo vzhledem k cenovce. Naštěstí není problém vzít jakýkoliv 22 mm pásek a nahradit jím ten stávající.<br/>Tělo hodinek také zůstává z nerez oceli s plastovým dýnkem, kde jsou důležité senzory TrueSeen 3.5 a nabíjecí piny.</p>
      <figure>
        <img src="https://gizchina.cz/wp-content/uploads/2019/11/IMG_20191116_232121.jpg"/>
        <figcaption>Huawei Watch GT 2 ve své celé kráse</figcaption>
      </figure>
      <p>Co se trochu změnilo, je krycí sklíčko, které je nyní „3D“ a je vyvedeno až do okrajů samotného těla. Popravdě mě toto designové rozhodnutí spíše mrzí, kovová luneta vypadá přece jen o trochu lépe a navíc je teď krycí sklo vystaveno ohrožení mnohem více, než když má kolem sebe alespoň nějaký materiál. Přece jen jsou to i sportovní hodinky a nějaká ta fyzická ochrana by se hodila. Kolikery hodinky jsem odřel v bazénu nebo při dalším sportu. A dokonce to ani neznamená, že by při velikosti těla 47 mm byl větší displej. Ten má stejný rozměr 1,39″ jako předešlý model a také stejné rozlišení 454 x 454 pixelů s AMOLED panelem.</p>
      <figure>
        <img src="https://gizchina.cz/wp-content/uploads/2019/11/IMG_20191116_232510.jpg"/>
        <figcaption>Perfektní boční tlačítka</figcaption>
      </figure>
      <p>Co se zpracování týče, zde není vlastně co vytknout. Usazení krycího sklíčka, přezka pásku, kovová tlačítka i plastové dýnko jsou perfektně usazena, bez otřepů nebo dalších nedodělků. Tlačítka mají velmi krátký chod s měkčím dorazem a cokoliv jako vůli nebo viklání naprosto neznají.</p>
      <figure>
        <img src="https://gizchina.cz/wp-content/uploads/2019/11/IMG_20191116_232541.jpg"/>
        <figcaption>Dýnko s průduchem reproduktoru na straně</figcaption>
      </figure>
      <p>Hodinky samotné jsou celkem lehké se svými 41 gramy a tloušťkou 12,5 mm včetně „hrbu“ se senzory.</p>
      <h3>Displej – parádní kousek</h3>
      <p>I tentokráte máme tu čest s AMOLED displejem s rozměrem 1,39″ a rozlišením 454 x 454 pixelů. Huawei Watch GT 2 opět přináší výbornou čitelnost i za slunečného počasí a nově přináší i senzor okolního světla, který ale bohužel nemůžu označit za spolehlivý. Hodinky jsou většinou na nejnižším možném jasu, a i když jsem byl venku na světle nebo jsem je dal přímo pod lampičku, jejich jas se zvýšil jen občas a spíše se mi zdálo, že senzor nefunguje vůbec.</p>
      <figure>
        <img src="https://gizchina.cz/wp-content/uploads/2019/11/IMG_20191116_231736.jpg"/>
        <figcaption>Silikonový sportovní pásek</figcaption>
      </figure>
      <p>Nicméně ostatní kvality jsou výborné a kromě čitelnosti jsou to i krásné syté barvy a perfektní černá barva. „Dotykovost“ digitizéru je také dobrá, nikdy jsem nepotřeboval vyvíjet nějakou sílu pro to, aby hodinky prováděly rozkazy skrze doteky na displej. Větší brzdou je rozhodně uzavřený operační systém, který má chvílemi nemalé záseky. Ale o něm až v daném odstavci.</p>
      <p>Velmi mě potěšila možnost nastavit na hodinkách „Pohotovostní ciferník“, který se chová jako Always on displej. Je tedy aktivní po celou dobu užívání hodinek. Bohužel tím uživatel přijde o funkci automatického zapnutí při otočení zápěstím. Ono totiž lze v menu hodinek nastavit maximálně 20 sekund před stavem spánku. Ale nějaký posun zde je, to je fajn vidět.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_20191116_230237.jpg"/>
          <figcaption>Analogový pohotovostní ciferník</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_231521.jpg"/>
          <figcaption>Digitální pohotovostní ciferník</figcaption>
        </figure>
      </slideshow>
      <h3>Výbava a HW – solidní základ</h3>
      <p>Huawei Watch GT 2 nedisponují vestavěnou GPS, zato mají všechny ostatní senzory od akcelerometru, gyroskopu, geomagnetického senzoru, senzoru srdečního tepu, okolního světla, tlaku vzduchu až po kapacitní senzor. Co je ale asi větší mínus, je absence NFC. Tedy hodinky jej mají, ale je aktivní pro placení pouze v domovské Číně.</p>
      <p>Nově přibyla interní paměť, která má něco málo přes 2 Gb a skrze aplikace je možno do ní nahrát pár písniček. Tyto lze totiž posléze přehrávat jak do spárovaných bezdrátových sluchátek, tak „na machra“ rovnou z integrovaného reproduktoru.</p>
      <figure>
        <img src="https://gizchina.cz/wp-content/uploads/2019/11/IMG_20191116_232129.jpg"/>
        <figcaption>Dýnko s TruSeen 3.5</figcaption>
      </figure>
      <p>Co se zbylého hardwaru týče, Bluetooth 5.1 by měl být dnes již standard. Huawei Watch GT 2 jsou vybaveny také novým SoC Kirin A1, který je speciálně vyvinutý pro hodinky a bezdrátová sluchátka. Měl by tedy být velmi šetrný ve spotřebě energie z integrované baterie s kapacitou 455 mAh.<br/>Haptická odezva v podobě silných vibrací, které se dají nastavit ve třech intenzitách také potěší.</p>
      <h3>Operační systém – pár drobností k dokonalosti</h3>
      <p>Uzavřený operační systém je téměř synonymum pro dvě věci – plynulý chod a nemožnost instalování aplikací třetích stran. To druhé je dozajista pravda, protože kromě ciferníků (a pár písniček) do hodinek opravdu uživatel nemá možnost nic jiného nahrát. Co se týče prvního bodu, odladění celého systému, obávám se, že stejně jako u první iterace Huawei Watch GT, jsem nucen zmínit ne zrovna příkladný chod. Většina animací a přechodů mezi agendami v dané funkci se seká, nebo je zpomalená. Občas je prodleva u zmáčknutí horního tlačítka kolem jeden a půl sekundy, někdy reaguje téměř ihned. Hodiny s cenou kolem 6000 Kč mě tímto přístupem trochu zklamaly. Ne, že bych očekával odladěnost systému jako je na moderních a výkonných telefonech, ale přece jen by to mohlo být lepší a uživatelský zážitek by mohl být daleko vyšší.</p>
      <figure>
        <img src="https://gizchina.cz/wp-content/uploads/2019/11/IMG_20191116_230341.jpg"/>
        <figcaption>Jeden z mnoha ciferníků</figcaption>
      </figure>
      <p>V Huawei Watch GT 2 nenajdeme asi žádnou extra funkci, kterou by se odlišovaly od konkurence. Nicméně výbava v podobě ciferníků, celkem kvalitních notifikací (nezobrazují třeba smajlíky, ale umí českou diakritiku), spousty možností záznamů cvičení, historie cvičení, záznam aktivit, ovládání hudebního přehrávače a možnost připojit bezdrátová sluchátka, krokoměr nebo zaznamenávání stresu. Pro uživatele, kteří se často pohybují po horách je připravený barometr, kompas a počasí. Dále i běžné funkce jako je budík, svítilna, časovač nebo funkci „najdi telefon“.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_20191116_230403.jpg"/>
          <figcaption>Menu s nabídkou funkcí</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230508.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230515.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230735.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230824.jpg"/>
          <figcaption>Denní záznam aktivit</figcaption>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230828.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230848.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230858.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230903.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230908.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230944.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230948.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_230952.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_231035.jpg"/>
          <figcaption>Počasí</figcaption>
        </figure>
      </slideshow>
      <p>Důležité drobnosti v podobě uživatelského nastavení režimu „nerušit“ a dobře fungujícího otočení zápěstím pro zobrazení času jsou také přítomny.</p>
      <p>Osobně jsem byl s výbavou spokojený, i když tedy nejsem poslední dobou zrovna příliš sportovní typ. Všechny funkce fungovaly a snímaly skvěle, notifikace se zobrazovaly, ovládání hudby fungovalo a vůbec všechno, kromě animací a přechodů zmíněných výše, bylo z uživatelského hlediska dobře provedené. Systém jako takový si uchovává konzistentnost ve všech nabídkách i aplikacích a nevypadá kýčovitě nebo přeplácaně. Kdyby se tato střídmost přenesla i do EMUI nebo Magic UI, vůbec bych se nezlobil.</p>
      <h3>Aplikace – Huawei Health</h3>
      <p>Stejně, jako zbytku portfolia Huawei a jejich sesterské značky Honor, se většina nastavování hodinek provádí skrze aplikaci nazvanou <a href="https://play.google.com/store/apps/details?id=com.huawei.health&amp;hl=en">Huawei Health</a>, kterou si můžete stáhnout zdarma z Google Play.</p>
      <figure>
        <img src="https://gizchina.cz/wp-content/uploads/2019/11/Screenshot_20191114-214811.jpg"/>
        <figcaption>Huawei Health</figcaption>
      </figure>
      <p>Aplikace je poměrně komplexní a chvílemi i trochu složitá, nicméně funkce jsou její předností a to je to, co se počítá.</p>
      <p>Aplikace zobrazuje různé záznamy o cvičení, počet kroků, délku, srdeční tep, tělesnou zátěž a další informace a většinu z toho v pěkných grafech na denní, týdenní, měsíční a dokonce roční bázi.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_20191114-214817.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-214825.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-214833.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-215009.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-215013.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-215017.jpg"/>
        </figure>
      </slideshow>
      <p>Přes aplikaci se dá do hodinek nahrát hudba, která se může přehrávat buďto skrze integrovaný reproduktor, nebo přes připojená bezdrátová sluchátka. Oboje fungovalo velmi dobře a když si jde člověk například zaběhat, nepotřebuje s sebou ani telefon. Pokud jej tedy nutně nepotřebuje mít u sebe. Kromě hudby se dají nahrát také ciferníky, kterých je zatím asi 25.</p>
      <slideshow>
        <figure>
          <img src="https://gizchina.cz/wp-content/uploads/2019/11/Screenshot_20191029-141451.jpg"/>
          <figcaption>Nabídka ciferníků</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191029-141456.jpg"/>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191029-141134.jpg"/>
          <figcaption>Jeden z ciferníků lze přizpůsobit</figcaption>
        </figure>
        <figure>
          <img src="https://gizchina.cz/wp-content/uploads/2019/11/Screenshot_20191114-214910.jpg"/>
        </figure>
      </slideshow>
      <p>Jelikož nejsem příliš „zatížený“ na čísla při cvičení, žádný údaj mi nechyběl. Ale to samozřejmě záleží na uživateli.</p>
      <h3>Recenze Huawei Watch GT 2 – Baterie</h3>
      <p>Baterie, která má 455 mAh je nabíjena celkem malou kulatou nabíječkou, ze které jsou vyvedeny dva piny, které dosednou na své protějšky na dýnku hodinek. Správná rotace je zabezpečena magnety, které nedovolí hodinkám se připojit v jiné poloze. Nabíjecí dok disponuje USB-C konektorem. Jediné, co bych nabíjecímu doku vytkl, stejně jako u předešlého modelu, je absence gumové podložky. Pokud je dok položený například na stole, má tendenci celkem cestovat.</p>
      <p>Výdrž byla velmi silným argumentem i u první iterace hodinek a u druhé iterace tato pozitivní vlastnost přetrvává. I když jsem je nepoužíval každý den na cvičení nebo další náročnější činnosti, měl jsem zapnutou funkci neustálého zobrazování času, nazvanou jako pohotovostní ciferník. Zvolit se dá buďto analogový, nebo digitální.<br/>Hodinky za deset dní vyžadovaly nabíječku pouze jednou, když měly asi 15% energie. S touto hodnotou byly schopny fungovat ještě další dva dny. Takže výdrž není problém natáhnout až na solidních 14 dnů. Což dělá z Huawei Watch GT 2 opravdu vytrvalého běžce na dlouhé tratě a jedny z mála hodinek tohoto typu s tak masivní výdrží na jedno nabití.<br/>Jistě za to může z velké části jak uzavřený systém, tak použití vlastního SoC Kirin A1.</p>
      <slideshow>
        <figure>
          <img src="https://gizchina.cz/wp-content/uploads/2019/11/IMG_20191116_232331.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_232347.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_233123.jpg"/>
        </figure>
        <figure>
          <img src="https://gizchina.cz/wp-content/uploads/2019/11/IMG_20191116_233140.jpg"/>
        </figure>
      </slideshow>
      <h3>Závěr recenze Huawei Watch GT 2</h3>
      <p>Huawei Watch GT 2 možná nejsou nejlépe vybavené chytré hodinky, ale balíček, který nabízejí za byť trochu vyšší cenu, je skvělý. Obzvláště výdrž na jedno nabití je parádní, displej opět výborný a ony ty funkce nebudou zase příliš velkou černou tečkou. Pro všechny běžné uživatele a občasné sportovce je v hodinkách vše, na co jsem si za 14 dní testování vzpomněl.</p>
      <p>Samozřejmě, vždy se dá něco zlepšit a nejinak tomu je i u Huawei Watch GT 2. Operační systém trpí na pomalé reakce a sekající se animace a přechody nejsou úplně to, co by člověk za 6000 Kč rád viděl. Kožený pásek vypadá opět trochu uměle a nepříliš hodnotně, což se dá trochu tvrdit i o těle hodinek, které je takové nemastné neslané. Ale to je spíše subjektivní dojem. Druhý silikonový pásek je naopak skvělý společník pro sport, je velmi příjemný na dotek a má spoustu dírek pro správné usazení na zápěstí.</p>
      <p>Za zapůjčení <a href="https://consumer.huawei.com/cz/wearables/watch-gt2/">Huawei Watch GT 2</a> na recenzi děkujeme společnosti <a href="https://consumer.huawei.com/cz/">Huawei</a>!</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/18/recenze-redmi-note-8-pro-to-nejlepsi-od-redmi/"/>
        <a href="https://gizchina.cz/2019/11/04/recenze-xiaomi-mi-9-lite-od-kazdeho-neco-a-stale-vyborne/"/>
        <a href="https://gizchina.cz/2019/10/29/jak-nakonfigurovat-huawei-watch-gt-2-za-5-minut/"/>
      </related>
    </article>
  </body>
</html>