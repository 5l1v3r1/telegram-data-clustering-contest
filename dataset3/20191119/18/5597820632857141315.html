<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/zinas-vieglaja-valoda/zinas-vieglaja-valoda-19-novembri.a338933/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T18:33:00+00:00"/>
    <meta property="og:title" content="Ziņas vieglajā valodā 19. novembrī"/>
    <meta property="og:description" content="Ziņas vieglajā valodā 19. novembrī."/>
  </head>
  <body>
    <article>
      <h1>Ziņas vieglajā valodā 19. novembrī</h1>
      <address><time datetime="2019-11-19T18:33:00+00:00">19 Nov 2019, 18:33</time> by <a rel="author">Ģirts Auzāns</a></address>
      <p>
        <b>Ziņas vieglajā valodā 19. novembrī.</b>
      </p>
      <figure>
        <audio src="https://static.lsm.lv/media/2019/11/c4lb.mp3"/>
        <figcaption>Ziņas vieglajā valodā 19. novembrī<cite>Ģirts Auzāns</cite></figcaption>
      </figure>
      <h3>Rīgas pašvaldības uzņēmumos maina vadību</h3>
      <figure>
        <img src="https://static.lsm.lv/media/2019/11/large/1/c4hn.jpg"/>
        <figcaption>
          <cite>Foto: Ivans Milovs/LTV</cite>
        </figcaption>
      </figure>
      <p>Rīgas domes priekšsēdētājs Oļegs Burovs no partijas “Gods kalpot Rīgai” nomainījis vairāku pašvaldības uzņēmumu vadību.</p>
      <p>Vadība nomainīta "Rīgas namu pārvaldniekā", „Rīgas centrāltirgū” un "Rīgas satiksmē".</p>
      <p>Atceltajā “Rīgas namu pārvaldnieka” valdē līdz šim strādāja Aivars Gontarevs, Rolands Pogulis un Ivo Lecis.</p>
      <p>Valde atcelta saistībā ar iedzīvotāju sūdzībām. Tā skaidroja Rīgas mērs Burovs.</p>
      <p>"Rīgas namu pārvaldnieku" pagaidām vadīs Ernests Saulītis. </p>
      <p>Saulītis līdz šim vadīja “Rīgas satiksmes” pagaidu valdi.</p>
      <p>Tagad viņš iecelts arī par “Rīgas satiksmes” padomes locekli.</p>
      <p>Burovs arī atcēla līdzšinējā vicemēra lēmumu par “Rīgas centrāltirgus” valdes nomaiņu.</p>
      <p>Līdz ar to darbu turpina iepriekšējā „Centrāltirgus” valde.</p>
      <p>Vadims Baraņņiks otrdien, 19. novembrī, tika atstādināts no vicemēra amata.</p>
      <p>Viņu arī atcēla no amata Rīgas brīvostas valdē.</p>
      <h3>Mediķi izsaka neuzticību ministrei</h3>
      <p>Mediķu arodbiedrība nolēma izteikt neuzticību veselības ministrei Ilzei Viņķelei no partijas "Attīstībai/Par!".</p>
      <p>Mediķi arī prasīs Valsts prezidentam Egilam Levitam atdot otrreizējai caurlūkošanai Saeimai nākamā gada budžetu.</p>
      <p>Arodbiedrība arī iesniegs savu ierosinājumu tautas nobalsošanai par Saeimas atlaišanu.</p>
      <h3>Aiztur trīs VUGD darbiniekus </h3>
      <p>Iekšējās drošības birojs aizturējis Valsts ugunsdzēsības un glābšanas dienesta (VUGD) trīs amatpersonas.</p>
      <p>Tās aizturētas aizdomās par kukuļošanu nolūkā slēpt ugunsdrošības normatīvo aktu pārkāpumus kādā būvniecības veikalā Rīgā.</p>
      <h3>Rosina nodokli starptautiskajām interneta kompānijām</h3>
      <p>Latvijas Raidorganizāciju asociācija rosina ieviest jaunu nodokli - digitālo nodokli starptautiskajām interneta kompānijām.</p>
      <p>Premjers Krišjānis Kariņš no "Jaunās Vienotības" atbalsta šāda nodokļa ieviešanu, tomēr vienoti visā Eiropas Savienībā.</p>
      <p>Par šo nodokli diskutēs ar uzņēmēju organizācijām.</p>
      <h3>Plāno lielākus sodus smēķēšanas ierobežojumu pārkāpējiem</h3>
      <p>Valdība atbalstīja Veselības ministrijas ieceri palielināt sodus par dažādiem smēķēšanas un tabakas izplatīšanas ierobežojumu pārkāpumiem.</p>
      <p>Par lielākiem sodiem gala lēmumu vēl pieņems Saeima.</p>
      <h3>Smiltenē  61 bērnam zarnu infekcija</h3>
      <p>Smiltenes vidusskolā konstatētā zarnu infekcija, visticamāk, ir norovīruss.</p>
      <p>Tā informē Slimību profilakses un kontroles centrs.</p>
      <p>Saslimuši 35 bērnudārza audzēkņi un 26 skolēni.</p>
      <p>Skolas virtuvē konstatēti vairāki vispārīgās higiēnas prasību pārkāpumi.</p>
      <p>Epidemioloģiskā izmeklēšana turpinās.</p>
      <h3>Igaunijā cels minimālo algu</h3>
      <p>Igaunijas Arodbiedrību konfederācija un Igaunijas Darba devēju konfederācija vienojušās par valstī noteikto minimālo algu nākamajiem diviem gadiem.</p>
      <p>Paredzēts, ka nākamgad minimālā alga būs 584 eiro mēnesī.</p>
      <p>Pašlaik minimālā alga Igaunijā ir 540 eiro mēnesī.</p>
      <h3>Zviedrija atceļ izmeklēšanu pret Asanžu</h3>
      <p>Zviedrijas prokuratūra paziņoja, ka pret tīmekļa projekta "WikiLeaks" dibinātāju Džūljenu Asanžu izbeidz izmeklēšanu par izvarošanu.</p>
      <p>Asanžs noliedz apsūdzības izvarošanā.</p>
      <p>Viņš septiņus gadus izvairījās no izdošanas Zviedrijai.</p>
      <p>Asanžs patvērās Ekvadoras vēstniecībā Londonā.</p>
      <h3>Kanādā streiko dzelzceļnieki </h3>
      <p>Kanādas dzelzceļa uzņēmuma "Canadian National Railway" vilcienu operatori sāka streiku.</p>
      <p>Streiks sākts pēc tam, kad neveiksmīgi noslēdzās ilgas sarunas ar darba devējiem par darba ilguma samazināšanu.</p>
      <p>Streiks apturējis valsts lielākā dzelzceļa tīkla darbību.</p>
      <h3>NATO redzeslokā būs arī kosmoss</h3>
      <p>NATO vienojusies paplašināt atbildības lauku arī uz kosmosu.</p>
      <p>Tas noteikts par piekto alianses darbības sfēru līdzās gaisam, sauszemei, jūrai un kibertelpai.</p>
      <p>To ziņu aģentūrai DPA apliecināja avoti.</p>
      <h3>"Dvēseļu putenim" skatījumu rekords</h3>
      <p>Nepilnu 11 dienu laikā filmu "Dvēseļu putenis" noskatījušies vairāk nekā 102 000 skatītāju.</p>
      <p>Tas ir lielākais skatītāju skaits pašmāju kinofilmai atjaunotās Latvijas kino vēsturē šādā filmas izrādīšanas periodā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-18-novembri.a338819/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-17novembri.a338745/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-16novembri.a338681/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-15-novembri.a338609/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-14-novembri.a338476/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-13-novembri.a338354/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-12novembri.a338216/"/>
        <a href="https://www.lsm.lv/raksts/zinas/zinas-vieglaja-valoda/zinas-vieglaja-valoda-11-novembri.a338085/"/>
      </related>
    </article>
  </body>
</html>