<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904389/guidetti-duikt-op-ik-kan-niet-ontkennen-dat-ik-me-een-paar-kilo-lichter-voel-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T18:32:00+00:00"/>
    <meta property="og:title" content="Guidetti somber: 'Ze hebben waarschijnlijk niet eens gekeken of ik meespeelde'"/>
    <meta property="og:description" content="John Guidetti gaf maandagavond een teken van leven met een knappe goal voor Zweden. De 27-jarige spits, die op een zijspoor staat bij het Spaanse Alavés, hoopt na het lichtpuntje op betere tijden. Guidetti maakte als invaller zijn derde interlandgoal voor Zweden, in Stockholm tegen de Faeröer Eilanden. &quot;Ik kan niet ontkennen dat ik me een paar kilo lichter voel&quot;, reageerde hij na de 3-0 zege. &quot;Iedereen weet dat ik van dit land houd en van deze stad. Het is geweldig om waardering te voelen en dat terug te kunnen betalen.&quot; Feyenoord ging op deadline day voor Kuip-held Guidetti: 'Het was te kortdag'"/>
  </head>
  <body>
    <article>
      <h1>Guidetti somber: 'Ze hebben waarschijnlijk niet eens gekeken of ik meespeelde'</h1>
      <address>
        <time datetime="2019-11-19T18:32:00+00:00">19 Nov 2019, 18:32</time>
      </address>
      <p>
        <b>John Guidetti gaf maandagavond een teken van leven met een knappe goal voor Zweden. De 27-jarige spits, die op een zijspoor staat bij het Spaanse Alavés, hoopt na het lichtpuntje op betere tijden.</b>
      </p>
      <p>Guidetti maakte als invaller zijn derde interlandgoal voor Zweden, in Stockholm tegen de Faeröer Eilanden. "Ik kan niet ontkennen dat ik me een paar kilo lichter voel", reageerde hij na de 3-0 zege. "Iedereen weet dat ik van dit land houd en van deze stad. Het is geweldig om waardering te voelen en dat terug te kunnen betalen."</p>
      <p>Het is de vraag of zijn doelpunt positief gaat uitpakken voor zijn speelkansen in Spanje. "Bij Alavés hebben ze waarschijnlijk niet eens gekeken of ik meespeelde", toont Guidetti zich pessimistisch. "Het is vreemd dat ik hier meer speeltijd krijg dan daar. Ik ga ervan uit dat ik in de komende wedstrijd tegen Eibar weer de bank warmhoud."</p>
      <p>Guidetti speelde eerder bij Manchester City, Burnley, Stoke City, Celtic en Celta de Vigo, maar vierde zijn grootste successen in het shirt van Feyenoord. Dit seizoen staat de teller op 93 minuten voor Alavés in de Primera División. Scoren deed Guidetti nog niet.</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/894010/feyenoord-ging-op-deadline-day-voor-kuip-held-guidetti-het-was-te-kortdag-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>