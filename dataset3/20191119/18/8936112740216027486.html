<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/telefon-pavla-nedveda-do-cristiano-ronaldo,986664.html"/>
    <meta property="og:site_name" content="TVN24"/>
    <meta property="article:published_time" content="2019-11-19T18:35:00+00:00"/>
    <meta property="og:title" content="Pożar w Juventusie ugaszony. Przyjacielska rozmowa Nedveda z Ronaldo"/>
    <meta property="og:description" content="Tuttosport informuje, że konflikt na linii Cristiano Ronaldo – Juventus dobiega końca. Według włoskiego dziennika Pavel Nedved, który jest dyrektorem sportowym Juventusu, zadzwonił niedawno do Port..."/>
  </head>
  <body>
    <article>
      <h1>Pożar w Juventusie ugaszony. Przyjacielska rozmowa Nedveda z Ronaldo</h1>
      <address>
        <time datetime="2019-11-19T18:35:00+00:00">19 Nov 2019, 18:35</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9f8cc9cb-a4cf-485b-9de3-401b69819542.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/67d08ff2-acc6-4271-94ba-88fbc1579c2b-480p.mp4"/>
          <figcaption>Portugalia znokautowała Litwę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e4b97395-4ce3-4292-a66c-0bbc1160b608-480p.mp4"/>
          <figcaption>Ronaldo: pobiję każdy rekord!</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/c0790f17-0c09-4199-94b8-b650fbaec4d2-480p.mp4"/>
          <figcaption>Cristiano Ronaldo i kibic podczas meczu el. Euro 2020...</figcaption>
        </figure>
        <figcaption>Cristiano Ronaldo imponuje formą w reprezentacji Foto: Getty Images | Video: PAP/EPA</figcaption>
      </slideshow>
      <h3>"Tuttosport" informuje, że konflikt na linii Cristiano Ronaldo – Juventus dobiega końca. Według włoskiego dziennika Pavel Nedved, który jest dyrektorem sportowym Juventusu, zadzwonił niedawno do Portugalczyka, by pogratulować mu udanych występów w reprezentacji. Po meczu z Milanem sytuacja w klubie z Turynu była napięta.</h3>
      <p>Ronaldo, biorąc pod uwagę poprzednie sezony, obecnych rozgrywek nie może zaliczyć do bardzo udanych. W Serie A wystąpił w dziesięciu meczach, w których strzelił pięć goli. Podczas ostatniego spotkania ligowego przeciwko Milanowi Portugalczyk został zmieniony już w 55. minucie. Dając upust swojej złości, nie zamierzał usiąść wśród rezerwowych, tylko od razu udał się do szatni, a stadion opuścił jeszcze przed końcem meczu.</p>
      <p>Konflikt między Portugalczykiem a trenerem Maurizio Sarrim i resztą drużyny był jednym z głównych tematów we włoskich mediach. Wiele wskazuje jednak na to, że sytuacja zaczyna się poprawiać.</p>
      <h3>Przyjacielska rozmowa</h3>
      <related>
        <a href="https://eurosport.tvn24.pl/pilka-nozna,105/ronaldo-wyjechal-przed-koncem-meczu-nie-zostanie-ukarany-ale-juventus-oczekuje-wyjasnien,984689.html"/>
      </related>
      <p>Według "Tuttosport" Nedved wykonał telefon do Ronaldo. Czech chwalił ostatnie występy Portugalczyka w eliminacjach do Euro 2020. Gwiazdor Juventusu w dwóch ostatnich meczach reprezentacji strzelił cztery gole.</p>
      <p>Czeski dyrektor sportowy Starej Damy poinformował również o planowanej kolacji dla całej drużyny, do której ma dojść po przerwie na mecze eliminacji do ME.</p>
      <p>"Telefon od Nedveda został bardzo dobrze przyjęty przez Ronaldo. Była to przyjacielska rozmowa dwóch osób na różnych stanowiskach, ale mających taką samą wizję futbolu" - czytamy na Tuttosport.com.</p>
      <p>Po 12 rozegranych kolejkach Juventus jest liderem Serie A. Stara Dama ma punkt przewagi nad drugim w tabeli Interem Mediolan.</p>
      <p>Autor: Kali\kwoj / Źródło: eurosport.pl, "Tuttosport"</p>
    </article>
  </body>
</html>