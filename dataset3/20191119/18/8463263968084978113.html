<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/siatkowka/855234/plusliga-projekt-warszawa-z-nowa-nazwa-orlen-wchodzi-do-klubu"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T18:46:29+00:00"/>
    <meta property="og:title" content="PlusLiga: Projekt Warszawa z nową nazwą! Orlen wchodzi do klubu"/>
    <meta property="og:description" content="Warszawski klub nie jest już Projektem. Na mocy kontraktu z koncernem Orlen stołeczni siatkarze będą występować pod nazwą VERVA Warszawa ORLEN Paliwa."/>
  </head>
  <body>
    <article>
      <h1>PlusLiga: Projekt Warszawa z nową nazwą! Orlen wchodzi do klubu</h1>
      <address><time datetime="2019-11-19T18:46:29+00:00">19 Nov 2019, 18:46</time> by <a rel="author" href="https://sportowefakty.wp.pl/autor/dawid-borek" target="_blank">Dawid Borek</a></address>
      <h4>Warszawski klub nie jest już Projektem. Na mocy kontraktu z koncernem Orlen stołeczni siatkarze będą występować pod nazwą VERVA Warszawa ORLEN Paliwa.</h4>
      <related>
        <a href="https://sportowefakty.wp.pl/siatkowka/854977/siatkowka-plusliga-andrea-anastasi-nagrodzil-zawodnikow-projektu-warszawa-zapros"/>
      </related>
      <p>To świetna wiadomość dla warszawskich siatkarzy. Wsparcie Polskiego Koncernu Naftowego Orlen, czyli jednego z najważniejszych partnerów i sponsorów Polskiego Związku Piłki Siatkowej, pozwala z dużym optymizmem patrzeć na przyszłość siatkówki w stolicy.</p>
      <p>- Projekt Warszawa oraz ORLEN Paliwa podpisały umowę sponsorską, na mocy której klub wicemistrzów Polski już od najbliższego spotkania z Grupą Azoty ZAKSA Kędzierzyn-Koźle będzie występował pod nową nazwą VERVA Warszawa ORLEN Paliwa - mówi "Przeglądowi Sportowemu" Anna Ziobroń, dyrektor biura marketingu sportowego PKN ORLEN.</p>
      <p>Umowa będzie obowiązywała przez trzy sezony. Jak podkreśla Ziobroń, współpraca PKN Orlen z warszawskim klubem zmierza w kierunku zbudowania drużyny będącej w stanie konkurować na równym poziomie z rywalami w Lidze Mistrzów. Występy w niej stołeczny zespół rozpocznie 4 grudnia, gdy zagra z francuskim Tours VB.</p>
      <p>Aktualni wicemistrzowie Polski w sezonie 2018/2019 występowali w PlusLidze jako ONICO Warszawa. W sierpniu, po upadku firmy ONICO, właściciela 100 procent akcji klubu, drużyna rozpoczęła kilkutygodniową walkę o przetrwanie. Ta zakończyła się sukcesem. Klub przejęła spółka Projekt Warszawa (tak brzmiała tymczasowa nazwa drużyny), teraz warszawscy siatkarze będą występować pod nazwą VERVA Warszawa ORLEN Paliwa. </p>
      <p>W pierwszych pięciu kolejkach tego sezonu stołeczna ekipa odniosła pięć zwycięstw i zajmuje drugie miejsce w tabeli <a href="https://sportowefakty.wp.pl/siatkowka/plusliga">PlusLigi</a>, z zaledwie jednym punktem straty do liderującej Grupy Azoty.</p>
      <p>
        <b>Zobacz też:</b>
        <br/>
        <a href="https://sportowefakty.wp.pl/siatkowka/854988/plusliga-kolejny-swietny-weekend-atakujacych-szostka-5-kolejki-wg-wp-sportowefak">PlusLiga: Kolejny świetny weekend atakujących. Szóstka 5. kolejki wg WP SportoweFakty</a>
        <br/>
        <a href="https://sportowefakty.wp.pl/siatkowka/854920/bedzinski-rekordzista-i-miedziowa-sciana-punkty-bloki-asy-5-kolejki-plusligi">Będziński rekordzista i miedziowa ściana. Punkty, bloki, asy 5. kolejki PlusLigi</a>
      </p>
      <p>WP SportoweFakty</p>
    </article>
  </body>
</html>