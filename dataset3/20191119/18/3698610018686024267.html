<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/biyka-lyashka-z-gerusom-sud-vidpustiv-radikala-na-poruki-330228_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T18:48:00+00:00"/>
    <meta property="og:title" content="Бійка Ляшка з Герусом: суд відпустив &quot;радикала&quot; на поруки"/>
    <meta property="og:description" content="Прокурор клопотав про взяття Ляшка під варту."/>
  </head>
  <body>
    <article>
      <h1>Бійка Ляшка з Герусом: суд відпустив "радикала" на поруки</h1>
      <h2>Прокурор клопотав про взяття Ляшка під варту.</h2>
      <address>
        <time datetime="2019-11-19T18:48:00+00:00">19 Nov 2019, 18:48</time>
      </address>
      <p>Бориспільський міський районний суд<b> <a href="https://dt.ua/UKRAINE/lyashka-mozhut-vzyati-pid-domashniy-aresht-cherez-biyku-z-gerusom-zmi-329803_.html">відпустив лідера "Радикальної партії" Олега Ляшка на поруки</a> </b>народних депутатів Вікторії Сюмар та Михайла Волинця. Ляшка підозрюють в нанесенні легких тілесних ушкоджень народному депутату "Слуги Народу" Андрію Герусу.</p>
      <p>Прокурор подав клопотання щодо взяття Ляшка під варту без можливості внесення застави. За словами сторони звинувачення, лідер "Радикальної партії" міг уникати викликів суду та переховуватися, а також впливати на потерпілого і свідків, тиснути на суд. Під час засідання, прокурор наголосив, що Ляшко може знову вчинити правопорушення, подібне до того, в якому його звинувачують. Адже після бійки із Герусом він продовжував публічно образливо висловлюватися щодо "слуги народу".</p>
      <p>"Всі ті обґрунтування, які наводить цей тіп на підтвердження того, що я можу кудись зникати, ухилятися чи впливати, — все це не варто виїденого яйця. Все це вигадки й все це смішно й принизливо, коли народні гроші витрачаються на таких ідіотів", —  у свою чергу зазначив Ляшко.</p>
      <p>На такий коментар, суддя зробив зауваження Ляшку та попросив поважати один одного.</p>
      <p>Адвокатка "радикала" у своїх доводах невинуватості її підзахисного, зокрема, керувалося тим, що зняття побоїв з Геруса відбулося через п'ять діб після бійки.</p>
      <p>"Відсутні будь-які докази причинно-наслідкового зв'язку, що саме Олег Валерійович наніс будь-які тілесні ушкодження Герусу. Так, вибачте, людина 5 днів десь ходила, гуляла, і через 5 днів тільки експерт оглядає безпосередньо цю людину і робить висновок, що нібито там є легкі тілесні ушкодження", — наголосила адвокатка.</p>
      <p>На початку листопада <b><a href="https://dt.ua/POLITICS/lyashko-pobivsya-s-gerusom-328756_.html">Ляшко та Герус побилися в аеропорту "Бориспіль"</a></b>. "Радикал" звинуватив "слугу народу" в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Нагадаємо, 18 вересня <b><a href="https://dt.ua/ECONOMICS/rada-dozvolila-import-elektroenergiyi-z-bilorusi-ta-rosiyi-323986_.html">Верховна Рада дозволила імпортувати електроенергію з Білорусі та Росії</a></b> за двосторонніми договорами. Зміни в закон про ринок електроенергії парламент вніс законопроєктом №1084 "Про внесення змін до деяких законів України у сфері використання ядерної енергії". Документ підтримали 265 народних депутатів на засіданні 18 вересня.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>