<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/19/klasszikus-szlovak-partok-sablonjara-irt-programot-a-magyar-osszefogas"/>
    <meta property="og:site_name" content="infostart"/>
    <meta property="article:published_time" content="2019-11-19T18:01:00+00:00"/>
    <meta property="og:title" content="&quot;Klasszikus szlovák pártok&quot; sablonjára írt programot a magyar Összefogás"/>
    <meta property="og:description" content="Pozsonyban bemutatta 144 megoldás a Felvidéknek című programját az Összefogás mozgalom. Az alaposan kidolgozott választási programvázlat a társadalomban, de leginkább a szlovákiai magyarok lakta régiókban szükséges fejlesztésekről, változtatásokról szól; eltörölnék például a kettős állampolgárságot tiltó törvényt."/>
  </head>
  <body>
    <article>
      <h1>"Klasszikus szlovák pártok" sablonjára írt programot a magyar Összefogás</h1>
      <address><time datetime="2019-11-19T18:01:00+00:00">19 Nov 2019, 18:01</time> by <a rel="author">Infostart / InfoRádió - Kiss Balázs (Pozsony)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/19/szovetseget-kot-ket-erdelyi-magyar-part"/>
        <a href="https://infostart.hu/belfold/2019/11/15/maert-2020-az-eros-magyar-kozossegek-eve-legyen"/>
        <a href="https://infostart.hu/tudositoink/2019/11/06/osszeallt-a-felvideki-magyar-valasztasi-egyseg-egy-nagy-bokkenovel"/>
        <a href="https://infostart.hu/kulfold/2019/10/23/ujabb-lepes-a-kozos-magyar-valasztasi-lista-fele-szlovakiaban"/>
      </related>
      <h3>Pozsonyban bemutatta 144 megoldás a Felvidéknek című programját az Összefogás mozgalom. Az alaposan kidolgozott választási programvázlat a társadalomban, de leginkább a szlovákiai magyarok lakta régiókban szükséges fejlesztésekről, változtatásokról szól; eltörölnék például a kettős állampolgárságot tiltó törvényt.</h3>
      <p>Mózes Szabolcs, a legfiatalabb szlovákiai magyar politikai érdekképviselet elnöke elmondta, a 144 megoldás a Felvidéknek címet viselő programjukban az összes szakterületet le akarták fedni, ezért 8 témakörbe osztották a javaslataikat. Mindegyik témakörbe két-két alprogram tartozik. Az így kapott, összesen 16 területet ügyesen osztották el kettesével a</p>
      <p>
        <mark>Felvidék szó betűivel kezdődő programpontok</mark>
      </p>
      <p>alá. Így a programpontok úgy is értelmezhetők, mint amelyek</p>
      <ul>
        <li>a Fejlődő délt,</li>
        <li>az Egészséges életet,</li>
        <li>a Lendületes felzárkózást,</li>
        <li>a Versenyképes tudást,</li>
        <li>az Igazságos elbírálást,</li>
        <li>a Déli kincsesládát,</li>
        <li>az Ésszerű hálózatot, valamint</li>
        <li>a Kiszámítható kapcsolatokat</li>
      </ul>
      <p>foglalják magukba. Az Összefogás elnöke rámutatott: „Dél-Szlovákiára kell koncentrálni, de emellett a lehető legtöbb szakterületet próbáljuk lefedni úgy,</p>
      <blockquote>ahogy a klasszikus szlovák pártok is szokták tenni.”</blockquote>
      <p>A programpontok között szemezgetve olyan konkrét javaslatok vannak, minthogy regionális hivatalos nyelvvé tennék a magyart, módosítanák az alkotmány preambulumát (amely csak a szlovákot nevezi meg államalkotó nemzetként), létrehoznák a Dél-Szlovákiai Fejlesztési Tanácsot és Akadémiát. Szorgalmazzák a csoportjogok elismerését, valamint az oktatási és kulturális önkormányzatiság kiépítését. A megyéket és önkormányzatokat szeretnék bevonni a döntéshozatalba. Nagy József korábbi hidas európai parlamenti képviselő, az Összefogás alelnöke erről egyebek mellett ezt mondta: „Azt szeretnénk, ha egyszerűsödne nemcsak az állami támogatások, hanem az európai uniós támogatások elbírálása és hozzáférhetősége, főleg azoké, amelyeket teljesen regionális szempontok alapján bírálhatnak el.”</p>
      <p>A mozgalom programjában szerepel egy magyar többségű megye létrehozása is, illetve a korábbi magyarellenes atrocitások következetes kivizsgálása, a kettős állampolgárság visszaállítása. Az oktatás területén szeretnék elvégezni a magyar iskolák kerettantervének reformját, és elérni a piaci igényekhez igazított szakiskolák számának növelését. A programban kiemelt szerepet kapott a szlovákiai magyar közösség szimbólumainak megteremtése is. Növelnék a Kisebbségi Kulturális Alap pénzkeretét, továbbá</p>
      <p>
        <mark>a közmédia magyar adásainak műsoridejét.</mark>
      </p>
      <p>Az Összefogás szeptemberben még szorgalmazta a másik négy szlovákiai magyar párttal való együttműködést, de ezek a próbálkozások zátonyra futottak, miután a Híddal és az MKDSZ-szel személyi kérdésekben nem tudtak megegyezni. Az MKP-val és a Magyar Fórummal viszont még egyeztetnek, s ha velük sikerül megállapodniuk a 2020-as parlamenti választáson való közös indulásról, akkor összefésülik a programjaikat. Erről a hétvégén születhet döntés.</p>
      <p>
        <i>Nyitókép: MTI/Komka Péter</i>
      </p>
      <p>
        <b>Kapcsolódó hang</b>
      </p>
      <p>Bemutatta programját az Összefogás</p>
      <figure>
        <audio src="https://infostart.hu/audio/00005/000052d5b.mp3"/>
      </figure>
      <p> </p>
    </article>
  </body>
</html>