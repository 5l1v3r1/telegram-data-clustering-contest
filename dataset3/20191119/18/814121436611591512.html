<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10271334/pedofil-przyznal-sie-do-molestowania-adoptowanych-corek-sad-oszczedzil-mu-wiezienia.html"/>
    <meta property="og:site_name" content="Wprost"/>
    <meta property="article:published_time" content="2019-11-19T18:02:00+00:00"/>
    <meta property="og:title" content="Pedofil przyznał się do molestowania adoptowanych córek. Sąd oszczędził mu więzienia"/>
    <meta property="og:description" content="49-letni Steven Wells uprawiał seks ze swoimi nieletnimi córkami, do czego przyznał się w trakcie procesu. Mężczyzna nie trafi jednak do więzienia. Ugoda z sądem ograniczyła się do wyroku w zawieszeniu."/>
  </head>
  <body>
    <article>
      <h1>Pedofil przyznał się do molestowania adoptowanych córek. Sąd oszczędził mu więzienia</h1>
      <address>
        <time datetime="2019-11-19T18:02:00+00:00">19 Nov 2019, 18:02</time>
      </address>
      <p>
        <b>49-letni Steven Wells uprawiał seks ze swoimi nieletnimi córkami, do czego przyznał się w trakcie procesu. Mężczyzna nie trafi jednak do więzienia. Ugoda z sądem ograniczyła się do wyroku w zawieszeniu.</b>
      </p>
      <p>W piątek 15 listopada zakończył się proces Stevena Wellsa, który przyznał się do zmuszenia dwóch nieletnich do współżycia. Sąd hrabstwa Allen w stanie Indiana zawarł z oskarżonym ugodę, na mocy której został on skazany na dwa wykonywane po kolei wyroki trzech lat więzienia w zawieszeniu oraz czteroletni okres próby. Zakazano mu także kontaktów z ofiarami.</p>
      <p>Adoptowane córki Wellsa w chwili popełnienia opisywanych przestępstw miały 13 i 14 lat. Sąd podkreślał, że młodsza z nich była opóźniona w rozwoju, a jej stan psychiczny porównywano z umysłowością siedmiolatki. Molestowanie rozpoczęło się w roku 2012 i trwało niewykryte aż do 2016 roku, kiedy to starsza z córek powiedziała o wszystkim urzędnikowi socjalnemu.</p>
      <p>Dziewczyna w wydanym przy okazji procesu oświadczeniu napisała, że nie chciała wydać ojca. „Zamierzałam ukrywać to przez całe moje życie i nic nie mówić, bo nie chciałam widzieć, jak tata idzie do więzienia” – tłumaczyła. „Mówię o tym dziś, ponieważ przelała się czara goryczy” – dodawała.</p>
      <related>
        <h4>Czytaj także:</h4>
        <a href="https://www.wprost.pl/swiat/10271086/13-latka-w-ciazy-skoczyla-z-dachu-zostala-zgwalcona-przez-szesciu-mezczyzn.html"/>
      </related>
      <related>
        <h4>Czytaj także:</h4>
        <a href="https://www.wprost.pl/zycie/10271247/michalkiewicz-ujawnil-dane-ofiary-ksiedza-gwalciciela-wiedzial-co-zrobic-aby-mnie-zabolalo.html"/>
      </related>
      <footer>Źródło: <a href="http://www.dailymail.co.uk/">Daily Mail</a> / FortWaynesNBC.com</footer>
    </article>
  </body>
</html>