<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259871/erxontai-nees-allages-sto-lykeio-kai-to-systima-eisagogis-sta-aei"/>
    <meta property="og:site_name" content="LiFO"/>
    <meta property="article:published_time" content="2019-11-19T18:54:00+00:00"/>
    <meta property="og:title" content="Έρχονται νέες αλλαγές στο λύκειο και το σύστημα εισαγωγής στα ΑΕΙ"/>
    <meta property="og:description" content="Ξανά αλλαγές στο λύκειο και το σύστημα εισαγωγής στα ΑΕΙ, ετοιμάζει το υπουργείο Παιδείας"/>
  </head>
  <body>
    <article>
      <h1>Έρχονται νέες αλλαγές στο λύκειο και το σύστημα εισαγωγής στα ΑΕΙ</h1>
      <h2>Ξανά αλλαγές στο λύκειο και το σύστημα εισαγωγής στα ΑΕΙ, ετοιμάζει το υπουργείο Παιδείας</h2>
      <address><time datetime="2019-11-19T18:54:00+00:00">19 Nov 2019, 18:54</time> by <a rel="author">NEWSROOM</a></address>
      <p>
        <b>Tην επαναφορά κάποιων παλιών μέτρων μελετά το υπουργείο Παιδείας για την<a href="https://www.lifo.gr/tags/%CE%A0%CE%B1%CE%BD%CE%B5%CE%BB%CE%BB%CE%B1%CE%B4%CE%B9%CE%BA%CE%AD%CF%82"> αλλαγή του λυκείου και του συστήματος εισαγωγής στα ΑΕΙ</a>.</b>
      </p>
      <p>Όπως μεταδίδει η εφημερίδα «Έθνος», τις αλλαγές αναμένεται να αναλάβει το Ινστιτούτο Εκπαιδευτικής Πολιτικής (ΙΕΠ) με τον Εθνικό Οργανισμό Εξετάσεων, δομές που πιθανόν θα αναβαθμιστούν και θα ενοποιηθούν σε μια μεγαλύτερη ανεξάρτητη αρχή η οποία θα αναλάβει όλο το έργο των αλλαγών.</p>
      <p>Ο νέος πρόεδρος του Ινστιτούτου Εκπαιδευτικής Πολιτικής, Γιάννης Αντωνίου, προσανατολίζεται να προτείνει στην πολιτική ηγεσία του υπουργείου Παιδείας την επαναφορά της Τράπεζας Θεμάτων και την καθιέρωση εθνικού απολυτηρίου για την εισαγωγή στα ΑΕΙ.</p>
      <p>Ειδικά για την Τράπεζα Θεμάτων ο νέος πρόεδρος επιμένει ότι θα λύσει πολλά προβλήματα, τη στιγμή που σχεδόν για το σύνολο του εκπαιδετικού κόσμου αποτελεί έναν αποτυχημένο θεσμό με τεράστιο κόστος για το κράτος. Ο ίδιος έχει σκοπό να καλέσει τους εκπαιδευτικούς να υποβάλουν θέματα διαβαθμισμένης δυσκολίας σε ηλεκτρονική πλατφόρμα προκειμένου να «στηθεί» η τράπεζα θεμάτων. Τα θέματα θα αξιολογηθούν από επιτροπές ειδικών που επίσης θα συστηθούν από το ΙΕΠ και εφόσον κριθούν κατάλληλα θα συμπεριληφθούν στην τράπεζα.</p>
      <p>Σύμφωνα με τον πρόεδρο του ΙΕΠ, «το λύκειο πρέπει να λειτουργεί ως αυτόνομη εκπαιδευτική βαθμίδα με την καθιέρωση πιστοποιημένου εθνικού απολυτηρίου, το οποίο θα είναι το εισιτήριο εισαγωγής στην τριτοβάθμια εκπαίδευση. Για τον προσδιορισμό του βαθμού του εθνικού απολυτηρίου θα συνυπολογίζονται οι βαθμοί των τριών τάξεων του λυκείου με ειδικό συντελεστή ανά τάξη.</p>
      <p>Η μεταρρύθμιση αυτή προϋποθέτει την εφαρμογή της Τράπεζας Θεμάτων, την αξιολόγηση των σχολικών μονάδων και των εκπαιδευτικών, τα νέα προγράμματα σπουδών, την ενίσχυση των προϋποθέσεων προαγωγής και απόλυσης των μαθητών στο λύκειο».</p>
    </article>
  </body>
</html>