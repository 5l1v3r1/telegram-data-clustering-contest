<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/oblrada_uhvalyla_zvernennya_shchodo_finansuvannya_derzhavnoi_programy_rozvytku_regionu_ukrainskyh_karpat_331154.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T18:57:00+00:00"/>
    <meta property="og:title" content="Облрада ухвалила звернення щодо фінансування Державної програми розвитку регіону українських Карпат"/>
    <meta property="og:description" content="Львівська обласна рада сьогодні, 19 листопада, звернулася до Президента України, Кабінету Міністрів України, Верховної Ради України, місцевих рад Львівської, Івано-Франківської, Закарпатської та Чернівецької областей щодо невідкладного вирішення питання фінансування з Державного бюджету України у 2020 році Державної програми розвитку регіону українських Карпат. Про це інформує прес-служба Львівської облради."/>
  </head>
  <body>
    <article>
      <h1>Облрада ухвалила звернення щодо фінансування Державної програми розвитку регіону українських Карпат</h1>
      <h2>Львівська обласна рада сьогодні, 19 листопада, звернулася до Президента України, Кабінету Міністрів України, Верховної Ради України, місцевих рад Львівської, Івано-Франківської, Закарпатської та Чернівецької областей щодо невідкладного вирішення питання фінансування з Державного бюджету України у 2020 році Державної програми розвитку регіону українських Карпат. Про це інформує прес-служба Львівської облради.</h2>
      <address>
        <time datetime="2019-11-19T18:57:00+00:00">19 Nov 2019, 18:57</time>
      </address>
      <figure>
        <img src="https://galinfo.com.ua/media/gallery/intxt/9/e/9e4630e3d8b62d9941634e40d342cab9.png"/>
      </figure>
      <p>Подаємо повний <b>текст звернення</b>:</p>
      <p>Верховна Рада України 14 листопада 2019 року ухвалила Закону України «Про Державний бюджет України на 2020 рік». Усупереч Указу Президента України від 20.09.2019 року № 713/2019 «Про невідкладні заходи щодо забезпечення економічного зростання, стимулювання розвитку регіонів та запобігання корупції», Кабінетом Міністрів України було проігноровано вимогу передбачити кошти на розвиток гірських територій українських Карпат.</p>
      <p>Вищевказаному документові передував і цільовий  Указ Президента України від 22.07.2019 року  № 543/2019 «Про розвиток регіону українських Карпат» з прямою вимогою до Кабінету Міністрів України передбачати у проєктах закону про Державний бюджет України на 2020 та наступні роки видатки, необхідні для реалізації Державної програми розвитку регіону українських Карпат, що також було грубо проігноровано.</p>
      <p>Територія українських Карпат, маючи величезний потенціал природної й історико-культурної спадщини та низку спільних викликів у сфері безпеки, доступності, екології, потребує залучення спільних фінансових інструментів для подолання загроз і розвитку регіону. На регіональному рівні сьогодні вже є успішні практики об’єднання зусиль і акумулювання фінансових ресурсів для розвитку гірських територій: ініційована обласними радами й Асоціацією «Єврорегіон Карпати – Україна» Програма підтримки ініціатив місцевих карпатських громад, що спільно фінансується з місцевих бюджетів Івано-Франківської, Закарпатської, Львівської, Чернівецької областей; проект «Карпатська мережа регіонального розвитку» в межах секторальної бюджетної підтримки Європейського Союзу.</p>
      <p>Ключовим аспектом продовження політики підтримки розвитку українських Карпат є створення окремого механізму фінансування проєктів розвитку гірських територій на державному рівні, і, безперечно, позитивним зрушенням у цьому напрямі стало затвердження Кабінетом Міністрів України Державної програми розвитку регіону українських Карпат на 2020 – 2022 роки відповідно до Постанови Кабінету Міністрів України  від 20.10.2019 року № 880.</p>
      <p>Однак, як уже зазначалося, в ухваленому Законі України «Про Державний бюджет України на 2020 рік» відсутня стаття,яка передбачала б фінансування реалізації Державної програми розвитку регіону українських Карпат. Тобто, існує реальна загроза того, що прийнята програма не буде підтверджена жодним фінансовим ресурсом і замість реальних розвиткових проєктів гірські території отримають лише обіцянки.</p>
      <p>Окрім цього, є всі підстави вважати, що Уряд демонструє небажання виконувати вимоги, закладені в Указах Президента України.</p>
      <p>Ми, депутати Львівської обласної ради, звертаємося до Президента України з проханнями:</p>
      <p>ужити заходів контролю та з’ясувати причини невиконання Кабінетом Міністрів України вимог, викладених в Указах Президента України від 20.09.2019 року №713/2019 та від 22.07.2019 року № 543/2019 у частині передбачення коштів на розвиток гірських територій Українських Карпат у Державному бюджеті на 2020 рік;</p>
      <p>ініціювати як невідкладний та внести, відповідно до статті 93 Конституції України законопроєкт «Про внесення змін до Закону України «Про Державний бюджет України на 2020 рік», який передбачав би фінансування з Державного бюджету України у 2020 році Державної програми розвитку регіону українських Карпат в обсязі 2 млрд гривень.</p>
      <p>Ми звертаємося до Кабінету Міністрів України з проханням пояснити суспільству, чому членами найвищого органу виконавчої влади в державі було проігноровано у Законі України «Про Державний бюджет України на 2020 рік» вимогу передбачити кошти на розвиток гірських територій українських Карпат.</p>
      <p>Ми звертаємося до Верховної Ради України з проханням підтримати всі зміни до Закону України «Про Державний бюджет України на 2020 рік», які передбачали б фінансування з Державного бюджету України у 2020 році Державної програми розвитку регіону українських Карпат в обсязі 2 млрд гривень.</p>
      <p>Просимо в максимально стислі терміни реалізувати вищевказані ініціативи,пов’язані зі змінами до Державного бюджету на 2020 рік, аби Державна програма розвитку регіону українських Карпат повноцінно розпочала функціонувати у 2020 році, та поінформувати про виконання вимог, порушених у цьому зверненні.</p>
      <p>Ми звертаємося до місцевих рад Львівської, Івано-Франківської, Закарпатської та Чернівецької областей, об’єднаних українськими Карпатами, із закликом вести спільну боротьбу за належне фінансування Державного бюджету України у 2020 році Державної програми розвитку регіону українських Карпат та проханням приймати аналогічні за змістом звернення на адресу Президента України, Кабінету Міністрів України та Верховної Ради України.</p>
      <p>Переконані, що розвиток гірських територій українських Карпат є глобальним завданням, здатним об’єднати усіх, кому належить ініціювати зміни до Державного бюджету України на 2020  рік, та приймати відповідні рішення незалежно від політичних поглядів та уподобань.</p>
      <p>
        <i>Прийнято на XХ черговій сесії Львівської обласної ради VIІ скликання 19 листопада 2019 року.</i>
      </p>
      <p>Нагадаємо, як повідомляло <a href="https://galinfo.com.ua/">Гал-інфо</a>, на Львівщині <a href="https://galinfo.com.ua/news/na_lvivshchyni_stvoryat_try_novi_zakaznyky_331147.html">створять три нові заказники</a>.</p>
    </article>
  </body>
</html>