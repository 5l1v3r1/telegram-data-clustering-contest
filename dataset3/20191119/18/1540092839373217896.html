<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197939/epidoma-thermansis-oi-dikaioyxoi-ta-kritiria-kai-i-diadikasia-xorigisis-toy"/>
    <meta property="og:site_name" content="CNN.gr"/>
    <meta property="article:published_time" content="2019-11-19T18:02:09+00:00"/>
    <meta property="og:title" content="Επίδομα θέρμανσης: Οι δικαιούχοι, τα κριτήρια και η διαδικασία χορήγησής του"/>
    <meta property="og:description" content="Με την αγορά μικρότερων ποσοτήτων πετρελαίου θέρμανσης , σε σχέση με πέρυσι, τα νοικοκυριά που πληρούν τα εισοδηματικά και περιουσιακά κριτήρια θα λάβουν..."/>
  </head>
  <body>
    <article>
      <h1>Επίδομα θέρμανσης: Οι δικαιούχοι, τα κριτήρια και η διαδικασία χορήγησής του</h1>
      <h2>Με την αγορά μικρότερων ποσοτήτων πετρελαίου θέρμανσης, σε σχέση με πέρυσι, τα νοικοκυριά που πληρούν τα εισοδηματικά και περιουσιακά κριτήρια θα λάβουν μέχρι το τέλος του έτους επίδομα πετρελαίου θέρμανσης που ξεκινάει από τα 80 ευρώ και φθάνει τα 350 ευρώ.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2018/10/15/10673/photos/full/47080081.jpg"/>
          <figcaption>Πετρέλαιο θέρμανσης - Πηγή: ΑΠΕ-ΜΠΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/10/15/10673/photos/full/47080061.jpg"/>
          <figcaption>Πετρέλαιο θέρμανσης - Πηγή: ΑΠΕ-ΜΠΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/10/15/10673/photos/full/47080101.jpg"/>
          <figcaption>Πετρέλαιο θέρμανσης - Πηγή: ΑΠΕ-ΜΠΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/10/15/10673/photos/full/23333141.jpg"/>
          <figcaption>Πετρέλαιο θέρμανσης - Πηγή: ΑΠΕ-ΜΠΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/10/15/10673/photos/full/23259671.jpg"/>
          <figcaption>Πετρέλαιο θέρμανσης - Πηγή: ΑΠΕ-ΜΠΕ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 20:02 , 19 November 2019 - 20:10</p>
      <p>Το επίδομα που θα δοθεί ανέρχεται συνολικά σε<b> 68 εκατ. ευρώ</b> και για να το λάβουν τα νοικοκυριά θα πρέπει να συμπληρώσουν και να <b>υποβάλουν</b> την <b>αίτηση στην ηλεκτρονική εφαρμογή του Taxisnet έως τις 20 Δεκεμβρίου.</b></p>
      <p>Οι σχετικές αγορές πετρελαίου θέρμανσης θα πρέπει να γίνουν από τις <b>15 Οκτωβρίου έως τις 31 Δεκεμβρίου.</b></p>
      <p>
        <b>Στην αίτηση αναγράφονται κατά περίπτωση τα ακόλουθα στοιχεία:</b>
      </p>
      <p>- ο αριθμός Φορολογικού Μητρώου του αιτούντος – υπόχρεου φορολογικής δήλωσης,</p>
      <p>- το ονοματεπώνυμό του,</p>
      <p>- ο αριθμός των εξαρτώμενων τέκνων του,</p>
      <p>- ο αριθμός τραπεζικού λογαριασμού (IBAN) στον οποίο επιθυμεί να πιστωθεί το ποσό και το ονοματεπώνυμο του πρώτου δικαιούχου,</p>
      <p>- ο αριθμός παροχής ηλεκτρικού ρεύματος του ακινήτου κύριας κατοικίας,</p>
      <p>- η ταχυδρομική διεύθυνση που αντιστοιχεί στη συγκεκριμένη παροχή ηλεκτρικού ρεύματος,</p>
      <p>- αν η κατοικία είναι ιδιόκτητη, ενοικιαζόμενη ή δωρεάν παραχωρούμενη καθώς και ο Α.Φ.Μ. του εκμισθωτή ή του δωρεάν παραχωρούντος,</p>
      <p>- τα τετραγωνικά μέτρα κύριων χώρων της κύριας κατοικίας κατά το χρόνο υποβολής της αίτησης,</p>
      <p>- η ένδειξη αν πρόκειται για πολυκατοικία,</p>
      <p>- τα στοιχεία επικοινωνίας του (διεύθυνση ηλεκτρονικού ταχυδρομείου, αριθμός κινητού ή και σταθερού τηλεφώνου).</p>
      <p>β) Παράλληλα οι διαχειριστές ή οι εκπρόσωποι των πολυκατοικιών ή οι εταιρίες διαχείρισης πολυκατοικιών, δηλώνουν στην εφαρμογή τα ακόλουθα στοιχεία:</p>
      <p>- τον αριθμό φορολογικού μητρώου του διαχειριστή ή του προσώπου που εκπροσωπεί την πολυκατοικία ή της εταιρίας διαχείρισης της πολυκατοικίας,</p>
      <p>- τον Α.Φ.Μ. της πολυκατοικίας, εφόσον υπάρχει,</p>
      <p>- τον αριθμό της κοινόχρηστης παροχής ηλεκτρικού ρεύματος ή μιας παροχής ηλεκτρικού ρεύματος που εκπροσωπεί την πολυκατοικία,</p>
      <p>- τα χιλιοστά συμμετοχής των διαμερισμάτων στις δαπάνες θέρμανσης,</p>
      <p>- το ονοματεπώνυμο των φυσικών προσώπων που διαμένουν στα διαμερίσματα τα οποία δεν χρησιμοποιούνται ως επαγγελματική στέγη.</p>
      <p>Σύμφωνα με τη σχετική απόφαση που δημοσιεύθηκε στην <b>Εφημερίδα της Κυβέρνησης</b> τα εισοδηματικά κριτήρια για την καταβολή του επιδόματος θέρμανσης στην τρέχουσα σεζόν παραμένουν αμετάβλητα σε σχέση με πέρυσι, ενώ το επίδομα <b>προσαυξάνεται κατά 10%</b> για κάθε προστατευόμενο παιδί.</p>
      <p>Με βάση την απόφαση όσοι επιθυμούν να λάβουν <b>επίδομα θέρμανσης θα πρέπει να γνωρίζουν ότι:</b></p>
      <p>-Το ποσό του επιδόματος ανέρχεται σε 16 λεπτά για κάθε λίτρο πετρελαίου θέρμανσης χωρίς να τίθενται συγκεκριμένα όρια κατανάλωσης με βάση τα τετραγωνικά μέτρα της κατοικίας και τη γεωγραφική ζώνη.</p>
      <p>-Το επίδομα ξ<b>εκινάει από τα 80 ευρώ και φθάνει τα 350 ευρώ</b> ανάλογα με τη σύνθεση του νοικοκυριού και τη γεωγραφική ζώνη. Η διαφορά σε σχέση με πέρυσι είναι ότι τα νοικοκυριά μπορούν να εισπράξουν το επίδομα θέρμανσης αγοράζοντας μικρότερη ποσότητα πετρελαίου θέρμανσης σε σχέση με πέρυσι. Αρκεί να πραγματοποιήσουν αγορές πετρελαίου αξίας ίσης ή μεγαλύτερης με το διπλάσιο του επιδόματος.</p>
      <p>-Το επίδομα <b>αυξάνεται κατά 10% για κάθε παιδί</b>. Για νοικοκυριά με ένα παιδί το επίδομα ξεκινάει από τα 70 ευρώ και φτάνει τα 275 ευρώ, με δύο παιδιά κυμαίνεται από 77 έως 300 ευρώ, με τρία παιδιά από 83 έως 325 ευρώ και με τέσσερα ή περισσότερα παιδιά από 90 έως 350 ευρώ.</p>
      <p>-Οι γεωγραφικές ζώνες σπάνε σε ορεινές και μη ορεινές. Οι ορεινές περιοχές έχουν προσαύξηση 20% στην επιδότηση. Φέτος για πρώτη φορά θα λάβουν επίδομα οι ορεινοί δήμοι της Α΄ Ζώνης που μέχρι τώρα αντιμετωπίζονταν ως πεδινοί.</p>
      <p>Για τη χορήγηση του επιδόματος πετρελαίου θέρμανσης, η Ελληνική Επικράτεια κατανέμεται σε<b> τέσσερις κλιματικές ζώνες, ως ακολούθως:</b></p>
      <p>ΖΩΝΗ Α</p>
      <p>Γρεβενών, Δράμας, Έβρου, Ευρυτανίας, Ιωαννίνων, Καστοριάς, Κοζάνης, Σερρών, Φλώρινας</p>
      <p>ΖΩΝΗ Β</p>
      <p>Αρκαδίας, Ημαθίας, Θεσσαλονίκης, Καβάλας, Καρδίτσας, Κιλκίς, Λάρισας, Μαγνησίας, Ξάνθης, Πέλλας, Πιερίας, Ροδόπης, Τρικάλων, Χαλκιδικής</p>
      <p>ΖΩΝΗ Γ</p>
      <p>Αιτωλοακαρνανίας, Άρτας, Αττικής (εκτός Κυθήρων και νησιών Σαρωνικού), Αχαΐας, Βοιωτίας, Ευβοίας, Ηλείας, Θεσπρωτίας, Κέρκυρας, Κορινθίας, Λέσβου, Λευκάδας, Πρέβεζας, Φθιώτιδας, Φωκίδας, Χίου</p>
      <p>ΖΩΝΗ Δ</p>
      <p>Αργολίδας, Δωδεκανήσου, Ζακύνθου, Ηρακλείου, Κυκλάδων, Λασιθίου, Μεσσηνίας, Λακωνίας, Κεφαλληνίας και Ιθάκης, Κυθήρων και νησιών Σαρωνικού, Ρεθύμνου, Σάμου, Χανίων</p>
      <p>Σύμφωνα με την απόφαση, για  κάθε δικαιούχο χορηγείται επίδομα για αγορές πετρελαίου εσωτερικής καύσης <b>θέρμανσης ίσο με 250 ευρώ</b> αν η κύρια κατοικία του ανήκει στην Ζώνη Α, 180 ευρώ αν ανήκει στη ζώνη Β, 110 ευρώ στη ζώνη Γ και 80 ευρώ στη ζώνη Δ. Το επίδομα προσαυξάνεται κατά 10% για κάθε εξαρτώμενο τέκνο του δικαιούχου. Ενδεικτικά για ένα νοικοκυριό με δύο τέκνα στην ζώνη Α το επίδομα ανέρχεται σε 300 ευρώ. Σε κάθε περίπτωση το επίδομα δεν μπορεί να υπερβαίνει το ποσό των 350 ευρώ.</p>
      <p><b>Τα εισοδηματικά και περιουσιακά κριτήρια παραμένουν τα ίδια με πέρυσι</b>.</p>
      <p>Αυτό σημαίνει ότι δικαιούχοι του επιδόματος θέρμανσης είναι:</p>
      <p>α) Άγαμοι φορολογούμενοι οι οποίοι κατά το φορολογικό έτος 2018 είχαν ετήσιο συνολικό εισόδημα μέχρι 12.000 ευρώ και κατείχαν την 1/1/2019 αστική ακίνητη περιουσία (κτίσματα και εντός σχεδίου πόλεως οικόπεδα) συνολικής αντικειμενικής αξίας μέχρι 100.000 ευρώ.</p>
      <p>β) Έγγαμοι φορολογούμενοι οι οποίοι το φορολογικό έτος 2018 είχαν ετήσιο συνολικό οικογενειακό εισόδημα μέχρι 20.000 ευρώ και την 1/1/2019 κατείχαν αστική ακίνητη περιουσία αντικειμενικής αξίας μέχρι 200.000 ευρώ. Το εισοδηματικό όριο των 20.000 ευρώ προσαυξάνεται κατά 2.000 ευρώ για κάθε εξαρτώμενο τέκνο. Δηλαδή:</p>
      <p>
        <b>- Έγγαμος με 1 παιδί: Εισόδημα έως 22.000 ευρώ και αξία ακινήτων έως 200.000 ευρώ.</b>
      </p>
      <p>
        <b>- Έγγαμος με 2 παιδιά: Εισόδημα έως 24.000 ευρώ και αξία ακινήτων έως 200.000 ευρώ.</b>
      </p>
      <p>
        <b>- Έγγαμος με 3 παιδιά και άνω: Εισόδημα έως 26.000 ευρώ και αξία ακινήτων έως 200.000 ευρώ.</b>
      </p>
      <p>γ) Μονογονεϊκές οικογένειες που κατά το προηγούμενο έτος είχαν ετήσιο συνολικό εισόδημα μέχρι 22.000 ευρώ και την 1/1/2019 κατείχαν αστική ακίνητη περιουσία αντικειμενικής αξίας μέχρι 200.000 ευρώ. Το εισοδηματικό όριο των 22.000 ευρώ προσαυξάνεται κατά 2.000 ευρώ για κάθε εξαρτώμενο τέκνο μετά το πρώτο.</p>
      <p>Δείτε <a href="https://www.cnn.gr/images/news/2019/11/19/epidoma_petrelaiou_8ermansis.pdf"><b>ΕΔΩ</b> </a>ολόκληρο το ΦΕΚ. </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197751/tin-epomeni-evdomada-klironei-gia-to-yperpleonasma-toy-2019">Την επόμενη εβδομάδα «κληρώνει» για το υπερπλεόνασμα του 2019</a>
        </li>
        <li>
          <a href="https://www.cnn.gr/oikonomia/story/197389/synantisi-staikoyra-zavvoy-me-trapezites-gia-to-nomosxedio-toy-hrakli">Συνάντηση Σταϊκούρα - Ζαββού με τραπεζίτες για το νομοσχέδιο του «Ηρακλή»</a>
        </li>
        <li>
          <a href="https://www.cnn.gr/oikonomia/story/197377/paremvaseis-gia-proti-katoikia-kai-epidoma-thermansis-anakoinose-o-staikoyras">Παρεμβάσεις για πρώτη κατοικία και επίδομα θέρμανσης ανακοίνωσε ο Σταϊκούρας</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Foikonomia%2Fstory%2F197939%2Fepidoma-thermansis-oi-dikaioyxoi-ta-kritiria-kai-i-diadikasia-xorigisis-toy">20</a>
      </p>
      <ul>
        <li>
          <a href="https://www.cnn.gr/eidhseis/tag/5155/epidoma-thermansis">ΕΠΙΔΟΜΑ ΘΕΡΜΑΝΣΗΣ</a>
        </li>
        <li>
          <a href="https://www.cnn.gr/eidhseis/tag/46181/epidoma-thermanshs-petrelaioy">ΕΠΙΔΟΜΑ ΘΕΡΜΑΝΣΗΣ ΠΕΤΡΕΛΑΙΟΥ</a>
        </li>
        <li>
          <a href="https://www.cnn.gr/eidhseis/tag/15544/petrelaio-thermanshs">ΠΕΤΡΕΛΑΙΟ ΘΕΡΜΑΝΣΗΣ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197945/snapshot/AP_19280227398924.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197939/snapshot/2561033.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197926/snapshot/2652238.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197941/snapshot/2760457.jpg"/>
      </figure>
    </article>
  </body>
</html>