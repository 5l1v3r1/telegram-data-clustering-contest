<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%b1%ce%b3%ce%b3%ce%ad%ce%bb%ce%b7%cf%82-%ce%bd%cf%84%ce%bf%cf%8d%ce%bb%ce%b5%cf%82-%ce%b7-%ce%b5%ce%bb%ce%bb%ce%b7%ce%bd%ce%b9%ce%ba%ce%ae-%ce%bc%ce%b5%ce%b9%ce%bf%ce%bd%cf%8c%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T18:18:57+00:00"/>
    <meta property="og:title" content="Βαγγέλης Ντούλες: «Η Ελληνική μειονότητα βρίσκεται αντιμέτωπη με σοβαρά ζητήματα» – Ηχητικό"/>
    <meta property="og:description" content="Ο κ. Βαγγέλης Ντουλές, σε συνέντευξή του, μιλά για τα ζητήματα που αντιμετωπίζει ο Ελληνικός πληθυσμός της Αλβανίας."/>
  </head>
  <body>
    <article>
      <h1>Βαγγέλης Ντούλες: «Η Ελληνική μειονότητα βρίσκεται αντιμέτωπη με σοβαρά ζητήματα» – Ηχητικό</h1>
      <address>
        <time datetime="2019-11-19T18:18:57+00:00">19 Nov 2019, 18:18</time>
      </address>
      <p>
        <b>Ο κ. Βαγγέλης Ντουλές, σε συνέντευξή του, μιλά για τα ζητήματα που αντιμετωπίζει ο Ελληνικός πληθυσμός της Αλβανίας.</b>
      </p>
      <p>«Είναι ολοφάνερο πως υπάρχουν τεράστια προβλήματα όσον αφορά στο σεβασμό των δικαιωμάτων των μελών της ελληνικής μειονότητας», δήλωσε ο πρόεδρος του κόμματος Ένωσης Ανθρωπίνων Δικαιωμάτων Βαγγέλης Ντούλες, σε συνέντευξη που παραχώρησε στην εκπομπή «Απλά επικίνδυνοι», μέσα από τη συχνότητα του Flash 99.4.</p>
      <p>O κ. Ντούλες αναφέρθηκε στα σοβαρότερα ζητήματα που αντιμετωπίζουν οι Έλληνες της Αλβανίας, τονίζοντας πως πρέπει να γίνουν ακόμη πολλά βήματα βελτίωσης στο εσωτερικό της χώρας.</p>
      <p>Ερωτηθείς για τα προβλήματα της ελληνικής μειονότητας, που έθιξε σε ομιλία του ο πρωθυπουργός Κυριάκος Μητσοτάκης, και τα οποία έγκεινται στην απογραφή του πληθυσμού, ο κ. Ντούλες τοποθετήθηκε ως εξής:</p>
      <p>«Τα προβλήματα που αναφέρει ο κ. Μητσοτάκης, και τον ευχαριστούμε γι΄αυτό, είναι προβλήματα που μας απασχολούν εδώ και δεκαετίες. Η Αλβανία είναι η μόνη χώρα στη δικαιοδοσία του συμβουλίου της Ευρώπης, που δεν έχει διεξάγει μέχρι σήμερα μια γενική απογραφή πληθυσμού, όπου οι πολίτες θα είχαν το δικαίωμα να δηλώσουν την εθνική καταγωγή, τη μητρική γλώσσα και το θρήσκευμα. Πώς μπορεί μια σύγχρονη κοινωνία, μια χώρα που ευελπιστεί σύντομα να ενταχθεί στην ΕΕ, να χαράξει τις πολιτικές που απαιτούνται για τις μειονότητες, χωρίς να γνωρίζει ποιες είναι οι μειονότητες αυτές, που ζουν και ποια δικαιώματα θα πρέπει να κατοχυρώσουν;»</p>
      <p>Ο κ. Ντούλες αναφέρθηκε και στο ζήτημα που αντιμετωπίζει η Αλβανία, όσον αφορά τις περιουσίες και τις εκτάσεις γης.</p>
      <p>«Η Αλβανία έχει τεράστιο πρόβλημα με το ιδιοκτησιακό. Στη χώρα υπάρχει τεράστιο πρόβλημα με τις ιδιοκτησίες. Κατά μέσο όρο, σε όλες τις περιοχές της Αλβανίας, υπάρχει ένα 10 – 15% του συνόλου των περιουσιών, που δεν έχει καταχωρηθεί στα κτηματολόγια. Στην περιοχή της Χειμάρρας για παράδειγμα, άνω του 85% των ιδιοκτησιών δεν είναι εγγεγραμμένες. Υπάρχουν τέτοια προβλήματα και σε περιοχές που ζει ο ελληνισμός, όπως το Αργυρόκαστρο και οι Άγιοι Σαράντα. Θα πρέπει οι αρχές εδώ στην Αλβανία, οι συνάδελφοί μου όλων των κομμάτων, και πρώτα πρώτα η κυβέρνηση, να αντιληφθούν πως για να ενταχθούμε στην Ευρώπη θα πρέπει να συμπεριφερόμαστε και να σκεφτόμαστε ως Ευρωπαίοι.»</p>
      <p>Κατά τη διάρκεια της συνέντευξης, ο κ. Ντούλες ερωτήθη αν οι Έλληνες στην Αλβανία αντιμετωπίζονται ως πολίτες δεύτερης κατηγορίας και απάντησε αφήνοντας αιχμές για την στάση των Αλβανών ομολόγων του και εν γένει πολιτικών απέναντι στα ελληνοαλβανικά ζητήματα.</p>
      <p>«Αν αυτή τη στιγμή κυκλοφορήσω στους δρόμους των Τιράνων δεν θα είμαι πολίτης δεύτερης κατηγορίας. Αν θα τοποθετηθώ στο κοινοβούλιο για ένα θέμα που αφορά την οικονομία ή την κοινωνική πρόνοια, θα έχω όλη την προσοχή των συναδέλφων και τις επικροτήσεις. Εάν θα περάσω στη συζήτηση των θεμάτων που άπτονται των ελληνοαλβανικών σχέσεων ή των δικαιωμάτων της ελληνικής εθνικής μειονότητας, τότε θα είναι εντελώς διαφορετική η συμπεριφορά τους. Αν είσαι Έλληνας στην καταγωγή και Αλβανός πολίτης, αλλά δεν υψώνεις το ανάστημά σου για τα προβλήματα των μειονοτήτων, τότε ουδένα πρόβλημα αντιμετωπίζεις. Αντιθέτως έχεις και προνόμια. Αν υψώσεις το ανάστημά σου για την εθνική σου καταγωγή, τον πολιτισμό σου, το θρήσκευμά σου, τότε ναι, είσαι δευτέρας κατηγορίας πολίτης, με ένα ερωτηματικό αξιοπιστίας να αιωρείται πάνω από το κεφάλι σου.»</p>
      <p>Ο κ. Ντούλες τόνισε πως έχουν γίνει σπουδαία βήματα βελτίωσης της Αλβανίας, με την εκπόνηση έργων που άλλαξαν την εικόνα της χώρας. Μολαταύτα, υπάρχουν ακόμη πολλά σοβαρά ζητήματα τα οποία θα πρέπει να διευθετηθούν. Μάλιστα έδωσε κάποια παραδείγματα:</p>
      <p>«Τα χωριά μας μέχρι σήμερα στερούνται το πόσιμο νερό και έχουν συστηματικές διακοπές ηλεκτρικού. Όταν ένα νέο ζευγάρι έρχεται για διακοπές στο εξοχικό του και βιώνει αυτή την κατάσταση, θα τολμήσουν να έρθουν και να επενδύσουν σε μια μικρομεσαία επιχείρηση στην Αλβανία;»</p>
      <figure>
        <iframe src="https://www.youtube.com/embed/GCKSg0pYAqE" width="739" height="416" data-service="Youtube" scrolling="no"/>
      </figure>
      <p>πηγή: politik.gr</p>
      <figure>
        <iframe src="https://www.youtube.com/embed/GCKSg0pYAqE" width="900" height="506" data-service="Youtube" scrolling="no"/>
      </figure>
    </article>
  </body>
</html>