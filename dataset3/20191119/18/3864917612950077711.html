<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821455-vindman-zaavlae-so-jogo-izoluvali-pisla-rozmovi-trampa-j-zelenskogo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T18:22:00+00:00"/>
    <meta property="og:title" content="Віндман заявляє, що його &quot;ізолювали&quot; після розмови Трампа й Зеленського"/>
    <meta property="og:description" content="Адміністрація Трампа обмежила представника Ради нацбезпеки підполковника Віндмана в доступі до інформації після того, як він звернувся зі скаргою до юриста Білого дому щодо телефонної розмови президентів США й України."/>
  </head>
  <body>
    <article>
      <h1>Віндман заявляє, що його "ізолювали" після розмови Трампа й Зеленського</h1>
      <h2>Адміністрація Трампа обмежила представника Ради нацбезпеки підполковника Віндмана в доступі до інформації після того, як він звернувся зі скаргою до юриста Білого дому щодо телефонної розмови президентів США й України.</h2>
      <address>
        <time datetime="2019-11-19T18:22:00+00:00">19 Nov 2019, 18:22</time>
      </address>
      <p>Про це Віндман розповів особисто під час слухань в Палаті представників США з питань імпічменту президента, повідомляє власний кореспондент Укрінформу.</p>
      <p>"Після оприлюднення повідомлень про (телефонну розмову президентів США й України – ред.) 25 липня я помітив, що був виключений з участі в кількох засіданнях, у яких було би доцільно брати участь на моїй посади", - зазначив представник Ради національної безпеки.</p>
      <p>Водночас, на запитання законодавців, чи можна це вважати свого роду розправою за його стурбованість, висловлену юристам Ради нацбезпеки Білого дому щодо розмови Трампа й Зеленського, Віндман зазначив, що сформулював би це по-іншому.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821398-u-radbezi-ssa-poasnili-rozbiznosti-u-versiah-persoi-rozmovi-trampa-j-zelenskogo.html">У Радбезі США пояснили розбіжності у версіях першої розмови Трампа й Зеленського</a>
      </blockquote>
      <p>"Я би сказав, що це виходило за звичайні рамки, що я не брав участі в цих заходах", - зауважив підполковник Віндман.</p>
      <p>Як повідомляв Укрінформ, Олександр Віндман є одним зі свідків в розслідуванні Палати представників США щодо імпічменту глави Білого дому. Він висловив стурбованість у зв'язку з тиском адміністрації Трампа на Україну з вимогами почати розслідування проти Джо Байдена. Олександр Віндман обіймає посаду директора в питаннях європейських справ Ради національної безпеки США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821378-sluhanna-u-kongresi-pens-ne-kazav-zelenskomu-comu-zatrimali-vijskovu-dopomogu.html">Слухання у Конгресі: Пенс не казав Зеленському, чому затримали військову допомогу</a>
      </blockquote>
      <p>9 листопада у Палаті представників розпочався другий тиждень публічних слухань у справі імпічменту президента <a href="https://www.ukrinform.ua/tag-tramp">Трампа</a> через його можливий тиск на Україну та спроби втягнути її у процес президентських виборів у США.</p>
      <p>
        <i>Фото: Shawn Thew/EPA-EFE/REX/Shutterstock</i>
      </p>
    </article>
  </body>
</html>