<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Docent-reklamira-dobavki-s-tvurdenie-che-sa-mozheli-da-spasyat-alpinista-Boyan-Petrov-915154"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T18:49:00+00:00"/>
    <meta property="og:title" content="Доцент рекламира добавки с твърдение, че са можели да спасят алпиниста Боян Петров"/>
    <meta property="og:description" content="Във Фейсбук се появи реклама на добавки с твърдение, че те са можели да спасят живота на изчезналия ..."/>
  </head>
  <body>
    <article>
      <h1>Доцент рекламира добавки с твърдение, че са можели да спасят алпиниста Боян Петров</h1>
      <address>
        <time datetime="2019-11-19T18:49:00+00:00">19 Nov 2019, 18:49</time>
      </address>
      <p>Във Фейсбук се появи реклама на добавки с твърдение, че те са можели да спасят живота на изчезналия в Хималаите алпинист Боян Петров.</p>
      <p>Постът е на университетски преподавател, който пише, че лично е тествал продуктите.</p>
      <p>Във Facebook профила си доцентът пише, че ако бил предоставил на Боян Петров от добавките преди да отлети към Хималаите, алпинистът днес "можел още да е между нас". Приложени са и снимки - на едната е самият Петров, а на другата - допинг продуктите. Постът предизвика възмущението на стотици потребители.</p>
      <p>“10 дена преди да замине аз съм говорил с него точно за тези добавки. Той каза: "Жоре, много са хубави тези неща, но трябваше да ми ги дадеш по-рано". И той е прав. Трябваше да ги тества 4-5 месеца, докато тренираше в България. Аз просто не се сетих, което беше моя вина", каза пред Нова телевизия доц. Георги Иванов. </p>
      <p>Преподавателят отрича да е правил внушение, че алпинистът е имал шанс да оцелее.</p>
      <p>"Щеше да се чувства по-добре със сигурност. Това го гарантирам с доцентската си диплома. Сигурен съм, че ако ни гледа отгоре, е доволен, че неговото име се използва за добра кауза. Тези неща спасяват животи. Той може да си е заминал, но други алпинисти отиват", каза още Иванов.</p>
      <p>Близките и колегите на Боян Петров обаче видяха в публикацията опит за реклама на негов гръб.</p>
      <p>"Проблемът е, че това е извършено от колега, тоест също учен, който си позволява такава реклама. Нарушени са няколко нормални човешки правила - не може да се използва името на починал човек, не може да се използва изразът, че "ако му бях бутнал тези неща, той можеше още да е между нас", което е адски тъжно. Никой не знае какво се е случило там и кой как е можел да му помогне", заяви Йордан Кошев от Институт по биоразнообразие по БАН.</p>
      <p>Проверка по случая тече и в Комисията по академична етика към Университета по архитектура, строителство и геодезия, където работи доцентът. Той има 7-дневен срок да обясни постъпката си пред ръководството.</p>
      <p>"Мнението ми е, че е недопустимо. Искам да поднеса извиненията си, макар университетът да няма вина, на близките и приятелите на нашия известен алпинист, тъй като подобни изрази не са подходящи точно за такъв човек", каза проф. д-р инж. Иван Марков, ректор на УАСГ.</p>
      <p>Самият преподавател обаче не се извини за публикацията си.</p>
    </article>
  </body>
</html>