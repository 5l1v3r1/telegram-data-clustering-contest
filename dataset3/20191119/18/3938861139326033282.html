<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_osoblivij-status-oznachatime-postupki-dlya-tih-hto-vbivaye-ukrayinciv-tyagnibok/938960"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T18:22:00+00:00"/>
    <meta property="og:title" content="Особливий статус означатиме поступки для тих, хто вбиває українців - Тягнибок"/>
    <meta property="og:description" content="Особливий статус для Донбасу не принесе користі. Він непоправно зашкодить Україні. Бо означатиме, що кожен, хто зі зброєю виступить проти неї, хто вбиватиме наших громадян, отримає &quot;особливий статус&quot;. Про це написав лідер партії ВО &quot;Свобода&quot; Олег Тягнибок у блозі на &quot;Українській правді&quot;. ..."/>
  </head>
  <body>
    <article>
      <h1>Особливий статус означатиме поступки для тих, хто вбиває українців - Тягнибок</h1>
      <address><time datetime="2019-11-19T18:22:00+00:00">19 Nov 2019, 18:22</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938960_w_300.jpg?v=0"/>
        <figcaption>Олег Тягнибок закликав президента Володимира Зеленського не ухвалювати закон про особливий статус Донбасу. Фото: Анатолій Гаєвський</figcaption>
      </figure>
      <p>Особливий статус для Донбасу не принесе користі. Він непоправно зашкодить Україні. Бо означатиме, що кожен, хто зі зброєю виступить проти неї, хто вбиватиме наших громадян, отримає "особливий статус".</p>
      <p>Про це написав лідер партії ВО "Свобода" Олег Тягнибок у <a href="https://blogs.pravda.com.ua/authors/tiahnybok/5dd401a09e9a3/">блозі</a> на "Українській правді". Звернувся до президента і спікера з вимогою не ухвалювати жодного особливого статусу для Донбасу.</p>
      <p>"Спершу, тільки заради того, щоб зустрітись із Путіним, президент Зеленський піддається на його шантаж і в односторонньому порядку відводить українські війська із позицій. І байдуже, що наражає на небезпеку величезну кількість проукраїнського населення Донбасу. Тепер, вочевидь, з тією самою метою, голова парламенту Разумков обіцяє ухвалити новий закон про особливий статус Донбасу до кінця цього року. Більш, ніж упевнений: зараз "слуги народу" візьмуться вигадувати "аргументацію" для оцих рішень. Розповідатимуть слізні історії про звільнення полонених і повернення захоплених кораблів, як ознаки того, що поступатися московитам треба. А найцинічніше – що впарюватимуть фактичну капітуляцію як довгоочікуваний мир, якого ми з вами так хочемо", - написав Тягнибок.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_tyagnibok-vladi-zemlya-yaku-vi-zhadayete-rozprodati-goritime-u-vas-pid-nogami/935646"/>
      </related>
      <p>Політик нагадав, як президент обіцяв ухвалювати цей закон. Процитував слова Зеленського: "Чи будемо ми його самі розробляти і швидко приймати? Ні. Ми напишемо його у співпраці й публічному обговоренні з усім українським суспільством, не перетнувши жодної червоної лінії".</p>
      <p>І тепер читаю, що каже спікер: над законом почнуть працювати після зустрічі в нормандському форматі – після 9 грудня. А нічого, що між цією датою й останнім засіданням ВРУ 20 грудня всього 11 календарних днів? Можу тільки уявити, що понаписують ці любителі маріхуани і повій. А, може, й не планують нічого писати? Може, текст законопроекту їм вже передали з Кремля? Чи не тому московити закликають Україну у ТКГ продовжити дію старого закону, ще й закріпити його в Конституції" - розмірковує Олег Тягнибок.</p>
      <blockquote>Ляпнув, обіцяв референдум, тоді зробив, як хотів, а про народ і не згадує? Ні, так не буде</blockquote>
      <p>Він звернувся до глави держави і голови Верховної Ради:</p>
      <p>"То це як розуміти? Як і <a href="https://gazeta.ua/articles/politics/_ukrayinci-stanut-najmitami-oligarhiv-tyagnibok-pro-vidkritij-rinok-zemli/937688">ринок землі</a>? Ляпнув, обіцяв референдум, тоді зробив, як хотів, а про народ і не згадує? Ні, так не буде. Звертаюся офіційно. Пане президенте і пане спікере! На останніх виборах до парламенту за ВО "Свобода" проголосували 315 568 українців. Тож від їхнього імені, керуючись їхніми інтересами заявляю: ми категорично проти будь-якого особливого статусу для Донбасу! Бо це не лише не принесе користі, це непоправно зашкодить нашій країні. Це означатиме, що кожен, хто зі зброєю в руках виступить проти України, кожен, хто вбиватиме наших громадян, отримає "особливий статус".</p>
      <p>Нагадую також: нашу позицію через відповідні ухвали своїх представників – депутатів обласних, міських і районних рад підтримали мільйони українців в усіх регіонах України.</p>
      <p>Беріть до уваги, доки ще маєте такий шанс", - написав лідер ВО "Свобода".</p>
      <blockquote>Новий проект закону про особливий статус Донбасу розроблятимуть у грудні, коли президент повернеться з нормандської зустрічі, <a href="https://gazeta.ua/articles/donbas/_razumkov-rozpoviv-koli-pisatimut-zakonoproekt-pro-osoblivij-status-donbasu/938819">заявив спікер Верховної Ради</a> України Дмитро Разумков. Документ враховуватиме домовленості, котрі будуть досягнуті на цьому саміті. Спікер не вважає проблемою невеликий проміжок часу між проведенням 9 грудня зустрічі лідерів нормандської четвірки та останнім у році засіданням парламенту 20 грудня – 11 календарних днів. Разумков пояснив, що Рада вже показала, що вміє працювати в прискореному режимі.</blockquote>
    </article>
  </body>
</html>