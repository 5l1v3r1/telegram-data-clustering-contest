<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/injured-students-share-their-ordeal-about-police-atrocity-in-jnu-protest872.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T18:34:00+00:00"/>
    <meta property="og:title" content="'എന്നെ ബാരിക്കേഡുകളിലേക്ക് എടുത്തെറിഞ്ഞു'; സമരത്തിനിടെ പൊലീസില്‍ നിന്നു നേരിട്ട ക്രൂരതയെപ്പറ്റി സംസാരിച്ച് ജെ.എന്‍.യു വിദ്യാര്‍ഥികള്‍"/>
    <meta property="og:description" content="Delhi Police JNU New Delhi India ന്യൂദല്‍ഹി: സമരത്തിനിടെ പൊലീസിന്റെ ഭാഗത്തുനിന്നുണ്ടായ ക്രൂരതകള്‍ എണ്ണിപ്പറഞ്ഞ് ജെ.എന്‍.യു വിദ്യാര്‍ഥികള്‍. ദല്‍ഹിയില്‍ നടത്തിയ വാര്‍ത്താസ"/>
  </head>
  <body>
    <article>
      <h1>'എന്നെ ബാരിക്കേഡുകളിലേക്ക് എടുത്തെറിഞ്ഞു'; സമരത്തിനിടെ പൊലീസില്‍ നിന്നു നേരിട്ട ക്രൂരതയെപ്പറ്റി സംസാരിച്ച് ജെ.എന്‍.യു വിദ്യാര്‍ഥികള്‍</h1>
      <address><time datetime="2019-11-19T18:34:00+00:00">19 Nov 2019, 18:34</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: സമരത്തിനിടെ പൊലീസിന്റെ ഭാഗത്തുനിന്നുണ്ടായ ക്രൂരതകള്‍ എണ്ണിപ്പറഞ്ഞ് ജെ.എന്‍.യു വിദ്യാര്‍ഥികള്‍. ദല്‍ഹിയില്‍ നടത്തിയ വാര്‍ത്താസമ്മേളനത്തിലായിരുന്നു അവര്‍ ഇക്കാര്യങ്ങള്‍ പറഞ്ഞത്. മാധ്യമങ്ങള്‍ വിദ്യാര്‍ഥികളെയല്ല, പൊലീസിനെയാണു ചോദ്യം ചെയ്യേണ്ടതെന്നും അവര്‍ പറഞ്ഞു.</p>
      <p>ഒരു വിദ്യാര്‍ഥി പറഞ്ഞതിങ്ങനെ: ‘എന്നെ പൊലീസ് ബാരിക്കേഡുകളിലേക്ക് എടുത്തെറിയുകയായിരുന്നു. ലൈറ്റുകള്‍ ഓഫാക്കിയതിനു ശേഷമാണു വിദ്യാര്‍ഥികളെ അവര്‍ തല്ലിച്ചതച്ചത്. എന്റെ അരക്കെട്ടിലും കൈയിലും വിരലുകളിലും സാരമായി പരിക്കേറ്റിട്ടുണ്ട്.’</p>
      <p>കാഴ്ചപരിമിതിയുള്ള ഒരു വിദ്യാര്‍ഥി പറഞ്ഞതിങ്ങനെ- ‘ലൈറ്റുകള്‍ ഓഫാക്കിയപ്പോള്‍ എന്നെ എന്റെ സുഹൃത്തുക്കള്‍ രക്ഷിക്കാന്‍ ശ്രമിച്ചിരുന്നു. പക്ഷേ, എന്നെ ഉപദ്രവിക്കില്ലെന്നും അവരോടു പോയിക്കോളാനും പൊലീസ് പറഞ്ഞതിനെത്തുടര്‍ന്ന് അവര്‍ പോയി. പക്ഷേ അവര്‍ പോയിക്കഴിഞ്ഞയുടന്‍ തന്നെ, എന്നെ വളരെ ക്രൂരമായി പൊലീസ് മര്‍ദ്ദിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മാധ്യമങ്ങള്‍ വിദ്യാര്‍ഥികളെയല്ല, പൊലീസിനെയാണു ചോദ്യം ചെയ്യേണ്ടത്. മോദി സര്‍ക്കാരിന് അധികാരത്തിലിരിക്കാന്‍ അര്‍ഹതയില്ല.’ ഫീസ് വര്‍ധന പിന്‍വലിച്ചില്ലെങ്കില്‍ എനിക്കെന്റെ ഡിഗ്രി പൂര്‍ത്തീകരിക്കാനാവില്ലെന്നായിരുന്നു മറ്റൊരു വിദ്യാര്‍ഥി പറഞ്ഞത്.</p>
      <related>
        <a href="https://www.doolnews.com/jnu-protest-video-story222.html?utm_source=doolnews&amp;utm_medium=related"/>
      </related>
      <p>വിദ്യാര്‍ഥികളെ പിന്തുണച്ച് ജെ.എന്‍.യുവിലെ അധ്യാപകര്‍ നേരത്തേ രംഗത്തെത്തിയിരുന്നു. കാഴ്ചയില്ലാത്തവരും ഭിന്നശേഷിക്കാരുമായ വിദ്യാര്‍ത്ഥികളെ പോലും പൊലീസ് മര്‍ദ്ദനത്തില്‍ നിന്നും ഒഴിവാക്കിയില്ലെന്നും വിദ്യാര്‍ഥികള്‍ക്കെതിരെ ക്രൂരമായ ആക്രമണമാണ് നടന്നതെന്നും അധ്യാപകര്‍ പറഞ്ഞു.</p>
      <p>സമാധാനം ഉറപ്പുവരുത്തുന്നതിനായി ജെ.എന്‍.യു.ടിഎയുടെ ഭാഗമായി പോയ അധ്യാപകരെപ്പോലും പൊലീസ് വെറുതെ വിട്ടില്ലെന്നും അധ്യാപകര്‍ ആണെന്ന് പൂര്‍ണബോധ്യമുണ്ടായിട്ടും പൊലീസ് ആക്രമിക്കുകയായിരുന്നെന്നും പ്രസ്താവനയില്‍ പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഗുരുതരമായി പരിക്കേറ്റ വിദ്യാര്‍ത്ഥികള്‍ക്കും അധ്യാപകര്‍ ഉള്‍പ്പെടെയുള്ളവര്‍ക്കും വൈദ്യചികിത്സ നല്‍കുന്നതില്‍ കാലതാമസമുണ്ടായി. ചില വിദ്യാര്‍ത്ഥികള്‍ ഗുരുതരമായ പരിക്കുകളോടെ ഇപ്പോഴും ആശുപത്രിയിലാണ്. ജെ.എന്‍.യു വൈസ് ചാന്‍സലറെ ആദ്യം നീക്കം ചെയ്യണമെന്നും ജെ.എന്‍.യു.ടി.എ ആവശ്യപ്പെട്ടു.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>