<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821457-zerkal-moze-nastupnogo-tizna-piti-z-mzs.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T18:28:00+00:00"/>
    <meta property="og:title" content="Зеркаль може наступного тижня піти з МЗС"/>
    <meta property="og:description" content="Заступниця глави МЗС Олена Зеркаль, яка вже давно говорила, що піде з посади у Міністерстві закордонних справ, вирішила це зробити, ймовірно, з наступного тижня."/>
  </head>
  <body>
    <article>
      <h1>Зеркаль може наступного тижня піти з МЗС</h1>
      <h2>Заступниця глави МЗС Олена Зеркаль, яка вже давно говорила, що піде з посади у Міністерстві закордонних справ, вирішила це зробити, ймовірно, з наступного тижня.</h2>
      <address>
        <time datetime="2019-11-19T18:28:00+00:00">19 Nov 2019, 18:28</time>
      </address>
      <p>Про це Зеркаль заявила в ефірі <a href="https://24tv.ua/zerkal_planuye_piti_z_posadi_zastupnitsi_ministra_mzs_n1236421">24 каналу</a>.</p>
      <p>"На цьому тижні я виконаю своє останнє завдання – проведу процесуальне слухання в Гаазі по новому арбітражу, що стосується наших військових кораблів, які були затримані рік тому та утримувалися Росією, і наших моряків. І все, як я і обіцяла (піде з посади – ред.)", – сказала Зеркаль.</p>
      <p>Вона додала, що їй потрібно зробити перерву. "А щодо завдань, які переді мною стояли чи будуть стояти, – я завжди шукала собі щось, що мене цікавило, що було великим викликом, за що ніхто не хотів братися і мав сумніви, чи це можна зробити", - пояснила заступниця міністра.</p>
      <p>На питання ведучого, чому Зеркаль не хочете залишитися в МЗС як частина системи, яка може робити спротив щодо Росії, дипломатка відповіла: "Я не можу робити супротив, будучи дипломатом всередині Міністерства закордонних справ, яке виконує рішення Президента".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2816667-ukraina-vs-rosia-hto-vestime-spravu-v-sudi-oon-akso-zerkal-pide-z-mzs.html">Україна vs Росія: хто вестиме справу в суді ООН, якщо Зеркаль піде з МЗС</a>
      </blockquote>
      <p>Також вона запевнила, що на момент інавгурації Президента вона не бачила себе в Офісі Президента, проте, указ Президента (про її призначення в МЗС – ред.) вийшов до того, як з нею поговорили про це.</p>
      <p>Як повідомлялося, у травні Президент Володимир Зеленський призначив Зеркаль на посаду в АП. Тоді йшлося про те, що Зеркаль керуватиме зовнішньополітичним блоком АП. Втім у той же день указ про призначення Зеркаль зник з сайту Президента, а згодом був скасований. Зеркаль пояснила свою відмову від посади наміром залишитися в МЗС.</p>
      <p>14 серпня <a href="https://www.ukrinform.ua/tag-zerkal">Зеркаль</a> в інтерв’ю ЗМІ заявила, що планує залишити МЗС після вирішення процедурних питань у Морському арбітражі ООН у справі захоплених Росією українських моряків.</p>
    </article>
  </body>
</html>