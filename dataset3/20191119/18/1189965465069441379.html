<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/perivallon/259865/amazonios-rekor-11-eton-gia-tin-apopsilosi-toy-dasoys-ti-apokalypsan-ta-doryforika-dedomena"/>
    <meta property="og:site_name" content="LiFO"/>
    <meta property="article:published_time" content="2019-11-19T18:09:00+00:00"/>
    <meta property="og:title" content="Αμαζόνιος: Ρεκόρ 11 ετών για την αποψίλωση του δάσους - Τι αποκάλυψαν τα δορυφορικά δεδομένα"/>
    <meta property="og:description" content="Ρεκόρ έντεκα ετών σημείωσε η αποψίλωση στον Αμαζόνιο τους τελευταίους δώδεκα μήνες"/>
  </head>
  <body>
    <article>
      <h1>Αμαζόνιος: Ρεκόρ 11 ετών για την αποψίλωση του δάσους - Τι αποκάλυψαν τα δορυφορικά δεδομένα</h1>
      <h2>Ρεκόρ έντεκα ετών σημείωσε η αποψίλωση στον Αμαζόνιο τους τελευταίους δώδεκα μήνες</h2>
      <address><time datetime="2019-11-19T18:09:00+00:00">19 Nov 2019, 18:09</time> by <a rel="author">NEWSROOM</a></address>
      <p>
        <b>Ρεκόρ έντεκα ετών σημείωσε η <a href="https://www.lifo.gr/tags/%CE%91%CF%80%CE%BF%CF%88%CE%AF%CE%BB%CF%89%CF%83%CE%B7+%CF%84%CF%89%CE%BD+%CE%B4%CE%B1%CF%83%CF%8E%CE%BD">αποψίλωση</a> του <a href="https://www.lifo.gr/tags/%CE%91%CE%BC%CE%B1%CE%B6%CF%8C%CE%BD%CE%B9%CE%BF%CF%82">Αμαζονίου</a> σύμφωνα με κυβερνητικά δεδομένα που έδωσε στη δημοσιότητα χθες η <a href="https://www.lifo.gr/tags/%CE%92%CF%81%CE%B1%CE%B6%CE%B9%CE%BB%CE%AF%CE%B1">Βραζιλία</a>.</b>
      </p>
      <p>Περίπου 9.762 τετραγωνικά χιλιόμετρα τροπικού δάσους χάθηκαν τους τελευταίους δώδεκα μήνες σύμφωνα με την ανακοίνωση του Εθνικού Ινστιτούτου για τη Διαστημική Έρευνα. Στα δεδομένα συνυπολογίζονται τα ποσοστά αποψίλωσης των δασών στις εννέα πολιτείες της Amazônia Legal. Σύμφωνα με όσα γνωστοποιήθηκαν υπάρχει μία αύξηση της τάξης του 29,5% τους τελευταίους δώδεκα μήνες η οποία αποτελεί τον υψηλότερο βαθμό απώλειας δάσους από το 2018. Η αύξηση της αποψίλωσης συμπίπτει με την ανάδειξη του ακροδεξιού Ζαΐχ Μπολσονάρου στην ηγεσία της Βραζιλίας. Ο Μπολσονάρου κατηγορείται ότι έχει κάνει ελάχιστα για την προστασία του τροπικού δάσους του Αμαζονίου, ενώ απέρριψε διεθνή οικονομική βοήθεια ύψους 20 εκατομμυρίων δολαρίων για την κατάσβεση των πυρκαγιών που ξέσπασαν νωρίτερα εφέτος.</p>
      <p>Το Climate Observatory, το δίκτυο των οικολογικών οργανώσεων της Βραζιλίας, σε σχετική του ανακοίνωση, αναφέρει ότι οι γρήγοροι ρυθμοί αποψίλωσης είναι ένα άμεσο αποτέλεσμα της «αποσύνθεσης» του υπουργείου Περιβάλλοντος της χώρας από την κυβέρνηση Μπολσονάρου. Από την πλευρά του ο υπουργός Περιβάλλοντος Ρικάρντο Σάλες υποστήριξε πως το μέγεθος της αποψίλωσης είναι πολύ μακριά από αυτό που θα επιθυμούσε η κυβέρνηση και απέδωσε το γεγονός σε παράνομες δραστηριότητες όπως η βοσκή, η γεωργία, η υλοτομία και οι εξορύξεις. Υπογράμμισε τέλος ότι η χώρα χρειάζεται μία «βιώσιμη εναλλακτική οικονομία για την περιοχή του Αμαζονίου» για να σταματήσει η αύξηση της αποψίλωσης.</p>
      <p>Το Εθνικό Ινστιτούτο για τη Διαστημική Έρευνα θα συνεδριάσει αύριο για να συζητήσει στρατηγικές για την καταπολέμηση της αποψίλωσης. Ο αριθμός των πυρκαγιών που ανιχνεύτηκε από δορυφόρους στην περιοχή είναι ο υψηλότερος από το 2008.</p>
      <p>
        <i>Με πληροφορίες από CNN</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/257804/skotosan-ton-fylaka-toy-dasoys-ston-amazonio-ton-pyrovolisan-paranomoi-ylotomoi"/>
      </related>
    </article>
  </body>
</html>