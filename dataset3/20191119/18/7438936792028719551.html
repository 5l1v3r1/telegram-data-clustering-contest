<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pribram-Participativni-rozpocet-jde-do-tretiho-rocniku-se-zmenami-603977"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-19T18:46:00+00:00"/>
    <meta property="og:title" content="Příbram: Participativní rozpočet jde do třetího ročníku se změnami"/>
    <meta property="og:description" content="Již dvakrát město Příbram umožnilo občanům rozhodovat v rámci participativního rozpočtu o tom, jak se proinvestuje část městských prostředků. Dvakrát se rozhodovalo o částce milion korun, v příštím roce dojde ke změnám."/>
  </head>
  <body>
    <article>
      <h1>Příbram: Participativní rozpočet jde do třetího ročníku se změnami</h1>
      <address>
        <time datetime="2019-11-19T18:46:00+00:00">19 Nov 2019, 18:46</time>
      </address>
      <p>
        <b>Již dvakrát město Příbram umožnilo občanům rozhodovat v rámci participativního rozpočtu o tom, jak se proinvestuje část městských prostředků. Dvakrát se rozhodovalo o částce milion korun, v příštím roce dojde ke změnám.</b>
      </p>
      <p>Společně pro Příbram je projekt, který umožňuje občanům využít vyčleněný objem peněz z rozpočtu města na uskutečnění projektů, které si lidé sami vyberou.</p>
      <p>Zásadní změnou celého projektu pro rok 2020 je, že náměty se budou podávat jednou za dva roky a bude na ně vyčleněna částka dvou milionů korun. „Vítáme nápady občanů, které zlepšují naše město Z tohoto důvodu jsme se rozhodli zdvojnásobit částku, která se na návrhy rozdělí. Tak bude možné realizovat více zajímavých projektů,“ řekl ke změně starosta města Jan Konvalinka.</p>
      <p>Doposud z participativního rozpočtu vzešlo šest projektů – část z nich je hotová, některé jsou v přípravách a u některých se s ohledem na komplikace s realizací doba dokončení protáhla na delší období než plánovaný jeden rok. „Hlasování o nových nápadech, když ještě není dokončená realizace vítězných návrhů z minulého ročníku, snižuje důvěru v celý projekt. Je nezbytné, abychom navržené projekty uskutečnili dříve, než začne další kolo výběru. Z tohoto důvodu se o návrzích bude hlasovat jednou za dva roky,“ doplnil informace místostarosta Martin Buršík.</p>
      <p>Participativní rozpočet roku 2020 odstartuje v lednu, návrhy, na které se bude rozdělovat dva miliony korun budou moci občané podávat do konce března. Nyní tedy nastává doba, kdy mohou občané začít přemýšlet o tom, co by chtěli ve svém okolí vylepšit.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pribram-O-dotace-se-bude-zadat-v-listopadu-600913"/>
        <a href="https://www.parlamentnilisty.cz/politika/obce-volicum/Pribram-Predstavujeme-cyklistickou-budoucnost-600836"/>
        <a href="https://www.parlamentnilisty.cz/politika/obce-volicum/Pribram-Starosty-DSO-ORP-Pribram-a-Chomutovska-prijela-pozdravit-hejtmanka-Stredoceskeho-kraje-600554"/>
        <a href="https://www.parlamentnilisty.cz/politika/obce-volicum/Pribram-Ve-meste-je-vice-nez-sto-novych-parkovacich-mist-600460"/>
      </related>
    </article>
  </body>
</html>