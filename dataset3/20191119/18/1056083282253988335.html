<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818599/%D8%AA%D9%85%D8%A7%D9%85%DB%8C-%D8%AF%D8%B3%D8%AA%DA%AF%D8%A7%D9%87-%D9%87%D8%A7-%D8%A8%D8%B1%D8%A7%DB%8C-%D9%85%D9%85%D8%A7%D9%86%D8%B9%D8%AA-%D8%A7%D8%B2-%DA%AF%D8%B1%D8%A7%D9%86%DB%8C-%DA%A9%D8%A7%D9%84%D8%A7%D9%87%D8%A7-%D8%A2%D9%85%D8%A7%D8%AF%D9%87-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T18:19:11+00:00"/>
    <meta property="og:title" content="تمامی دستگاه‌ها برای ممانعت از گرانی کالاها آماده هستند"/>
    <meta property="og:description" content="رئیس کمیسیون اقتصادی مجلس از بررسی تمهیدات دستگاه های اجرایی برای جلوگیری از گرانی کالاها پس از افزایش قیمت بنزین در جلسه این کمیسیون خبر داد."/>
  </head>
  <body>
    <article>
      <h6 class="kicker">رییس کمیسیون اقتصادی مجلس:</h6>
      <h1>تمامی دستگاه‌ها برای ممانعت از گرانی کالاها آماده هستند</h1>
      <address><time datetime="2019-11-19T18:19:11+00:00">19 Nov 2019, 18:19</time> by <a rel="author">الهه حمیدی کیا</a></address>
      <p>رئیس کمیسیون اقتصادی مجلس از بررسی تمهیدات دستگاه های اجرایی برای جلوگیری از گرانی کالاها پس از افزایش قیمت بنزین در جلسه این کمیسیون خبر داد.</p>
      <p>الیاس حضرتی در گفت‌‌وگو با ایسنا با اشاره به حضور وزیر صنعت و معاونانش، رئیس سازمان تعزیرات حکومتی، رئیس سازمان بورس و اوراق بهادار و نمایندگان بانک مرکزی، وزارت اقتصاد و اتاق بازرگانی و اصناف در جلسه این کمیسیون اقتصادی مجلس، اظهار کرد: به دنبال مسائل به وجود آمده پس از تصمیم سران سه قوه مبنی بر افزایش قیمت بنزین و پیام مقام معظم رهبری، رئیس مجلس شورای اسلامی به کمیسیون اقتصادی ماموریت داد تا این کمیسیون، برنامه‌های دستگاه‌های مسئول را جهت کنترل قیمت‌ها در بازارهای مختلف از جمله بازار ارز، بورس کالا و .... بررسی کند.</p>
      <p>وی گفت: در همین راستا هدف از برگزاری نشست امروز مشخص شدن تمهیدات اندیشیده شده در دستگاه‌های اجرایی برای جلوگیری از گرانی کالاها پس از افزایش قیمت بنزین بود. بانک مرکزی، سازمان بورس، وزیر صمت، قائم مقام وزیر صنعت در امور بازرگانی  و... گزارش خوبی درباره ماموریت‌های خود ارائه کردند و سوالات و نگرانی‌های نمایندگان نیز مطرح و بررسی شد.</p>
      <p>رئیس کمیسیون اقتصادی مجلس افزود: تمامی دستگاه‌ها برای ممانعت از گرانی کالاها آماده هستند و بازار لحظه‌ای رصد می‌شود. همچنین مقرر شد که گزارشات سازمان‌های حاضر در جلسه امروز به صورت هفتگی بررسی شود.<br/>انتهای پیام</p>
    </article>
  </body>
</html>