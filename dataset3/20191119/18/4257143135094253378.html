<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/19/az-ensz-szerint-meg-nincsenek-elegge-kizsigerelve-az-oceanok"/>
    <meta property="og:site_name" content="infostart"/>
    <meta property="article:published_time" content="2019-11-19T18:21:03+00:00"/>
    <meta property="og:title" content="Az ENSZ szerint még nincsenek eléggé kizsigerelve az óceánok"/>
    <meta property="og:description" content="Kis ráfordítással akár hatszor annyi táplálékot is jelenthetnének."/>
  </head>
  <body>
    <article>
      <h1>Az ENSZ szerint még nincsenek eléggé kizsigerelve az óceánok</h1>
      <address><time datetime="2019-11-19T18:21:03+00:00">19 Nov 2019, 18:21</time> by <a rel="author">Infostart / MTI</a></address>
      <h3>Kis ráfordítással akár hatszor annyi táplálékot is jelenthetnének.</h3>
      <p>Hatékonyabb gazdálkodással és több technológiai újítás bevezetésével a jelenleginél hatszor nagyobb mennyiségű élelmet lehetne kinyerni a világ óceánjaiból - állapították meg kutatók, akik az ENSZ Élelmezésügyi és Mezőgazdasági Szervezetének (FAO) halászattal foglalkozó tudományos tanácskozásán ismertették az eredményeiket kedden, Rómában.</p>
      <p>A szakemberek becslései szerint az óceánok több mint a kétharmadát tudnák biztosítani annak az állatifehérje-mennyiségnek, amelyre - az ENSZ szakértőinek előrejelzései szerint - a következő évtizedekben szüksége lesz az emberiségnek. A halak jelenleg egyötödét adják az emberek által fogyasztott állati fehérjének.</p>
      <p>A vízi élelmiszertermelés általában kisebb hatással van az éghajlatra, mint a földművelés, és nem is korlátozzák olyan tényezők, mint a megművelhető földterületek és a vízkészletek fogyatkozása.</p>
      <p>Az óceánokból kinyert táplálék továbbá tápanyagokban gazdag, fontos vitaminokat, ásványi anyagokat és zsírsavakat tartalmaz.</p>
      <p>"Az óceánra épülő iparágak kezelési módjának gyors és széles körű megváltoztatásával, valamint az ökoszisztémák egészségének megőrzésével, hosszú távon biztosíthatjuk az élelmiszerbiztonságunkat és</p>
      <blockquote>emberek millióinak életét"</blockquote>
      <p>- mondta Christopher Costello, a jelentés vezető szerzője.</p>
      <p>Megfelelő reformokkal a halászati ipar termelése a mostanihoz képest 20 százalékkal, az előrejelzésekhez képest pedig akár 40 százalékkal növekedhetne.</p>
      <p>A kutatók szerint a legnagyobb potenciál a kagylótenyésztésben rejlik, ráadásul ezek a puhatestűek elfogyasztják a környezetükben lévő szerves anyagokat, ami segíthet a vízminőség javításában is.</p>
      <p>A szakemberek kutatásokat szorgalmaznak a hínár táplálékforrásként, különösen az állateledelek halalapú összetevőinek helyettesítőjeként való alkalmazásáról.</p>
      <p>
        <i>Nyitókép: Pixabay</i>
      </p>
    </article>
  </body>
</html>