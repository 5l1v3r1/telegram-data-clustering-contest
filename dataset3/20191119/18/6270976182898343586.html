<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/razumkov-ta-kuleba-zayavyly-pro-stvorennya-spilnoyi-parlamentsko-uryadovoyi-platformy-yevrointegratsiyi/"/>
    <meta property="og:site_name" content="Рубрика"/>
    <meta property="article:published_time" content="2019-11-19T18:55:24+00:00"/>
    <meta property="og:title" content="Разумков та Кулеба заявили про створення спільної парламентсько-урядової платформи євроінтеграції"/>
    <meta property="og:description" content="У вівторок, 19 листопада, Віце-прем’єр-міністр з питань європейської та євроатлантичної інтеграції України Дмитро Кулеба та Голова Верховної Ради України Дмитро Разумков заявили про створення спільної парламентсько-урядової платформи євроінтеграції. Про це передає Урядовий портал. Завдання Платформи – забезпечити регулярний діалог між Парламентом і Урядом з питань інтеграції України до Європейського Союзу, координацію спільних, системних та ефективних, […]"/>
  </head>
  <body>
    <article>
      <h1>Разумков та Кулеба заявили про створення спільної парламентсько-урядової платформи євроінтеграції</h1>
      <address><time datetime="2019-11-19T18:55:24+00:00">19 Nov 2019, 18:55</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/09/razumkov-dmytro-860x580-c-1.jpg"/>
      </figure>
      <p>
        <b>
          <b>У вівторок, 19 листопада, Віце-прем’єр-міністр з питань європейської та євроатлантичної інтеграції України Дмитро Кулеба та Голова Верховної Ради України Дмитро Разумков заявили про створення спільної парламентсько-урядової платформи євроінтеграції.</b>
        </b>
      </p>
      <p>Про це передає <a href="https://www.kmu.gov.ua/news/verhovna-rada-i-uryad-domovilisya-pro-tisnu-vzayemodiyu-u-sferi-yevropejskoyi-integraciyi-ukrayini?fbclid=IwAR15Qheob53CQH-O9_nBYl0p9KTm6RScdINXh3ieewyGgocxYw22AuGxn_Q">Урядовий портал.</a></p>
      <p>Завдання Платформи – забезпечити регулярний діалог між Парламентом і Урядом з питань інтеграції України до Європейського Союзу, координацію спільних, системних та ефективних, кроків, які наближують законодавство України до права ЄС.</p>
      <p>«Парламент та Уряд об’єднують зусилля задля більш ефективного та швидкого втілення Угоди про асоціацію з ЄС. Разом ми працюватимемо над пріоритетними питаннями євроінтеграції і розроблятимемо законопроекти, що мають наблизити Україну до членства в Євросоюзі», – повідомив Голова Верховної Ради Дмитро Разумков.</p>
      <p>У свою чергу Дмитро Кулеба зазначив: «Уряд визначив для себе ціль – Україна протягом п’яти років має досягнути відповідності економічним критеріям вступу до ЄС. Ми щоденно працюємо над досягненням цієї цілі і вдячні Верховній Раді за ухвалення низки законів, що також наближають нас до неї. Виконання Угоди про асоціацію з ЄС є надзвичайно масштабним і амбітним завданням. І щоб виконувати його максимально ефективно та узгоджено, ми вирішили створити новий механізм взаємодії. Парламентсько-урядова платформа – це новий інструмент пришвидшення європейської інтеграції України».</p>
      <p>У рамках платформи Уряд та Парламент будуть спільно розробляти та ухвалювати закони на виконання Угоди (з належним урахуванням актів права ЄС), проводити подальшу секторальну інтеграцію України до енергетичного та цифрового ринків ЄС, посилювати митне співробітництво, поглиблювати співпрацю з Євросоюзом у сферах юстиції, свободи і безпеки.</p>
      <p><b>Платформа працюватиме у форматі періодичних зустрічей</b> під спільним головуванням Голови Верховної Ради України і Віце-прем’єр-міністра з питань європейської та євроатлантичної інтеграції. Наступним кроком спільної роботи стане формування Парламентом і Урядом дорожньої карти пріоритетних євроінтеграційних законопроектів, які знаходяться на розгляді профільних комітетів ВРУ або плануються до внесення на розгляд Парламенту.</p>
      <p>Уряд запропонував включити до неї законопроекти у сфері телекомунікаційних послуг, технічного регулювання, транспорту, довкілля, громадського здоров’я, інтелектуальної власності та енергетики. Ухвалення цих пріоритетних законів пришвидшить секторальну інтеграцію до ЄС, дасть імпульс економічному зростанню та наблизить Україну до економічних Копенгагенських критеріїв членства в ЄС.</p>
      <p>Нагадаємо, <a href="https://rubryka.com/2019/11/18/kuleba-zayavyv-shho-ne-proty-shhob-ukrayina-zaroblyala-na-rosiyi/">Кулеба заявив, що не проти, щоб Україна заробляла на Росії.</a></p>
      <p>Також <a href="https://rubryka.com/2019/11/13/kuleba-poyasnyv-chomu-vin-pidtrymuye-rynok-zemli/">Кулеба пояснив, чому він підтримує ринок землі.</a></p>
    </article>
  </body>
</html>