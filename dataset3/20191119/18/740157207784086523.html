<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/budzet-mazowsza-2020-pierwsze-czytanie-pierwsze-opinie,135202.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T18:45:00+00:00"/>
    <meta property="og:title" content="Budżet Mazowsza 2020. Pierwsze czytanie, pierwsze opinie"/>
    <meta property="og:description" content="Przyszły rok będzie rekordowy pod względem wydatków - 3,7 mld zł, w tym aż ponad 1,1 mld zł na inwestycje. Niestety, blisko 600 mln zł Mazowsze musi przeznaczyć na „janosikowe”."/>
  </head>
  <body>
    <article>
      <h1>Budżet Mazowsza 2020. Pierwsze czytanie, pierwsze opinie</h1>
      <address><time datetime="2019-11-19T18:45:00+00:00">19 Nov 2019, 18:45</time> by <a rel="author">Tomasz Jakubowski  </a></address>
      <h4>Przyszły rok będzie rekordowy pod względem wydatków - 3,7 mld zł, w tym aż ponad 1,1 mld zł na inwestycje. Niestety, blisko 600 mln zł Mazowsze musi przeznaczyć na „janosikowe”.</h4>
      <hr/>
      <ul>
        <li>
          <b>Dziś podczas obrad sejmiku odbyło się pierwsze czytanie budżetu na 2020 r.</b>
        </li>
        <li>
          <b>Ostateczną decyzję radni województwa mazowieckiego podejmą podczas grudniowej sesji.</b>
        </li>
        <li>
          <b>Planowane dochody wyniosą ponad 3,5 mld zł, z czego 2,9 mld zł to prognozowane dochody z podatków CIT i PIT. Z założenia wydatki mają być na poziomie ponad 3,7 mld zł. Wpłata do budżetu państwa w 2020 r. wyniesie 592 mln zł.</b>
        </li>
      </ul>
      <p>- To kolejny rok, w którym będziemy mieli do czynienia ze znacznym wzrostem zarówno po stronie dochodowej, jak i wydatkowej. Podobnie jak w ubiegłym roku, ponad 1,1 mld zł przeznaczymy na inwestycje drogowe, w służbie zdrowia czy kulturze. Dobra informacja jest taka, że w tym roku będziemy kontynuować wszystkie dotychczasowe programy wsparcia skierowane do mazowieckich gmin i powiatów. Ten rok pokazał nam, jak duże jest zapotrzebowanie na tego typu projekty. Stąd w niektórych programach pula środków będzie nawet dwukrotnie większa niż dotychczas - podkreśla marszałek Adam Struzik.</p>
      <h3>Na co środki</h3>
      <p>Zaplanowane przez samorząd województwa mazowieckiego wydatki inwestycyjne na 2020 r. dotyczą w dużej mierze infrastruktury transportowej. Na ten cel Mazowsze przeznaczy ponad 577 mln zł. Ponad 463 mln zł zostanie przeznaczone na  budowę, rozbudowę i modernizację dróg wojewódzkich, a 30 mln zł na wsparcie rozwoju dróg gminnych i powiatowych. Blisko 257 mln zł pochłoną natomiast inwestycje w mazowieckich szpitalach, a ponad 106 mln zł w instytucjach kultury. Znaczącą pozycją w budżecie Mazowsza są także dotacje dla przewoźników kolejowych – spółek Koleje Mazowieckie i Warszawska Kolej Dojazdowa. W przyszłym roku wyniosą one łącznie 371 mln zł. Ponad 110 mln zł samorząd Mazowsza przeznaczy na programy wsparcia dla mazowieckich gmin, powiatów i jednostek OSP. </p>
      <h3>Infrastruktura drogowa</h3>
      <p>- Nie zwalniamy tempa. Na budowę, modernizację i przebudowę dróg wojewódzkich w przyszłym roku przeznaczymy ponad 463 mln zł. Wśród zadań priorytetowych znalazła się obwodnica Grodziska Mazowieckiego, długo wyczekiwana budowa drogi do węzła Wołomin na trasie S-8, a także rozbudowa drogi relacji Klwów-Szydłowiec. Jednym słowem to będzie bardzo pracowity rok - podsumowuje wicemarszałek Rafał Rajkowski.</p>
      <p>Wśród największych inwestycji znalazły się m.in. budowa zachodniej obwodnicy Grodziska Mazowieckiego w ciągu DW 579 czy budowa tunelu drogowego oraz drogi wojewódzkiej nr 638 w km 19,400 linii kolejowej nr 2 w. m. Sulejówek</p>
      <h3>Zdrowie Mazowszan</h3>
      <p>- W przyszłym roku zaplanowaliśmy blisko 257 mln zł na modernizację i doposażenie mazowieckich szpitali. To niezwykle ważne środki. Nowoczesny sprzęt, wyremontowane oddziały – robimy to z myślą o bezpieczeństwie i komforcie naszych mieszkańców. W przyszłym roku planujemy szereg inwestycji, w tym m.in. utworzenie ośrodków udarowych w szpitalach w Siedlcach, Ostrołęce, Radomiu, Płocku i w Ciechanowie. Obecnie na całym Mazowszu są tylko trzy takie ośrodki – dwa w Warszawie, jeden w Grodzisku Mazowieckim. Chcemy, aby każdy mieszkaniec Mazowsza miał takie same szanse na otrzymanie fachowej pomocy - podkreśla członek zarządu województwa mazowieckiego Elżbieta Lanc.</p>
      <p>Największe planowane inwestycje to modernizacja oddziału ginekologiczno-położniczego i neonatologicznego w Międzyleskim Szpitalu, adaptacja pomieszczeń i zakup pierwszego wyposażenia dla oddziału chirurgii naczyniowej w Mazowieckim Szpitalu Specjalistycznym im. dr. Józefa Psarskiego w Ostrołęce czy modernizacja i rozbudowa budynku w Warszawie przy ul. Koszykowej 79A na potrzeby Mazowieckiego Centrum Neuropsychiatrii</p>
      <h3>Życie kulturalne</h3>
      <p>- Ponad 106 mln zł w przyszłym roku trafi do naszych placówek kulturalnych. To trzecia pozycja w naszym budżecie. Plany są bardzo ambitne. W przyszłym roku będziemy kontynuować modernizację zabytkowych kamienic Gąski i Esterki w Radomiu, skrzydeł północnego i wschodniego Arsenału Warszawskiego czy rozbudowę Muzeum Mazowieckiego w Płocku. Oczywiście to tylko przykłady – dodaje wicemarszałek Wiesław Raboszuk. Największe planowane inwestycje to m.in. odtworzenie i rewaloryzacja budynku zabytkowego przy ul. Kolegialnej 6 oraz przebudowa przynależnych oficyn na potrzeby Muzeum Mazowieckiego w Płocku, modernizacja skrzydeł północnego i wschodniego Arsenału Warszawskiego w Państwowym Muzeum Archeologicznym w Warszawie czy utworzenie bazy kulturalno-edukacyjnej dla prezentacji i promocji folkloru poprzez odrestaurowanie Pałacu Karolin w Otrębusach na potrzeby Państwowego Zespołu Ludowego Pieśni i Tańca Mazowsze .</p>
      <h3>Programy wsparcia</h3>
      <p>- Nasze programy wsparcia z roku na rok cieszą się coraz większą popularnością. Stąd decyzja o ich kontynuacji. Często podczas spotkań z przedstawicielami gmin i powiatów słyszę, jak wielkie mają potrzeby. Jest bardzo wiele zadań, na których realizację po prostu nie mają środków. Dlatego chętnie korzystają z naszych programów i sięgają po dodatkowe wsparcie na budowę boisk, doposażenie pracowni czy aktywizacje sołectw - podkreśla członek zarządu województwa mazowieckiego Janina Ewa Orzełowska.</p>
      <p>Na realizację programów wsparcia skierowanych do mazowieckich gmin, powiatów, a także jednostek OSP władze Mazowsza przeznaczą w 2020 r. ponad 110 mln zł.</p>
      <p> </p>
    </article>
  </body>
</html>