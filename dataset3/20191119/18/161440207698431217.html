<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/19/chef-roberto-serra-di-abbasanta-testimonial-della-cucina-sarda-in-136-954559.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T18:53:51+00:00"/>
    <meta property="og:title" content="Chef Roberto Serra di Abbasanta testimonial della cucina sarda in Brasile"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'evento</h6>
      <h1>Chef Roberto Serra di Abbasanta testimonial della cucina sarda in Brasile</h1>
      <h2>Il titolare del ristorante Su Carduleu scelto dal consolato italiano per rappresentare l'Isola alla Settimana della cucina regionale di San Paolo</h2>
      <address><time datetime="2019-11-19T18:53:51+00:00">19 Nov 2019, 18:53</time> by <a rel="author" href="https://www.unionesarda.it/autore/alessia_orbana/327" target="_blank">Alessia Orbana</a></address>
      <p>Sa Fregula, la bottarga di Cabras, la sapa Argiolas, il pane di Paulilatino e di Domusnovas, i salumi di varie parti dell'Isola e i pregiati vini delle cantine Pala.</p>
      <p>Questi e molti altri i prodotti che dalla Sardegna sono stati imbarcati in valigia con destinazione San Paolo dallo chef Roberto Serra.</p>
      <p>Il titolare del ristorante Su Carduleu di Abbasanta per due settimane è stato in Brasile per partecipare in rappresentanza di tutta la Sardegna alla Settimana della Cucina Regionale Italiana, quest'anno alla sua ottava edizione.</p>
      <p>"Una manifestazione unica al mondo - ha detto Serra - nella quale le 20 regioni italiane partecipano rappresentate ciascuna da uno chef, il quale viene ospitato in uno dei prestigiosi ristoranti italiani presenti a San Paolo. In questo modo ogni Regione ha avuto la possibilità di far conoscere le tipicità della propria terra, le sue materie prime di maggiore rilevanza, i piatti che raccontano le tradizioni e la storia dei luoghi: come si usa spesso dire oggi i saperi e i sapori. Ringrazio l'amico chef Achille Pinna, di Sant'Antioco, per aver segnalato me per questa edizione della manifestazione agli organizzatori che mi hanno poi scelto. E' stata una esperienza formativa da tutti i punti di vista: ho insegnato e ho imparato tantissimo. Ovviamente è tanta la visibilità che questo evento ha dato e darà alla Sardegna e alle altre Regioni d'Italia in Brasile, e in Sud America in generale, per ciò che concerne la nostra storia e il nostro modo di lavorare, che ancora fa scuola nel mondo".</p>
      <p>Organizzata dal Consolato Generale la Settimana della Cucina regionale italiana ha il sostegno dell'Ambasciata d'Italia, dell'Istituto Italiano di Cultura, dell'ENIT, dell'ICE, dell'Accademia Italiana della Cucina e ICIF.</p>
      <p>L'obiettivo è diffondere la cultura italiana in Brasile attraverso la gastronomia.</p>
      <p>"Quest'anno abbiamo avuto maggiore riscontro rispetto alle edizioni precedenti - ha detto il console Filippo La Rosa - sia da parte dei ristoratori ospitanti che da parte degli ospiti che si rivolgono a questo tipo di locali: c'è sempre più attenzione per la cucina italiana qui a San Paolo e la manifestazione è un evento non più solo atteso, ma direi fortemente voluto".</p>
      <p>Un filo rosso ha legato per molti giorni Abbasanta e Su Carduleu al Ristorante Piselli sulla Oscar Freire Street, zona centrale di San Paolo.</p>
      <p>"Il Ristorante Piselli - racconta Serra - sforna novemila pasti al mese. Sono stato orgogliosamente uno dei protagonisti della cena di gala al Four Season Hotel di San Paolo, dove ho presentato la fregula sarda preparata a mano, in una dimostrazione dal vivo, con polpettine di pecora appena scottate, pecorino ed erbette: piatto presente nel menù del Ristorante Su Carduleu da sempre apprezzato. Le giornate sono state animate da show cooking, dibattiti di cucina e naturalmente tante ricette con prodotti provenienti dalla nostra Isola".</p>
      <p>L'evento si inserisce nell'ambito della promozione della cucina italiana di qualità e anticipa la Settimana della Cucina Italiana nel Mondo che si è aperta il 18 novembre e proseguirà sino al 24 novembre.</p>
    </article>
  </body>
</html>