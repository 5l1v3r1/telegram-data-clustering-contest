<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/20/news/donne_molto_piu_ecologiste_degli_uomini-241437627/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T18:11:00+00:00"/>
    <meta property="og:title" content="Il mondo salvato dalle donne: sono loro le più ecologiste"/>
    <meta property="og:description" content="La fotografia in un'indagine Nielsen: i maschi dibattono di ambientalismo. Ma scegliere i mezzi pubblici, fare la raccolta differenziata o portare da casa"/>
  </head>
  <body>
    <article>
      <h1>Il mondo salvato dalle donne: sono loro le più ecologiste</h1>
      <h2>La fotografia in un'indagine Nielsen: i maschi dibattono di ambientalismo. Ma scegliere i mezzi pubblici, fare la raccolta differenziata o portare da casa le buste per la spesa è un impegno quotidiano declinato al femminile<br/> </h2>
      <address>
        <time datetime="2019-11-19T18:11:00+00:00">19 Nov 2019, 18:11</time>
      </address>
      <p><b>ROMA -</b> Gli uomini parlano, discutono, progettano di cambiare il mondo o di salvarlo. Le donne forse ne parlano meno ma lo fanno, quotidianamente, praticamente con piccoli e grandi gesti che difendono l'ambiente e il futuro. Eppure continuano a sentirsi insicure, si dicono poco adatte o poco interessate alla politica e alla finanza come se i loro intenti, pensieri e gesti non fossero un'azione per il bene comune e non avessero un impatto economico.  A dirlo, con statistiche che fotografano l'attegggiamento degli italiani rispetto all'ambiente e altro ancora, è una ricerca del Conference board global consumer confidence della Nielsen.</p>
      <h3>L'ecologia come pratica quotidiana</h3>
      <p>Dall'indagine fatta sul Nielsen Consumer Panel emerge infatti che le donne hanno comportamenti ecologici, preferiscono i mezzi pubblici alla macchina (il 30% rispetto al 22% degli uomini), usano prodotti senza sostanze chimiche (il 37% contro il 27% degli uomini), portano le borse della spesa da casa per non sprecare plastica (il 69% delle donne e il 54% degli uomini), sono disposte a pagare qualcosa in più per avere prodotti che rispettino l’ambiente e che siano eticamente prodotti (il 14% delle donne contro il 12% degli uomini).<br/><br/>Non solo. Le donne usano tempo e pazienza per fare la raccolta differenziata o comunque prestano attenzione allo smaltimento dei rifiuti (il 78% rispetto al 72% degli uomini), gettano le batterie esaurite negli appositi contenitori (il 68% contro il 64% degli uomini), leggono (libri, riviste e giornali) su supporti elettronici (ad esempio il Kindle) per ridurre il proprio consumo di carta (il 20% vs il 17% degli uomini).</p>
      <h3>La finanza è ancora al maschile</h3>
      <p>Insomma: a scorrere le cifre le ragazze e le donne italiane hanno molto più dei maschi i comportamenti virtuosi in materia di ambiente. Eppure solo il 12% delle donne, contro il 27% degli uomini, si dichiara interessato alla politica e per la finanza c'è una certa diffidenza: 4% di interesse contro il 14 degli uomini. "Dati che stridono con la situazione media europea, nella quale sono le donne a sentire le maggiori pressioni finanziarie" (il 52% dichiara infatti di avere appena i soldi per coprire i bisogni primari, contro il 42% degli uomini, dicono i ricercatori). Il sospetto è che le donne si interessino meno a temi “alti” per una insicurezza latente, dovuta al fatto che politica ed economia, ancora nel 2019, sono temi declinati perlopiù al maschile.<br/> <br/>Invece le donne dichiarano di interessarsi di salute (il 41% contro il 24% degli uomini) e di lettura di libri (29% contro 17%). Certo è che, a fronte del 26% di uomini che si definiscono di sé, solo il 19% delle donne dice lo stesso. Il 16% però crede che il proprio aspetto dica agli altri qualcosa sulla propria persona, contro il 10% degli uomini. Inoltre, ben il 44% delle donne si lascia influenzare da amici e conoscenti nelle decisioni d’acquisto, contro il 38% degli uomini. Arrivando allo shopping, anche se è solo il 12% delle donne italiane a interessarsi di tecnologia contro il 42% degli uomini, dal 2018 al 2019 diminuiscono le donne che non si fidano di fare acquisti online (dal 65% a 61%), mentre aumentano molto gli uomini (dal 56% al 65%). Al contempo, le donne sono anche più social.</p>
      <h3>L'Italia e il gender gap in cucina</h3>
      <p>Infine una nota positiva: in Italia, ben il 57% degli uomini dedica almeno parte del proprio tempo alla preparazione dei pasti, contro il 38% della media europea. In fatto di prodezze ai fornelli, quindi, l’italianità batte le questioni di genere. (Le donne che dichiarano di occuparsene sono invece l’89%, dato allineato alla media europea di 90%). E parlando di gap di genere, Pat Dodd,  chief commercial officer di Nielsen global connect, che ha curato la ricerca, commenta: "Quando si tratta di gender gap, la domanda è: come raggiungere una reale equità? La nostra risposta non è né un confronto, né una richiesta di quote rosa. Il nostro lavoro è plasmare mercati  in cui tutti siano ascoltati e considerati, non a dispetto del genere, ma nemmeno a causa di esso".</p>
    </article>
  </body>
</html>