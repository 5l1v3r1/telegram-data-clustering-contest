<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/fundusze-europejskie/18-miesiecy-i-konca-nie-widac-w-tym-roku-nie-ma-szans-na-porozumienie-ws-budzetu-ue,135212.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T18:11:00+00:00"/>
    <meta property="og:title" content="18 miesięcy i końca nie widać. W tym roku nie ma szans na porozumienie ws. budżetu UE"/>
    <meta property="og:description" content="W grudniu nie ma szans na porozumienie ws. budżetu UE, choć szefowie rządów zapewne będą chcieli wykorzystać tę okazję, by pokazać swój sposób widzenia kompromisu budżetowego - powiedział dziennikarzom w Brukseli minister ds. europejskich Konrad Szymański."/>
  </head>
  <body>
    <article>
      <h1>18 miesięcy i końca nie widać. W tym roku nie ma szans na porozumienie ws. budżetu UE</h1>
      <address><time datetime="2019-11-19T18:11:00+00:00">19 Nov 2019, 18:11</time> by <a rel="author">PAP/JS  </a></address>
      <h4>W grudniu nie ma szans na porozumienie ws. budżetu UE, choć szefowie rządów zapewne będą chcieli wykorzystać tę okazję, by pokazać swój sposób widzenia kompromisu budżetowego - powiedział dziennikarzom w Brukseli minister ds. europejskich Konrad Szymański.</h4>
      <hr/>
      <p>Szymański wziął udział w spotkaniu ministrów ds. europejskich w Brukseli. Rozmowy dotyczyły m.in. negocjacji budżetowych i to o nie był pytany przedstawiciel polskiego rządu.</p>
      <p>"Zobowiązanie z poprzedniej Rady Europejskiej jest całkowicie jasne. Prezydencja fińska musi przedstawić efekt swoich dotychczasowych konsultacji i swoją interpretację tego, co się stało. Spodziewamy się tego schematu negocjacyjnego pod koniec listopada" - wskazał.</p>
      <p>Ocenił, że wszyscy mają pełną świadomość, że "interpretacja fińska negocjacji budżetowych jest całkowicie błędna". "Została ona odrzucona już w zasadzie przed ostatnią Radą. To oznacza, że w grudniu nie ma szans na porozumienie, chociaż szefowie rządów zapewne będą chcieli wykorzystać tę okazję, aby pokazać swój sposób widzenia kompromisu budżetowego" - wskazał.</p>
      <p>Czytaj też: <a href="https://www.portalsamorzadowy.pl/fundusze-europejskie/minister-funduszy-i-polityki-regionalnej-bedziemy-walczyc-o-nowy-budzet-ue,135054.html">Minister funduszy i polityki regionalnej: będziemy walczyć o nowy budżet UE</a></p>
      <p>Jak dodał, negocjacje w sprawie przyszłego budżetu UE są prowadzone od 18 miesięcy i rozbieżności interesów państw członkowskich powodują, że nie ma w zasadzie żadnego postępu.</p>
      <p>"Namawiamy, tak jak od początku, do myślenia bardziej kreatywnego i do zastanowienia się, czy chcemy rewolucji, jeśli chodzi o architekturę wydatków, czy też chcemy ograniczenia budżetu. Tych dwóch celów nie można zrealizować w tym samym czasie. Jeśli ktoś chce dołożyć UE nowych zadań, musi pokazać nowe pieniądze" - zaznaczył.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>