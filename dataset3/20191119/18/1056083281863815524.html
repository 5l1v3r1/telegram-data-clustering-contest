<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818601/%D9%81%D8%B1%D8%A7%D9%86%D8%B3%D9%87-%D8%A7%D8%B2-%D8%B9%D8%AF%D9%85-%D8%AA%D9%85%D8%AF%DB%8C%D8%AF-%D9%85%D8%B9%D8%A7%D9%81%DB%8C%D8%AA-%D9%87%D8%A7%DB%8C-%D9%87%D8%B3%D8%AA%D9%87-%D8%A7%DB%8C-%D8%B3%D8%A7%DB%8C%D8%AA-%D9%81%D8%B1%D8%AF%D9%88-%D8%A7%D8%A8%D8%B1%D8%A7%D8%B2-%D8%AA%D8%A7%D8%B3%D9%81-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T18:25:03+00:00"/>
    <meta property="og:title" content="فرانسه از عدم تمدید معافیت‌های هسته‌ای سایت فردو ابراز تاسف کرد"/>
    <meta property="og:description" content="سخنگوی وزارت امور خارجه فرانسه از عدم تمدید معافیت‌های هسته‌ای سایت فردو ابراز تاسف کرد."/>
  </head>
  <body>
    <article>
      <h1>فرانسه از عدم تمدید معافیت‌های هسته‌ای سایت فردو ابراز تاسف کرد</h1>
      <address><time datetime="2019-11-19T18:25:03+00:00">19 Nov 2019, 18:25</time> by <a rel="author">آریا فشتمی</a></address>
      <p>سخنگوی وزارت امور خارجه فرانسه از عدم تمدید معافیت‌های هسته‌ای سایت فردو ابراز تاسف کرد.</p>
      <p>به گزارش ایسنا به نقل از رویترز، آگنس وندرمال سخنگوی وزارت امور خارجه فرانسه روز سه‌شنبه در گفت‌وگویی با خبرنگاران با اشاره به لغو تمدید معافیت‌های هسته‌ای سایت فردو، اظهار کرد: ما از تصمیم ایالات متحده در خصوص سایت هسته فردو ابراز تاسف می‌کنیم چراکه معافیتی را فسخ کرده که از تسهیل در اجرایی شدن پروژه‌های مدنی در این سایت جلوگیری می‌کند.</p>
      <p>وی همچنین در خصوص عبور میزان ذخایر آب سنگین ایران از حدود برجام، گفت: فرانسه از عدم پایبندی ایران به تعهدات هسته‌ای خود به شدت نگران بوده چراکه ممکن است به ممکن عواقب جدی برای نظام اشاعه هسته‌ای داشته باشد.</p>
      <p>به گزارش ایسنا، مایک پمپئو وزیر امور خارجه آمریکا شب گذشته اعلام کرد که کشورش معافیت تحریم‌های مربوط به سایت هسته‌ای فردو را لغو می‌کند.</p>
      <p>وی درباره سایت هسته‌ای فردو به یاوه‌گویی پرداخت و گفت: مقدار مناسب غنی‌سازی اورانیوم برای بزرگ‌ترین دولت حامی تروریسم صفر است.</p>
      <p>پمپئو همچنین ادعا کرد: دلیل مشروعی وجود ندارد که ایران غنی‌سازی را در این سایت که قبلاً مخفی بود، ادامه دهد.</p>
      <p>وزیر امور خارجه آمریکا اعلام کرد که معافیت تحریم‌های مربوط به سایت هسته‌ای فردو از ۱۵ دسامبر لغو می‌شود.</p>
      <p>وزارت امور خارجه روسیه روز سه‌شنبه با صدور بیانیه‌ای اقدام آمریکا مبنی بر عدم تمدید معافیت‌ از تحریم‌های سایت هسته‌ای فردو را شدیدا محکوم کرد.</p>
      <p>همچنین آژانس بین‌المللی انرژی اتمی روز گذشته در گزارشی نوشت: در ۱۶ نوامبر ۲۰۱۹، ایران به اطلاع آژانس بین‌المللی انرژی اتمی رساند که میزان ذخایر آب سنگینش از مرز ۱۳۰ تن عبور کرده است. آژانس در ۱۷ نوامبر ۲۰۱۹ تایید کرد که نیروگاه تولید آب سنگین ایران در حال فعالیت بوده و میزان آب سنگین ایران به ۱۳۱.۵ تن رسیده است.</p>
      <p>انتهای پیام</p>
    </article>
  </body>
</html>