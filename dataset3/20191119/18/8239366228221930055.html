<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_i_frantsiya_pidpysaly_ugodu_pro_vygotovlennya_patrulnyh_korabliv_331151.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Україна і Франція підписали угоду про виготовлення патрульних кораблів"/>
    <meta property="og:description" content="Велику міжурядову рамкову угоду між Україною та Францією щодо офіційної підтримки у посиленні системи морської охорони та безпеки кордонів підписано сьогодні, 19 листопада, у Парижі під час правоохоронної виставки Milipol 2019. Після ратифікації угоди Верховною Радою, буде підписано технічний контракт. Про це поінформували у прес-центрі МВС."/>
  </head>
  <body>
    <article>
      <h1>Україна і Франція підписали угоду про виготовлення патрульних кораблів</h1>
      <h2>Велику міжурядову рамкову угоду між Україною та Францією щодо офіційної підтримки у посиленні системи морської охорони та безпеки кордонів підписано сьогодні, 19 листопада, у Парижі під час правоохоронної виставки Milipol 2019. Після ратифікації угоди Верховною Радою, буде підписано технічний контракт. Про це поінформували у прес-центрі МВС.</h2>
      <address>
        <time datetime="2019-11-19T18:14:00+00:00">19 Nov 2019, 18:14</time>
      </address>
      <slideshow>
        <figure>
          <img src="https://galinfo.com.ua/media/gallery/full/k/o/korabli2.jpg"/>
        </figure>
        <figure>
          <img src="https://galinfo.com.ua/media/gallery/full/k/o/korabli_4f701.jpg"/>
        </figure>
        <figure>
          <img src="https://galinfo.com.ua/media/gallery/full/k/o/korabli1_4f701.jpg"/>
        </figure>
      </slideshow>
      <p>Документ підписали від імені Уряду України міністр внутрішніх справ Арсен Аваков та міністр внутрішніх справ  Франції Кристоф Кастанер.</p>
      <p>Планується, що корабельний склад Державної прикордонної служби України поповниться 20 надсучасними 32-х метровими патрульними кораблями компанії ОСЕА.</p>
      <p>Вони будуть використовуватися для охорони державного кордону на воді, операцій спостереження, нагляду та контролю, пошуково-рятувальних операцій та протидії диверсійно-розвідувальним групам.</p>
      <p>Про це сьогодні під час підписання Угоди повідомив міністр внутрішніх справ України Арсен Аваков.</p>
      <p>"Сьогодні була підписана міжурядова рамкова угода на виготовлення і поставку для потреб системи прикордонної безпеки 20 прикордонних патрульних катерів",- заявив Арсен Аваков.</p>
      <p>За його словами, пропозиція компанії ОСЕА була найбільш економічно вигідною для України і потреб ДПСУ, а Франція запропонувала комплексний підхід кредитного фінансування і часткову локалізацію, 25%, виробництва в Україні.</p>
      <p>"Кожен четвертий корабель буде виготовлений в Україні. Таким чином ми захистимо акваторії наших морів та за рахунок локалізації виробництва в Україні, орієнтовно, це буде один із миколаївських заводів, ми зможемо відродити виробництво катерів з алюмінієвим корпусом. Сподіваємось, що після цієї угоди ми на постійній основі будемо виробляти катери на миколаївському заводі", - наголосив міністр.</p>
      <p>За умовами Угоди, додаткова комплектація катерів буде українською - маленькі швидкісні човни, які виготовляються у Харкові, зброя також буде вітчизняна.</p>
      <p>"Проект вартує 136 мільйонів євро. 15% ми платимо відразу з державного бюджету. І 85% - це спеціальний кредит французького казначейства з мінімальними відсотками. Окрім виробництва та поставок суден, проєкт включає систему сервісного обслуговування, підготовку 240 членів екіпажу та 120 осіб технічного персоналу, запасні частини та інструменти, які необхідні для технічного обслуговування протягом 2 років експлуатації (або 2400 годин), технічну підтримку в Україні (по одному техніку та інженеру компанії виробника) протягом 60 місяців з дати поставки першого корабля в Україну, доставку кораблів в Одесу та страхування на час переходу", - зазначив Арсен Аваков.</p>
      <p>Проект розрахований до 2023 року, а перший корабель Україна зможе отримати у 2021 році.</p>
    </article>
  </body>
</html>