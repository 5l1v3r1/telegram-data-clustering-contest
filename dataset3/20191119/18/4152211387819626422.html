<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/591593/%E0%A6%8F%E0%A6%95%E0%A6%87-%E0%A6%93%E0%A7%9F%E0%A7%87%E0%A6%AC%E0%A6%B8%E0%A6%BE%E0%A6%87%E0%A6%9F%E0%A7%87-%E0%A7%A7%E0%A7%A6%E0%A7%A6-%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A7%80%E0%A6%B0-%E0%A6%9C%E0%A7%80%E0%A6%AC%E0%A6%A8-%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%BE%E0%A6%A8%E0%A7%8D%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T18:07:00+00:00"/>
    <meta property="og:title" content="একই ওয়েবসাইটে ১০০ শিল্পীর জীবন বৃত্তান্ত"/>
    <meta property="og:description" content="২০১৭ সালে ৯০ দশকের ৩৩ ব্যান্ডের ৩৮ জন শিল্পীর কণ্ঠে ৪১টি গান সিডি আকারে প্রকাশ করেছিল আশিক মিউজিক। এরপর ৬৪ জেলা ও ঢাকার ১০০ ব্যান্ডের সমন্বয়ে &amp;lsquo;সমগ্র বাংলাদেশ&amp;rsquo; প্রকাশের উদ্যোগ নেওয়া হয়েছে।২০১০ সাল থেকে ব্যান্ডসংগীত নিয়ে কাজ করা এই প্রযোজনা প্রতিষ্ঠান এবার ব্যতিক্রমী একটি..."/>
  </head>
  <body>
    <article>
      <h1>একই ওয়েবসাইটে ১০০ শিল্পীর জীবন বৃত্তান্ত</h1>
      <address><time datetime="2019-11-19T18:07:00+00:00">19 Nov 2019, 18:07</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/19/69c2ee16854387760ac1fa02b01fc1a7-5dd40597c252a.jpg"/>
        <figcaption>ডামি ওয়েবসাইটে জেমসের জীবন বৃত্তান্ত</figcaption>
      </figure>
      <p><b>২০১৭ সালে ৯০ দশকের ৩৩ ব্যান্ডের ৩৮ জন শিল্পীর কণ্ঠে ৪১টি গান সিডি আকারে প্রকাশ করেছিল আশিক মিউজিক। এরপর ৬৪ জেলা ও ঢাকার ১০০ ব্যান্ডের সমন্বয়ে ‘সমগ্র বাংলাদেশ’ প্রকাশের উদ্যোগ নেওয়া হয়েছে।</b><br/>২০১০ সাল থেকে ব্যান্ডসংগীত নিয়ে কাজ করা এই প্রযোজনা প্রতিষ্ঠান এবার ব্যতিক্রমী একটি ওয়েবসাইট প্রকাশ করতে যাচ্ছে।<br/>গান ও সংগীতশিল্পীদের নিয়ে তৈরি ওয়েবসাইটটিতে থাকবে এ সম্পর্কিত তথ্য সংকলন। প্রযোজনা প্রতিষ্ঠান ও পৃষ্ঠপোষক আশিক মিউজিক জানায়, এতে শিল্পী, অ্যালবাম ও গান নিয়ে বিভিন্ন তথ্য থাকবে। পাশাপাশি জনপ্রিয় সংগীতশিল্পীদের জীবনবৃত্তান্ত থাকবে।<br/>আগামী ১৬ ডিসেম্বর এটি প্রকাশ করা হবে বলে জানালেন প্রযোজনা প্রতিষ্ঠানটির কর্ণধার গহর আশিক।<br/>তিনি বলেন, ‘ওয়েবসাইটটি হবে মূলত বাংলাদেশের সংগীতের ইতিহাস নিয়ে। যেখানে এ যাবত প্রকাশিত সকল বাংলাদেশী অ্যালবাম (ব্যান্ড, মিক্সড, একক, সিনেমা, আবৃত্তি ইত্যাদি) এর পরিচিতি এবং বিভিন্ন মিউজিসিয়ানদের প্রোফাইল থাকবে। সবচেয়ে আকর্ষণ হিসেবে থাকছে সাইটটি চালু করলেই শ্রোতারা একটি অডিও প্লেয়ার পাবেন। যেখানে ২৪ ঘণ্টা গান শোনা যাবে।’<br/>তিনি আরও জানান, আশিক মিউজিক শুরু থেকে ৯০ দশকের গানকেই বেশি প্রাধান্য দিয়ে থাকে। তাই এ গানগুলোও এখানে থাকছে। আপাতত ১০০ জন সংগীত তারকার জীবন বৃত্তান্ত থাকবে। সঙ্গে গান ও অ্যালবামের ইতিহাস। ইতোমধ্যে এর ৮০ শতাংশ কাজ সম্পন্ন হয়েছে।</p>
      <footer>/এম/এমএম/</footer>
    </article>
  </body>
</html>