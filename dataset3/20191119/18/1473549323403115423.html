<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/maria-butina-skazana-w-usa-za-szpiegostwo-moze-podjac-prace-w-rosyjskiej-dumie,986627.html"/>
    <meta property="og:site_name" content="TVN24"/>
    <meta property="article:published_time" content="2019-11-19T18:48:32+00:00"/>
    <meta property="og:title" content="W USA Butinę skazano za &quot;udział w spisku&quot;, w Rosji dostała &quot;dobre oferty&quot; pracy"/>
    <meta property="og:description" content="Maria Butina, skazana przez sąd w Waszyngtonie za udział w spisku przeciwko Stanom Zjednoczonym, po powrocie do Rosji otrzymała propozycję pracy w Dumie Państwowej. Zatrudnienie zaproponowała jej t..."/>
  </head>
  <body>
    <article>
      <h1>W USA Butinę skazano za "udział w spisku", w Rosji dostała "dobre oferty" pracy</h1>
      <address><time datetime="2019-11-19T18:48:32+00:00">19 Nov 2019, 18:48</time> by <a rel="author">tas</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/8a746122-127e-43d8-a63c-b2ed042cdca6.jpg?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/180c0598-bdbc-4c52-bdd0-9ddef4d187ad-480p.mp4"/>
          <figcaption>Deportowana z USA Maria Butina wróciła do Moskwy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/cb79f8fa58b91d3af6c9c991f63962d3/162e855d-6ae1-44db-9e19-d9350db9056a-480p.mp4"/>
          <figcaption>Maria Butina skazana</figcaption>
        </figure>
        <figcaption>Maria Butina wróciła z USA do Rosji po odbyciu półtorarocznej kary. Nagranie z 26 października<cite>Foto: Maxim Shipenkov / PAP/EPA | Video: Reuters</cite></figcaption>
      </slideshow>
      <h3>Maria Butina, skazana przez sąd w Waszyngtonie za udział w spisku przeciwko Stanom Zjednoczonym, po powrocie do Rosji otrzymała propozycję pracy w Dumie Państwowej. Zatrudnienie zaproponowała jej także rzeczniczka praw człowieka.</h3>
      <p>- Zapraszam do pracy w naszej grupie, zajmującej się ochroną rodaków za granicą - powiedziała rzeczniczka praw człowieka Rosji Tatiana Moskalkowa po poniedziałkowym spotkaniu z Marią Butiną.</p>
      <p>- Jestem przekonana, że wspólnie możemy przynieść wiele korzyści tym, którzy znajdują się w trudnej sytuacji życiowej za granicą - dodała Moskalkowa, cytowana przez agencję Interfax.</p>
      <related>
        <a href="https://www.tvn24.pl/wiadomosci-ze-swiata,2/kwiaty-dziennikarze-i-uscisk-ojca-maria-butina-wrocila-do-moskwy,980640.html"/>
      </related>
      <h3>Butina dziękuje Putinowi</h3>
      <p>Rosyjskie media podały również, że Butina otrzymała ofertę pracy w komisji spraw zagranicznych w Dumie Państwowej (niższej izbie parlamentu), którą kieruje Leonid Słucki.</p>
      <p>Moskalkowa potwierdziła te doniesienia. Powiedziała, że "zna pana Słuckiego od wielu lat" i że jej zdaniem, złożył on Butinej "dobrą, interesującą ofertę".</p>
      <p>Uwolniona Rosjanka nie odniosła się jak dotąd do ofert pracy. Podziękowała natomiast prezydentowi Władimirowi Putinowi, że "publicznie stawał w jej obronie".</p>
      <h3>Skazana za udział w spisku</h3>
      <p>31-letnia Butina w kwietniu została skazana przez sąd w Waszyngtonie na 1,5 roku więzienia za udział w spisku przeciwko USA. Na poczet odbywania kary sędziowie zaliczyli jej dziewięć miesięcy, które spędziła w areszcie. Dlatego wyszła na wolność już pod koniec października. Amerykanie zgodzili się, by wróciła do Rosji.</p>
      <p>Rosjanka została aresztowana w lipcu 2018 roku pod zarzutem działalności agenturalnej na rzecz Rosji poprzez nawiązywanie kontaktów z obywatelami USA i infiltrowanie ugrupowań politycznych. Butina przyznała, że działała "pod kierownictwem" przedstawiciela rosyjskich władz. CNN i "New York Times" informowały, że chodzi o Aleksandra Torszyna, byłego wiceszefa banku centralnego Rosji. Torszyn jest na liście Rosjan objętych amerykańskimi sankcjami w reakcji na ingerencję służb specjalnych Kremla w wybory prezydenckie w USA w 2016 roku.</p>
      <p>Rosyjska agencja TASS przypomniała, że Butina została zatrzymana w przededniu spotkania w Helsinkach prezydentów Rosji i USA, Władimira Putina i Donalda Trumpa. Władze w Moskwie utrzymywały, że oskarżenia wobec niej są sfabrykowane, żądały jej uwolnienia.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7c8e2c8f-d453-458a-9968-037bcd766f30.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Tatiana Moskalkowa (z prawej) spotkała się z Marią Butiną<cite>Źródło: PAP/EPA / Maxim Shipenkov</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/obywatel-usa-oskarzony-w-rosji-o-szpiegostwo-pozostanie-w-areszcie,986619.html"/>
        <a href="https://www.tvn24.pl/wiadomosci-ze-swiata,2/putin-jedzie-do-paryza-na-szczyt-w-sprawie-donbasu,986406.html"/>
        <a href="https://www.tvn24.pl/wiadomosci-ze-swiata,2/pozar-w-skladzie-ropy-dwie-osoby-nie-zyja,986334.html"/>
        <a href="https://www.tvn24.pl/wiadomosci-ze-swiata,2/rosja-zwrocila-okrety-przejete-w-ciesninie-kerczenskiej-zatrzymala-bron-i-dokumenty,986304.html"/>
        <a href="https://www.tvn24.pl/wiadomosci-ze-swiata,2/przejete-przez-rosje-okrety-ruszyly-z-portu-przekazanie-ukrainie-mozliwe-w-poniedzialek,986105.html"/>
      </related>
    </article>
  </body>
</html>