<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426078/xatzhmarkos-sta-oria-toy-kwmikoy-h-antipoliteysh-poy-askeitai"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T18:00:01+00:00"/>
    <meta property="og:title" content="Χατζημάρκος: Στα όρια του κωμικού η αντιπολίτευση που ασκείται"/>
    <meta property="og:description" content="«Η αντιπολίτευση που ασκείται, μετά την απόφαση να κλείσει η γέφυρα του ποταμού Μάκκαρη, βρίσκεται στα όρια του κωμικού»."/>
  </head>
  <body>
    <article>
      <h1>Χατζημάρκος: Στα όρια του κωμικού η αντιπολίτευση που ασκείται</h1>
      <address>
        <time datetime="2019-11-19T18:00:01+00:00">19 Nov 2019, 18:00</time>
      </address>
      <p>
        <b>«Η αντιπολίτευση που ασκείται, μετά την απόφαση να κλείσει η γέφυρα του ποταμού Μάκκαρη, βρίσκεται στα όρια του κωμικού».</b>
      </p>
      <p>Αυτό δήλωσε χθες, μιλώντας στην ΕΡΤ Ρόδου, με αφορμή την επίθεση που δέχεται από την παράταξη «Συμμαχία Νοτίου Αιγαίου», ο Περιφερειάρχης Νοτίου Αιγαίου, Γιώργος Χατζημάρκος.</p>
      <p>«Οι τύποι είναι κωμικοί» ανέφερε, προσθέτοντας ότι οι λύσεις θα δοθούν μαζί με τα χρονοδιαγράμματα. Επισήμανε ότι η γέφυρα παρακολουθείτο συνεχώς από τις Τεχνικές Υπηρεσίες και όταν αυτές έκριναν ότι ήταν επικίνδυνη, έδωσαν και την εντολή για το κλείσιμό της.</p>
      <p>«Δεν αποφάσισα εγώ το κλείσιμο της γέφυρας, αλλά οι Τεχνικές Υπηρεσίες. Εγώ ανακοίνωσα το κλείσιμο» είπε χαρακτηριστικά, με αφορμή το θόρυβο που δημιούργησε η σχετική απόφαση. Αναφερόμενος στην επιστολή προς την 95 ΑΔΤΕ, με την οποία ζητούσε να μην περνούν από τη γέφυρα τα βαρέα οχήματα του στρατού, υποστήριξε ότι το έγγραφο δεν ήταν εμπιστευτικό και ότι αφορούσε τα οχήματα πάνω από 70 και 80 τόνους. Σημειώνεται ότι η «Συμμαχία Νοτίου Αιγαίου» χαρακτηρίζει τον Περιφερειάρχη «υπηρέτη πολιτικής ματαιοδοξίας», κατηγορώντας τον ότι δεν έκοψε μόνο το νησί της Ρόδου στα δύο, αλλά και κάθε γέφυρα διαλόγου και επικοινωνίας με οποιαδήποτε διαφορετική άποψη.</p>
    </article>
  </body>
</html>