<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/washington-usa-impeachment-donald-trump-volodymyr-zelensky-ukrajina-vysetrovani_1911191817_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T18:17:00+00:00"/>
    <meta property="og:title" content="Trumpův hovor se Zelenským byl nepatřičný, řekl v Kongresu expert Bílého domu, který telefonát slyšel"/>
    <meta property="og:description" content="„Je nepatřičné, aby prezident Spojených států žádal cizí vládu, aby vyšetřovala amerického občana a politického oponenta,“ řekl bezpečnostní expert Bílého domu Alexander Vindman."/>
  </head>
  <body>
    <article>
      <h1>Trumpův hovor se Zelenským byl nepatřičný, řekl v Kongresu expert Bílého domu, který telefonát slyšel</h1>
      <address><time datetime="2019-11-19T18:17:00+00:00">19 Nov 2019, 18:17</time> by <a rel="author">ČTK</a></address>
      <p>
        <b>Obsah červencového telefonátu amerického prezidenta Donalda Trumpa ukrajinskému protějšku Volodymyru Zelenskému byl nepatřičný, řekl při úterním veřejném slyšení před výborem Sněmovny reprezentantů bezpečnostní představitel Bílého domu a expert na Ukrajinu Alexander Vindman. Poradkyně viceprezidenta Mikea Pence Jennifer Williamsová zase uvedla, že jí hovor připadal „neobvyklý“, protože se týkal „domácí politické záležitosti“.</b>
      </p>
      <p>Trumpův telefonát do Kyjeva stojí v centru vyšetřování, které může vést až k podání ústavní žaloby na prezidenta, tedy impeachmentu.</p>
      <p>Veřejná slyšení ve sněmovně, která navazují na výpovědi za zavřenými dveřmi, začala před týdnem ve středu, kdy vypovídali americký chargé d'affaires v Kyjevě William Taylor a náměstek ministra zahraničí George Kent. V pátek pak se svědectvím vystoupila bývalá americká velvyslankyně na Ukrajině Marie Yovanovitchová.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/washington-impeachment-marie-yovanovitchova-donald-trump-kongres-slyseni_1911152057_cha"/>
      </related>
      <p>Výpovědi diplomatů, úředníků a představitelů administrativy mají vnést jasno do toho, zda prezident Trump překročil své pravomoci, když Ukrajinu vyzýval k vyšetřování syna svého politického rivala Joea Bidena. Podle demokratů chtěl Trump nátlakem na Kyjev získat kompromitující informace o Bidenových a pokusil se tedy zneužít Ukrajinu v americkém volebním boji.</p>
      <p>„Je nepatřičné, aby prezident Spojených států žádal cizí vládu, aby vyšetřovala amerického občana a politického oponenta,“ řekl Vindman ve své úvodní řeči. Své znepokojení ohledně obsahu telefonátu, u kterého byl osobně přítomen, pak prý kvůli „smyslu pro povinnost“ sdílel se svými nadřízenými.</p>
      <h3>‚Rušivý element‘</h3>
      <p>Při odpovědích na otázky pak Vindman řekl, že „neměl žádné pochyby“ o tom, že Trump Zelenského v hovoru žádal o vyšetřování angažmá Huntera Bidena ve společnosti Burisma. Podle něj z telefonátu jednoznačně vyplývalo, že Ukrajina nemá v této záležitosti na výběr. Trumpova právníka Rudyho Giulianiho, který se angažoval v jednáních s Kyjevem, pak Vindman označil za „rušivý element“.</p>
      <p>Slyšení ve Sněmovně reprezentantů v pátek čeká ještě bývalého zvláštního zmocněnce pro Ukrajinu Kurta Volkera a poradce Bílého domu pro ruské a evropské záležitosti Tima Morrisona.</p>
      <p>Demokratičtí kongresmani zvažují, zda s prezidentem zahájí proces takzvaného impeachmentu, který může vést k jeho sesazení z funkce. Trumpovo sesazení se ale zdá být nereálné vzhledem k republikánské převaze v Senátu, druhé kongresové komoře, která podle ústavy vynáší konečný verdikt.</p>
      <related>
        <h4>Související články</h4>
        <a href="https://www.irozhlas.cz/zpravy-svet/donald-trump-usa-impeachment-ukrajina-kongres_1911140858_nkr"/>
        <a href="https://www.irozhlas.cz/zpravy-svet/impeachment-donald-trump-kongres_1911132311_zit"/>
        <a href="https://www.irozhlas.cz/zpravy-svet/allan-lichtman-volby-prezident-usa_1911041713_zit"/>
      </related>
    </article>
  </body>
</html>