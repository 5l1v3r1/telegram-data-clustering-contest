<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/episkepsi-sto-dimarcheio-rethumnis-apo-mathites-tou-2ou-dimotikou-scholeiou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T18:11:00+00:00"/>
    <meta property="og:title" content="Επίσκεψη στο Δημαρχείο Ρεθύμνης από μαθητές του 2ου Δημοτικού Σχολείου"/>
  </head>
  <body>
    <article>
      <h1>Επίσκεψη στο Δημαρχείο Ρεθύμνης από μαθητές του 2ου Δημοτικού Σχολείου</h1>
      <address>
        <time datetime="2019-11-19T18:11:00+00:00">19 Nov 2019, 18:11</time>
      </address>
      <p>Συνάντηση με μαθητές της ΣΤ’1 τάξης του 2ου Δημοτικού Σχολείου Ρεθύμνου είχαν ο Δήμαρχος Ρεθύμνου Γιώργης Χ. Μαρινάκης και ο Αντιδήμαρχος Καθημερινότητας κ. Θωμάς Κρεβετζάκης στο πλαίσιο του μαθήματος της Κοινωνικής και Πολιτικής Αγωγής. <br/>Οι μαθητές, συνοδευόμενοι από την εκπαιδευτικό τους κα Κατριτζιδάκη Ελευθερία , ενημερώθηκαν για τον τρόπο λειτουργίας του Δήμου και τις αρμοδιότητες του και κατέθεσαν του προβληματισμούς τους σε θέματα καθημερινότητας και ποιότητας ζωής των πολιτών.</p>
      <p>Οι μικροί, ενεργοί πολίτες είχαν έρθει καλά προετοιμασμένοι και, πέραν των οργανωμένων ερωτημάτων που έθεσαν στο Δήμαρχο και τον Αντιδήμαρχο, συμμετείχαν στο διάλογο περί δημοκρατίας που αναπτύχθηκε στο πλαίσιο της συνεργασίας τους μαζί τους. <br/>Ο Δήμαρχος επεσήμανε το σημαντικό ρόλο των παιδιών στην καλλιέργεια μιας νέας νοοτροπίας, ενταγμένης στα σύγχρονα προτάγματα, που εστιάζουν στη διαχείριση της ενέργειας και των φυσικών πόρων και στους τρόπους περιορισμούς της σπάταλης τους, τη διαχείριση των απορριμμάτων, το σεβασμό του δημόσιου χώρου αλλά και τον σεβασμό προς τους συνανθρώπους μας και των δικαιωμάτων που όλοι έχουμε, αφού, όπως τόνισε, λόγω της ευαισθησίας τους, τα παιδιά εντυπώνουν και υιοθετούν ευκολότερα τις ιδέες και πρακτικές που κάνουν τη ζωή μας καλύτερη.</p>
      <p>Μάλιστα, ο Δήμαρχος δεσμεύτηκε, να παραστεί και να συμμετάσχει, την ερχόμενη Δευτέρα 25/11, σε συνεργασία με την κα Κατριτζιδάκη, στο μάθημα της Κοινωνικής Πολιτικής με θέμα το θεσμικό ρόλο που επιτελεί ο Δήμος Ρεθύμνης και τους τομείς που διαχειρίζεται.</p>
    </article>
  </body>
</html>