<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/rodny-dum-wintonem-zachraneneho-ditete-zdobi-nova-pametni-deska-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T18:46:00+00:00"/>
    <meta property="og:title" content="Rodný dům Wintonem zachráněného dítěte zdobí nová pamětní deska"/>
    <meta property="og:description" content="Jako osmiletý nastoupil Tomáš Graumann do vlaku vypraveném Nicholasem Wintonem a zachránil si tak stejně jako dalších 668 zejména židovských dětí život. Na počest Graumanna i Wintona visí na rodném domě Graumannových nová pamětní deska."/>
  </head>
  <body>
    <article>
      <h1>Rodný dům Wintonem zachráněného dítěte zdobí nová pamětní deska</h1>
      <address><time datetime="2019-11-19T18:46:00+00:00">19 Nov 2019, 18:46</time> by <a rel="author">autor externí</a></address>
      <p>Mozaiková deska z keramiky visí na domě v Králově Poli, kde se narodil Tomáš Graumann, od pátku. V minulosti dům už pamětní deska zdobila, tu však před dvěma lety někdo ukradl a poničil. „Policie ji našla odhozenou někde poblíž. Až tu původní desku opravíme, umístíme ji na úřad městské části Králova Pole. Tentokrát jsme se rozhodli, že novou desku vytvoříme tak, aby nebyla tolik atraktivní pro zloděje. Je tedy z keramické mozaiky,” sdělila za spolek Orot, který se zabývá židovsko-křesťanskou kulturou a který desku pořídil, Lenka Veselá. </p>
      <figure>
        <img src="https://g.denik.cz/50/cc/6635682-brno-rozhovor-na-konci-tydne-thomas-graumann-winton-zide-zachrana-zemanova-kavarna-pavillon_denik-150-3x2.jpg"/>
      </figure>
      <aside>
        <a href="https://brnensky.denik.cz/rozhovor/wintonovo-dite-graumann-kdyz-vypravim-ve-skolach-placou-zaci-i-ucitele-20151018.html">Wintonovo dítě Graumann: Když vyprávím ve školách, pláčou žáci i učitelé Přečíst článek ›</a>
      </aside>
      <p>Slavnostního odhalení se zúčastnil i předseda Židovské obce Brno Jáchym Kanarek. „My Židé věříme, že kdo zachrání jeden život, jako by zachránil celé lidstvo. Nicholas Winton tuto záchrannou misi splnil několikanásobně,” uvedl. <br/> <br/>Desku, kterou vytvořila brněnská umělkyně Johana Merta, zaplatil magistrát. „Bylo ctí pro město Brno, že jsme mohli finančně přispět na tuto desku, která bude připomínat oba dva tyto významné muže,” řekla za město primátorka Markéta Vaňková. </p>
      <figure>
        <img src="https://g.denik.cz/50/90/tomas-graumann-dra-06_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/za-svuj-zivot-vdecim-nicholasi-wintonovi-vzpomina-muz-20140509.html">Za svůj život vděčím Nicholasi Wintonovi, vzpomíná muž Přečíst článek ›</a>
      </aside>
    </article>
  </body>
</html>