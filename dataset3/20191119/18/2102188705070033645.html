<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653905/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T18:41:00+00:00"/>
    <meta property="og:title" content="У Ложкіна прокоментували справу голови &quot;Укрексімбанку&quot;"/>
    <meta property="og:description" content="У пресслужбі екс-глави адміністрації президента і екс-власника УМХ Бориса Ложкіна назвали арешт голови правління “Укрексімбанку” Олександра Гриценка частиною старої політичної історії."/>
  </head>
  <body>
    <article>
      <h1>У Ложкіна прокоментували справу голови "Укрексімбанку"</h1>
      <address>
        <time datetime="2019-11-19T18:41:00+00:00">19 Nov 2019, 18:41</time>
      </address>
      <p>У пресслужбі екс-глави адміністрації президента і екс-власника УМХ Бориса Ложкіна назвали арешт голови правління "Укрексімбанку" Олександра Гриценка частиною старої політичної історії.</p>
      <p>Про це заявила прес-секретар Ложкіна Марія Попова, коментуючи заяву Генпрокуратури про звинувачення, висунуті Гриценку.</p>
      <p>"Ми вважаємо, що цей арешт - частина старої політичної історії, яка звучала у виконанні прокурора Кулика в березні цього року.</p>
      <p>Черговий збіг медійних подій, в яких зручно згадати ім'я п’ятого президента країни і колишньої глави НБУ для вирішення політичних завдань (що власне зараз і відбувається в медійному просторі)", - сказала вона.</p>
      <p>"Наскільки ми розуміємо, банкіра звинувачують в тому, що він "не перешкоджав" поверненню кредиту державному банку - це революційний підхід в розумінні роботи банків і застав", - додала Попова.</p>
      <p>Під "старою політичною історією" мається на увазі те, що Генпрокуратура (прокурор у цій справі Костянтин Кулик) 22 квітня <a href="https://www.pravda.com.ua/news/2019/04/22/7213210/">викликала</a> на допити кількох представників оточення Порошенка — Ложкіна, ексзаступника глави АП Олексія Філатова, ексочільницю НБУ Валерію Гонтареву у справі олігарха-втікача Сергія Курченка, підозрюваного у масштабних розкраданнях.</p>
      <p>Всі троє відмовилися прийти на допит.</p>
      <p>Згодом адвокати Ложкіна все ж прийшли до ГПУ, однак <a href="https://www.pravda.com.ua/news/2019/04/25/7213600/">не змогли</a> отримати підозру.</p>
      <p>
        <i>
          <b>Нагадуємо:</b>
        </i>
      </p>
      <p>
        <i>У суботу деякі ЗМІ, зокрема телеканали "Прямий" та "5 канал", повідомили про <a href="https://www.epravda.com.ua/news/2019/11/16/653791/">викрадення</a> глави "Укрексімбанку" Олександра Гриценка.</i>
      </p>
      <p>
        <i>В СБУ заявили, що Гриценка <a href="https://www.epravda.com.ua/news/2019/11/16/653793/">затримала СБУ</a> за дорученням Генпрокуратури в межах кримінального провадження за ознаками вчинення злочинів, передбачених ч.1 ст. 255, ч.5 ст. 191, ч.3 ст. 209 КК. </i>
      </p>
      <p>
        <i>Гриценко очолив державний "Укрексім" <a href="https://www.epravda.com.ua/news/2014/08/5/480028/">у 2014 році</a>. За даними ЕП, банкір є <a href="https://www.epravda.com.ua/publications/2019/05/27/648147/">наближеною</a> до колишнього президента Петра Порошенка особою.</i>
      </p>
      <p>
        <i>Гриценко з червня 2007 року до лютого 2013 року працював вiце-президентом департаменту ринку капiталiв у країнах Схiдної Європи, Близького Сходу й Африки Standard Bank PLC, а з лютого 2013 року до липня 2014 року - на посадi асоцiйованого директора, члена Комiтету з управлiння активами Banque Havilland S.A.</i>
      </p>
      <p>
        <i>В 2004-2005 роках Гриценко працював на посадi начальника управлiння комерцiйних боргових зобов'язань департаменту фiнансової полiтики Мiнiстерства фiнансiв.</i>
      </p>
      <p>
        <i>Укрексiмбанк засновано 1992 року. Усi його акцiї належать державi.</i>
      </p>
      <p>
        <i>Генеральна прокуратура <a href="https://www.epravda.com.ua/news/2019/11/19/653861/">звинувачує</a> голову правління "Укрексімбанку" Олександра Гриценка в сприянні зняття арештів з депозитів і застав "злочинного оточення екс-президента Віктора Януковича" за виданим банком кредиту на покупку "Українського медіа холдингу".</i>
      </p>
      <p>
        <i>Читайте детальніше: <a href="https://www.epravda.com.ua/publications/2019/11/19/653884/">Затримання "банкіра Порошенка": що треба знати про справу голови "Укрексімбанку"</a></i>
      </p>
    </article>
  </body>
</html>