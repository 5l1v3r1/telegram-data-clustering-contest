<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197941/p-geroylanos-sto-cnn-greece-h-agonia-moy-einai-na-min-svisei-to-pasok"/>
    <meta property="og:site_name" content="CNN.gr"/>
    <meta property="article:published_time" content="2019-11-19T18:23:26+00:00"/>
    <meta property="og:title" content="Π. Γερουλάνος στο CNN Greece: Η αγωνία μου είναι να μην σβήσει το ΠΑΣΟΚ"/>
    <meta property="og:description" content="«Η αγωνία μου είναι να μην σβήσει το ΠΑΣΟΚ» , επεσήμανε στο CNN Greece, o Παύλος Γερουλάνος , ο οποίος επέμεινε στο να πραγματοποιηθεί το συνέδριο με νέους..."/>
  </head>
  <body>
    <article>
      <h1>Π. Γερουλάνος στο CNN Greece: Η αγωνία μου είναι να μην σβήσει το ΠΑΣΟΚ</h1>
      <h2>«Η αγωνία μου είναι να μην σβήσει το ΠΑΣΟΚ», επεσήμανε στο CNN Greece, o Παύλος Γερουλάνος, ο οποίος επέμεινε στο να πραγματοποιηθεί το συνέδριο με νέους εκλεγμένους συνέδρους. Επίσης ο κ. Γερουλάνος υποστήριξε πως η δημιουργία μίας νέας κεντροαριστερής παράταξης πρέπει να έχει τις βάσεις της στο αξιακό πλαίσιο του ΠΑΣΟΚ.</h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 20:23 , 19 November 2019 - 20:26</p>
      <p>Πάντως, λίγα 24ωρα πριν ξεκινήσει το συνέδριο του ΠΑΣΟΚ στο ΣΕΦ, το κλίμα στο εσωτερικό του κόμματος <b>παραμένει θολό</b>, ενώ τα αίματα άναψαν με αφορμή πρωτοβουλία του Παύλου Γερουλάνου να θέσει στη δημοσιότητα ψήφισμα ενός «δημοκρατικού συνεδρίου» με εκλεγμένους συνέδρους στις αρχές του 2020, καταγγέλλοντας την διαδικασία ως «παρωδία».</p>
      <h3>Οι ενστάσεις και η αντίδραση της Φώφης</h3>
      <p>Στόχος της κίνησης Γερουλάνου είναι να συγκεντρωθούν οι απαραίτητες υπογραφές ώστε <b>το ψήφισμα να κατατεθεί προς έγκριση στο συνέδριο</b>. Με αυτό ζητείται να συζητηθούν μέσα στο 2020 και να αποφασιστούν η στρατηγική του ΠΑΣΟΚ και ο τρόπος συνδρομής και λειτουργίας του σε σχέση με το Κίνημα Αλλαγής, οι θέσεις και οι προτάσεις του για την ελληνική κοινωνία αλλά και οποιαδήποτε καταστατική αλλαγή.</p>
      <p>Κύκλοι της Χαριλάου Τρικούπη σήκωσαν το γάντι, εξαπολύοντας ταυτόχρονα επίθεση κατά του πρώην υπουργού, ξεκαθαρίζοντας πως το συνέδριο είναι <b>καταστατικό και νόμιμο.</b> Σύμφωνα με τις ίδιες πηγές ο κ. Γερουλάνος γνωρίζει ακριβώς την κατάσταση στο ΠΑΣΟΚ, οπότε οι αιτιάσεις του μόνο ζημιά προκαλούν στην παράταξη και την υπονομεύουν.</p>
      <p>Υπάρχουν κι άλλα στελέχη που θεωρούν πως η αιφνιδιαστική απόφαση της Φώφης Γεννηματά δεν ήταν τυχαία και θα έπρεπε να είχε προηγηθεί προσυνεδριακός διάλογος, αλλά και εκλογή συνέδρων. Κριτική ασκείται και για το γεγονός πως το συνέδριο θα κρατήσει ακριβώς 24 ώρες αφού ξεκινά το απόγευμα του Σαββάτου στις 5μμ και ολοκληρώνεται στις 6μμ της Κυριακής.</p>
      <p>Από την πλευρά του περιβάλλοντος της <a href="https://www.cnn.gr/eidhseis/tag/9926/fofi-gennimata"><b>Φώφης Γεννηματά</b></a>, επισημαίνεται πως η πρόταση της προέδρου είχε εγκριθεί από την Κεντρική Οργανωτική Επιτροπή του Συνεδρίου. Σημειώνεται πως η αλλαγή που θα επιφέρει το συνέδριο αφορά στο καταστατικό του κόμματος, ώστε να προβλέπει ότι ο πρόεδρος του Κινήματος Αλλαγής θα είναι και πρόεδρος του ΠΑΣΟΚ. Με αυτό τον τρόπο η Γεννηματά <b>βάζει τέλος στα σενάρια δυαρχίας</b>, τα οποία, όπως η ίδια έχει αναφέρει στις σχετικές συνεδριάσεις δεν μπορούν να γίνουν δεκτά. Εφόσον οι προτάσεις της κυρίας Γεννηματά εγκριθούν από το συνέδριο, η θητεία της θα παραταθεί μέχρι το 2021, οπότε και προβλέπεται νέα εκλογή αρχηγού στο Κίνημα Αλλαγής.</p>
      <h3>«Γρίφος» η στάση Ανδρουλάκη</h3>
      <p>Ζητούμενο αποτελεί η στάση που θα κρατήσει ο <a href="https://www.cnn.gr/eidhseis/tag/61596/nikos-androylakhs"><b>Νίκος Ανδρουλάκης</b></a>, που σε όλες τις δημόσιες τοποθετήσεις του, έχει εκφράσει την έντονη δυσαρέσκειά του για τις διαδικασίες-εξπρές που έχει επιλέξει η κυρία Γεννηματά. Σύμφωνα με τον κ. Ανδρουλάκη, <b>η στάση της κ. Γεννηματά δεν δείχνει σεβασμό στην ιστορία του ΠΑΣΟΚ, το οποίο απαξιώνεται πλήρως.</b></p>
      <p>Και αυτό που μένει να φανεί είναι κατά πόσο ο ευρωβουλευτής του <a href="https://www.cnn.gr/eidhseis/tag/70288/kinhma-allaghs"><b>Κινήματος Αλλαγής</b> </a>είναι να προχωρήσει σε σύγκρουση. Μέχρι στιγμής ο ίδιος δεν έχει ανοίξει τα χαρτιά του, αν και οι πληροφορίες θέλουν να <b>δέχεται ισχυρές πιέσεις να διαφοροποιηθεί πλήρως</b>, αφού είναι ο μόνος που μπορεί να χαλάσει τα σχέδια της Φώφης Γεννηματά.</p>
      <p>Στελέχη του ΠΑΣΟΚ θεωρούν πως ο Νίκος Ανδρουλάκης πιέζεται από την πρωτοβουλία Γερουλάνου να ξεκαθαρίσει τις διαθέσεις του. Σύμφωνα με πληροφορίες η πλευρά του ευρωβουλευτή έχει αφήσει ελεύθερα τα στελέχη που ανήκουν στο περιβάλλον του αναφορικά με τη στάση τους στο ψήφισμα Γερουλάνου. Πάντως, αποκλειστικές πληροφορίες του CNN Greece υποστηρίζουν πως <b>αρκετά μέλη της ομάδας Ανδρουλάκη έχουν υπογράψει το κείμενο του Γερουλάνου.</b></p>
      <h3>Δε θα δώσει το παρών ο ΓΑΠ;</h3>
      <p>Με ενδιαφέρον αναμένονται οι τοποθετήσεις κι άλλων κορυφαίων στελεχών, όπως του <a href="https://www.cnn.gr/eidhseis/tag/18618/giwrgos-papandreoy"><b>Γιώργου Παπανδρέου</b></a>, που όμως μπορεί και να μην δώσει το παρών στο συνέδριο, καθώς βρίσκεται στην Ινδία.</p>
      <p>Πάντως, η Φώφη Γεννηματά είχε σήμερα τετ α τετ στο γραφείο του στη Βουλή. Αφορμή ήταν η πρόσκληση που απηύθυνε η πρόεδρος του ΠΑΣΟΚ και επικεφαλής του Κινήματος Αλλαγής στον κ. Σημίτη, αλλά και στους Γιώργο Παπανδρέου και Βαγγέλη Βενιζέλο, να παραστούν στο συνέδριο. Η συνάντηση διήρκησε μία ώρα, με βασικά θέματα το συνέδριο και την πορεία της παράταξης.</p>
      <p>Αυτά είναι τα δεδομένα με τα οποία το ΠΑΣΟΚ θα πάει στο συνέδριο. Και βεβαίως μέχρι το Σάββατο οι παρασκηνιακές διαβουλεύσεις και οι τηλεφωνικές συνομιλίες μεταξύ βουλευτών και στελεχών για τη συγκρότηση συμμαχιών και μετώπων θα είναι συνεχείς και πυρετώδεις. Και μένει να αποδειχθεί αν το ΚΙΝΑΛ θα εισέλθει σε ένα νέο γύρο εσωστρέφειας, που θα δώσει τη δυνατότητα στον Αλέξη Τσίπρα, να διεισδύσει περαιτέρω στο μεσαίο χώρο και να γίνει ο νέος εκφραστής, μίας νέας κεντροαριστερής παράταξης, που θα αποτελέσει και το αντίπαλο δέος απέναντι στο δεξιό χώρο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197877/synantisi-gennimata-simiti-sti-voyli-psila-stin-atzenta-to-synedrio-toy-pasok">Συνάντηση Γεννηματά - Σημίτη στη Βουλή: Ψηλά στην ατζέντα το συνέδριο του ΠΑΣΟΚ</a>
        </li>
        <li>
          <a href="https://www.cnn.gr/news/politiki/story/197589/geroylanos-sto-synedrio-parodia-toy-pasok-apantame-me-dimokratiko-psifisma">Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα</a>
        </li>
        <li>
          <a href="https://www.cnn.gr/news/politiki/story/197537/gennimata-h-omerta-mitsotaki-kai-tsipra-afinei-tin-koinonia-se-adiexodo">Γεννηματά: Η «ομερτά» Μητσοτάκη και Τσίπρα αφήνει την κοινωνία σε αδιέξοδο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/53793/paylos-geroylanos">ΠΑΥΛΟΣ ΓΕΡΟΥΛΑΝΟΣ</a>
        </li>
        <li>
          <a href="https://www.cnn.gr/eidhseis/tag/1200/pasok">ΠΑΣΟΚ</a>
        </li>
        <li>
          <a href="https://www.cnn.gr/eidhseis/tag/73716/kinal">ΚΙΝΑΛ</a>
        </li>
        <li>
          <a href="https://www.cnn.gr/eidhseis/tag/13707/synedrio">ΣΥΝΕΔΡΙΟ</a>
        </li>
        <li>
          <a href="https://www.cnn.gr/eidhseis/tag/9926/fofi-gennimata">ΦΩΦΗ ΓΕΝΝΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/61596/nikos-androylakhs">ΝΙΚΟΣ ΑΝΔΡΟΥΛΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/197984/snapshot/2761754.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197985/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197969/snapshot/2760635.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197970/snapshot/2476050.jpg"/>
      </figure>
    </article>
  </body>
</html>