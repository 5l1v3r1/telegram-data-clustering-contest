<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/svedsko-zastavilo-stihani-zakladatele-wikileaks-kdo-je-julian-assange-a-co-mu-stale-hrozi-83151"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T18:00:00+00:00"/>
    <meta property="og:title" content="Švédsko zastavilo stíhání zakladatele Wikileaks. Kdo je Julian Assange a co mu stále hrozí? - Seznam Zprávy"/>
    <meta property="og:description" content="Pro stoupence bojovník za pravdu, pro kritiky anarchista toužící po pozornosti, který ohrožuje životy zveřejňováním citlivých informací. Švédská prokuratura zastavila předběžné vyšetřování zakladatele serveru WikiLeaks Juliana Assange, který v zemi čelil obvinění ze znásilnění. Podle prokurátorky Perssonové pro další stíhání Assange neexistuje dostatek důkazů. Ten si kvůli porušení podmínek kauce odpykává 50týdenní trest v britském vězení. Ale kdo je Julian Assange a z čeho je stále ještě obviněný?"/>
  </head>
  <body>
    <article>
      <h1>Švédsko zastavilo stíhání zakladatele Wikileaks. Kdo je Julian Assange a co mu stále hrozí? - Seznam Zprávy</h1>
      <address>
        <time datetime="2019-11-19T18:00:00+00:00">19 Nov 2019, 18:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/svedsko-zastavilo-stihani-zakladatele-wikileaks-kdo-je-julian-assange-a-co-mu-stale-hrozi-83151">Švédsko zastavilo stíhání zakladatele Wikileaks. Kdo je Julian Assange a co mu stále hrozí?</a></p>
      <h3>Švédsko zastavilo stíhání zakladatele Wikileaks. Kdo je Julian Assange a co mu stále hrozí?</h3>
      <p><a href="https://www.seznamzpravy.cz/autor/adam-rysanek-637">Adam Ryšánek<br/></a>19. 11. 19:00</p>
      <p>Pro stoupence bojovník za pravdu, pro kritiky anarchista toužící po pozornosti, který ohrožuje životy zveřejňováním citlivých informací. Švédská prokuratura zastavila předběžné vyšetřování zakladatele serveru WikiLeaks Juliana Assange, který v zemi čelil obvinění ze znásilnění. Podle prokurátorky Perssonové pro další stíhání Assange neexistuje dostatek důkazů. Ten si kvůli porušení podmínek kauce odpykává 50týdenní trest v britském vězení. Ale kdo je Julian Assange a z čeho je stále ještě obviněný?</p>
      <p>Julian Assange se narodil v Austrálii v roce 1971. V dětství hodně cestoval, jeho rodiče vlastnili kočovné divadlo. Už od mládí prokazoval, že s počítači si rozumí. V roce 1995 pronikl do systému kanadské telekomunikační společnosti Nortel, čímž přilákal pozornost australské policie.</p>
      <p>Podle New Yorkeru australská prokuratura Assange později obvinila z jednatřiceti případů hackování a souvisejících zločinů, z nichž se přiznal ke dvaceti čtyřem a dostal pokutu několika tisíc australských dolarů.</p>
      <p>V roce 2006 založil kontroverzní web Wikileaks, který se od začátku zaměřoval na zveřejňování tajných vládních dokumentů a dalších citlivých a někdy i šokujících dat, například údajů o velkých firmách či informací o tajných operacích americké armády.</p>
      <figure>
        <iframe data-src="https://twitter.com/kylegriffin1/status/1116384370322022407?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Jak vznikl server Wikileaks?</h4>
      <p>Projekt Wikileaks Assange založil se skupinou stejně smýšlejících lidí. <a href="https://www.newyorker.com/magazine/2017/08/21/julian-assange-a-man-without-a-country">Podle reportéra New Yorkeru Raffiho Khatchadouriana</a>, který s Assangem několik týdnů cestoval, Assange přijal kočovný životní styl za vlastní a provozoval Wikileaks za neustálého pohybu po celém světě.</p>
      <p>Poprvé se server dostal do povědomí v roce 2010, kdy zveřejnil <a href="https://collateralmurder.wikileaks.org/">video z iráckého Bagdádu</a>, na kterém americká armáda z vrtulníku zastřelila 18 civilistů. V ten samý rok web zpřístupnil tajné americké dokumenty o válce v Iráku či v Afghánistánu, které na světlo světa dostal vojín Bradley Manning.</p>
      <related>
        <a href="https://www.seznamzpravy.cz/clanek/manningova-odmitla-vypovidat-v-kauze-wikileaks-pujde-opet-do-vezeni-72187?autoplay=1"/>
        <a href="https://www.seznamzpravy.cz/clanek/manningova-odmitla-vypovidat-v-kauze-wikileaks-pujde-opet-do-vezeni-72187"/>
      </related>
      <p>Bradley Manning, který prodělal operaci pohlaví a nyní vystupuje jako Chelsea Manningová, serveru WikiLeaks podle ČTK předal 470 000 bojových hlášení z irácké a afghánské války, 250 000 tajných depeší amerického ministerstva zahraničí, několik videí z bojišť a další citlivé dokumenty, které získal jako zpravodajský analytik armády v Iráku.</p>
      <p>Server WikiLeaks také před americkými prezidentskými volbami v roce 2016 zveřejnil desítky tisíc odcizených e-mailů z kanceláře kampaně Hillary Clintonové, tedy tehdejší soupeřky současného prezidenta Donalda Trumpa. <a href="https://www.theguardian.com/us-news/2016/nov/06/wikileaks-emails-hillary-clinton-campaign-john-podesta">Podle Guardianu</a> měly tyto e-maily negativní dopad na její volební preference.</p>
      <p>Za svoji práci s WikiLeaks Assange obdržel několik novinářských ocenění, např. v červenci 2010 ho deník The New York Times označil za „nejvýznamnějšího světového novináře“. Ne všechny reakce na Wikileaks byly ale pozitivní. V té době americká vláda dala najevo, že Assange chce za únik tajných spisů stíhat.</p>
      <figure>
        <iframe data-src="https://twitter.com/wikileaks/status/1117408744441294848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Z čeho je Assange obviněný v USA?</h4>
      <p>Julian Assange byl <a href="https://www.tribpub.com/gdpr/chicagotribune.com/">podle Chicago Tribune</a> údajně kvůli počítačové kriminalitě v USA vyšetřován už v roce 2012. Formální obvinění přišlo až v dubnu 2019. Ministerstvo spravedlnosti USA Assange obvinilo ze spiknutí za účelem získání tajných informací z vládního počítače, za což mu hrozilo až pět let vězení.</p>
      <p>Ministerstvo ale v květnu <a href="https://www.bbc.com/news/world-11047811">podle BBC </a>obvinilo Assange z dalších téměř dvou desítek trestných činů, a to mnohem závažnějších. Assange podle obvinění ohrozil národní bezpečnost USA nezákonným zveřejněním tajných dokumentů na Wikileaks.</p>
      <p>Pokud by Assange byl ve všech případech uznán vinným, hrozí mu v USA 175 let za mřížemi, jinými slovy doživotí.</p>
      <p>Zájem o vydání Assange mělo však kromě USA i Švédsko.</p>
      <related>
        <a href="https://www.seznamzpravy.cz/clanek/usa-rozsirily-obvineni-vuci-zakladateli-wikileaks-assangeovi-72578?autoplay=1"/>
        <a href="https://www.seznamzpravy.cz/clanek/usa-rozsirily-obvineni-vuci-zakladateli-wikileaks-assangeovi-72578"/>
      </related>
      <h4>Proč jej stíhali ve Švédsku?</h4>
      <p>Švédsko vydalo na Assange mezinárodní zatykač v roce 2010 kvůli obvinění ze znásilnění. Ze sexuálních útoků Assange nařkly dvě Švédky, s nimiž se měl setkat, když měl ve Stockholmu přednášku. Byl zadržen ve Velké Británii a později propuštěn na kauci. Veškerá obvinění popřel s tím, že styk se ženami byl konsensuální. Případ údajného sexuálního obtěžování byl už promlčen.</p>
      <p>Švédské úřady stíhání Assange už jednou zastavily v roce 2017. V té době ale bylo důvodem to, že se zakladatel WikiLeaks dlouhodobě skrýval na ekvádorské ambasádě v Londýně a byla jen malá naděje na jeho zatčení.</p>
      <related>
        <a href="https://www.seznamzpravy.cz/clanek/temny-den-v-historii-zurnalistiky-pohledy-na-kauzu-zatceneho-assange-se-ruzni-70176?autoplay=1"/>
        <a href="https://www.seznamzpravy.cz/clanek/temny-den-v-historii-zurnalistiky-pohledy-na-kauzu-zatceneho-assange-se-ruzni-70176"/>
      </related>
      <h4>Proč Assange získal azyl na ekvádorské ambasádě?</h4>
      <p>Zakladatel WikiLeaks se na ekvádorskou ambasádu uchýlil v roce 2012, kdy mu hrozilo vydání do Švédska, i kvůli obavám, že ze Švédska může být také vydán do USA a postaven před tamní soud kvůli zveřejnění tajných dokumentů.</p>
      <p>Na ambasádě Assange zůstal i poté, co Švédsko stíhání Assange v roce 2017 zastavilo. Stále mu totiž hrozil postih za to, že se vyhýbal britskému soudu.</p>
      <p>Ekvádorská ambasáda byla jasnou volbou, protože tehdejší prezident jihoamerické země Rafael Correa byl silným zastáncem Wikileaks. Pozice Ekvádoru se však změnila, když Correu nahradil současný prezident Lenín Moreno.</p>
      <related>
        <a href="https://www.seznamzpravy.cz/clanek/ekvadorsky-prezident-pochopil-ze-jeho-zeme-je-tak-slaba-ze-assangovym-azylem-si-zbytecne-skodi-rika-kozak-70146?autoplay=1"/>
        <a href="https://www.seznamzpravy.cz/clanek/ekvadorsky-prezident-pochopil-ze-jeho-zeme-je-tak-slaba-ze-assangovym-azylem-si-zbytecne-skodi-rika-kozak-70146"/>
      </related>
      <h4>Proč Assange o azyl přišel?</h4>
      <p>Letos v květnu Ekvádor zrušil své rozhodnutí o poskytnutí azylu a britská policie Assange zatkla. Pobledlého Assange s bílými vlasy a bílým plnovousem tehdy museli z ambasády doslova vynést. Moreno své rozhodnutí odůvodnil tím, že obvinil Assange z opakovaného vměšování do vnitřních záležitostí jiných zemí.</p>
      <p>Prezident rovněž trval na tom, že odebrat Assangeovi azyl bylo suverénním rozhodnutím ekvádorské vlády a že jeho země k tomu nebyla nikým donucena. Podle jeho slov se Assange nechoval jako host.</p>
      <figure>
        <iframe data-src="https://twitter.com/Lenin/status/1116271455602393088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Ekvádor Assangeovi odňal azyl, protože opakovaně porušoval mezinárodní úmluvy a pravidla každodenního provozu ambasády,“ napsal ekvádorský prezident Lenín Moreno na svém Twitteru.</p>
      <p>Londýnský soud ho poté shledal vinným z porušení podmínek kauce, na niž ho v roce 2012 londýnský soud propustil z vazby. Na základě Assangeova opuštění ambasády se vůči němu obnovilo vyšetřování v USA.</p>
      <figure>
        <iframe data-src="https://twitter.com/MashiRafael/status/1116289091061075968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Co se Assangeovi stane teď?</h4>
      <p>Nyní je osmačtyřicetiletý Australan v britském vězení, kde si kvůli porušení podmínek kauce odpykává 50týdenní trest. Zároveň čeká na výsledek řízení o vydání do Spojených států.</p>
      <p>Assange se před soudem v Londýně objevil poprvé po několika měsících. Na rozdíl od svého květnového vystoupení byl oholený, na sobě měl světle modrý svetr a oblek. Osmačtyřicetiletý Australan vypadal zdravě, nicméně když měl na začátku výslechu říci své jméno a datum narození, několik vteřin mumlal a koktal.</p>
      <related>
        <a href="https://www.seznamzpravy.cz/clanek/britska-vlada-souhlasi-s-vydanim-assange-do-usa-o-jeho-extradici-rozhodne-soud-74113?autoplay=1"/>
        <a href="https://www.seznamzpravy.cz/clanek/britska-vlada-souhlasi-s-vydanim-assange-do-usa-o-jeho-extradici-rozhodne-soud-74113"/>
      </related>
      <p>S žádostí o odložení řízení ale neuspěl. Assangeův právník tvrdil, že jeho klient potřebuje více času na přípravu a žádal o tříměsíční odklad líčení, soudkyni ale nepřesvědčil. Stání tak začne 25. února příštího roku.</p>
    </article>
  </body>
</html>