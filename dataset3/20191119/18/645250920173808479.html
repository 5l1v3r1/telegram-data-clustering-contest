<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/manolada-matomenes-fraoyles-meiothike-i-poini-toy-drasti/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-19T18:57:11+00:00"/>
    <meta property="og:title" content="Μανωλάδα- “Ματωμένες φράουλες” :Μειώθηκε η ποινή του δράστη"/>
    <meta property="og:description" content="Δικαστική “αυλαία” για την υπόθεση με τις “ματωμένες φράουλες” στη Μανωλάδα, που προκάλεσε οργή στην κοινή γνώμη πριν από έξι χρόνια. Οι 35 εργάτες γης"/>
  </head>
  <body>
    <article>
      <h1>Μανωλάδα- “Ματωμένες φράουλες” :Μειώθηκε η ποινή του δράστη</h1>
      <address><time datetime="2019-11-19T18:57:11+00:00">19 Nov 2019, 18:57</time> by <a rel="author">Κώστας Παναγιωτάκης</a></address>
      <p>Δικαστική “αυλαία” για την υπόθεση με τις “ματωμένες φράουλες” στη Μανωλάδα, που προκάλεσε οργή στην κοινή γνώμη πριν από έξι χρόνια.</p>
      <p>Οι 35 εργάτες γης στα φραουλοχώραφα της Ηλείας, που δέχτηκαν πυροβολισμούς, όταν… τόλμησαν να ζητήσουν τα δεδουλευμένα τους, βρέθηκαν ξανά στις δικαστικές αίθουσες της Πάτρας, το πρωί της Δευτέρας.</p>
      <p>Πρωτόδικα ο δράστης, που από την πρώτη στιγμή παραδέχθηκε την πράξη του, είχε καταδικαστεί σε 14 χρόνια φυλάκιση. Παρέμεινε στη φυλακή για 15 μήνες και στη συνέχεια η ποινή του μετατράπηκε σε εξαγοράσιμη (5 ευρώ για κάθε ημέρα της ποινής του).</p>
      <p>Σε δεύτερο βαθμό, ο κατηγορούμενος κρίθηκε ένοχος για 31 σωματικές βλάβες, ενώ του αναγνωρίστηκε το ελαφρυντικό της μετέπειτα καλής συμπεριφοράς. Kαταδικάστηκε σε 8 χρόνια φυλάκισης με την ποινή να είναι εξαγοράσιμη. Με τη νέα διαστική απόφαση θα γλιτώσει το ποσό των 7.000 ευρώ.</p>
      <p>Σημειώνεται πως η εισαγγελέας είχε προτείνει ο δράστης να προσφέρει κοινωφελή εργασία, αλλά τελικά θα δώσει τα χρήματα που αντιστοιχούν στην ποινή του.</p>
      <p>Αναφορικά με το σκέλος της εμπορίας ανθρώπων οι εργάτες των χωραφιών δικαιώθηκαν στο ευρωπαϊκό δικαστήριο, ενώ και μετά τη νέα δικαστική απόφαση δηλώνουν ότι δικαιώθηκαν και για τις σωματικές βλάβες, παρά το γεγονός ότι η ποινή του δράστη μειώθηκε λόγω της αναγνώρισης του ελαφρυντικού.</p>
      <p>Σημειώνεται πως οι συγκεκριμένοι μετανάστες πήραν, τελικά, άδεια παραμονής στη χώρα μας.</p>
      <p>Σε ό,τι αφορά στον δράστη, σήμερα είναι ο ίδιος οικονομικός μετανάστης, στην Αγγλία. Όταν βγήκε από τη φυλακή εμφανίστηκε μετανιωμένος για όσα είχε κάνει και δεν ξαναπάτησε ποτέ στα χωράφια του. Μετανάστευσε στην Αγγλία, όπου εργάζεται ως μάγειρας σε κάποιο ελληνικό εστιατόριο, ενώ δημιούρησε τη δική του οικογένεια. Ο ίδιος πάντως δεν εμφανίστηκε στη δικαστική αίθουσα και τον εκπροσώπησε ο δικηγόρος του.</p>
      <p>Πηγή: ilialive.gr</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/oikonomia/oi-krisimes-7-imeres-gia-to-koinoniko-merisma-poioi-telika-tha-to-paroyn/"/>
        <a href="https://www.aftodioikisi.gr/koinonia/giati-den-prepei-pote-na-fortizete-nychta-to-kinito-sas/"/>
        <a href="https://www.aftodioikisi.gr/asfalistika/dimosioi-ypalliloi-teleytaia-eykairia-gia-plasmatika-eti-poio-einai-to-kostos-exagoras-amp-poioys-afora/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/oikonomia/epidoma-petrelaioy-thermansis-vgike-to-fek-poioi-tha-paroyn-eos-350-eyro/"/>
        <a href="https://www.aftodioikisi.gr/oikonomia/ayto-einai-to-koinoniko-merisma-toy-dekemvrioy-i-katanomi-ton-400-ek-eyro/"/>
        <a href="https://www.aftodioikisi.gr/asfalistika/anadromika-dikastiki-apofasi-gia-epistrofes-os-kai-33-mines/"/>
      </related>
    </article>
  </body>
</html>