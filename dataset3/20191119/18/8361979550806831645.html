<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/muzey-idil-v-iraku-novini-svitu-50054480.html"/>
    <meta property="og:site_name" content="НВ"/>
    <meta property="article:published_time" content="2019-11-19T18:44:00+00:00"/>
    <meta property="og:title" content="Підручники арифметики з танками і автоматами і докази секс-джихаду. Як виглядає музей ІДІЛ"/>
    <meta property="og:description" content="В Іраку створили музей ІДІЛ — в ньому зберігаються докази та артефакти, зібрані військовою розвідкою цієї країни."/>
  </head>
  <body>
    <article>
      <h1>Підручники арифметики з танками і автоматами і докази секс-джихаду. Як виглядає музей ІДІЛ</h1>
      <h2>В Іраку створили музей ІДІЛ — в ньому зберігаються докази та артефакти, зібрані військовою розвідкою цієї країни.</h2>
      <address>
        <time datetime="2019-11-19T18:44:00+00:00">19 Nov 2019, 18:44</time>
      </address>
      <p>НВ публікує переклад колонки для <a href="https://edition.cnn.com/2019/11/19/middleeast/iraq-isis-museum/index.html">CNN</a> Мохаммеда Тавфіка - першого з міжнародних журналістів, який побував у цьому «музеї жаху».</p>
      <p>Двома поверхами нижче штабу військової розвідки Іраку, в кінці коридору з червоними килимами відчиняються подвійні двері, відкриваючи музей холодного, розважливого, свідомого жаху.</p>
      <p>Це не спроба прикрасити найпохмуріший розділ у недавній кривавій історії Іраку, а швидше попередження про те, наскільки небезпечно були ефективні ті, хто мріяв створити «халіфат» в Іраку та Сирії.</p>
      <p>Це досвід, який викликає нудоту, - згадувати, як вони стирали історію цієї нації, знищуючи будь-які сліди неісламської культури в районах, які вони контролювали, підриваючи тисячолітні будівлі та археологічні пам'ятники.</p>
      <p>Приголомшлива жорстокість Ісламської держави, те, що терористи називали «управлінням лютістю» була записана і розміщена в інтернеті, щоб болісно зачарувати світ і забезпечити абсолютну покору в регіонах, які перебували під її контролем.</p>
      <p>Вплив ІДІЛ був величезний - вона охоплювала територію розміром з Велику Британію, на якій жили 12 млн людей. Але те, що змушує відвідувача музею втратити рівновагу, - це дрібниці, схожа на нацистську одержимість записами і документацією.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/660/big/5674e8632d7351432a26cc4f20e3fe5c.png?stamp=20191119200932&amp;q=85&amp;output=jpg&amp;bg=white"/>
        <figcaption>Сторінки підручника з арифметики для початкової школи з підконтрольних ІДІЛ територій / Фото: Mohammed Tawfeeq / CNN</figcaption>
      </figure>
      <p>У підручниках для початкових класів викладаються основи арифметики на прикладі підрахунку автоматів АК-47. Тригонометрія пояснюється на прикладі снайпера, якому потрібно визначити відстань до своєї цілі, якою є людина. Дітей з кожним роком у школі все більше обробляли пропагандою.</p>
      <p>І це повертає мене до мого власного дитинства в Іраку часів Саддама Хусейна. Кожен день у школі, перед тим, як ми починали заняття, всіх дітей змушували повторювати «Хай живе Саддам!» Нас вчили, що він завжди був правий, що він був рятівником арабського світу, і наші підручники були присвячені прославлянню Саддама та його партії Баас.</p>
      <p>Як і ІДІЛ, Саддам Хусейн був одержимий тим, щоб діти дотримувалися правил, які він придумав. Їхні стратегії дуже схожі, і справді - багато лідерів ІДІЛ колись були прихильниками Саддама Хусейна. Вони принесли в Ірак новий рівень жаху, який досі боляче згадувати.</p>
      <p>«Халіфат» карбував монети. Він також виробляв власні номерні знаки для транспортних засобів і готувався до видачі паспортів. Відкинуті світом «громадяни» ІДІЛ не змогли б подорожувати з ними, але це демонструє те, якою мірою ця організація претендувала на державність. Це була б держава, побудована на крові, терорі та сексуальному рабстві.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/661/big/31db21352e2cb902539431d676ff5002.png?stamp=20191119201050&amp;q=85&amp;output=jpg&amp;bg=white"/>
        <figcaption>Монети, які карбували терористи Ісламської держави / Фото: Mohammed Tawfeeq / CNN</figcaption>
      </figure>
      <p>В експозиції під назвою <i>Сексуальний джихад</i> є копія розкладу для молодих добровольців чоловічої статі, які хочуть зайнятися сексом з жінкою - або секс-рабинею, або відданою жінкою, яка бажає буквально віддати своє тіло халіфату.</p>
      <p>Ця колекція доказів та артефактів була зібрана військовою розвідкою Іраку в Багдаді, щоб зрозуміти терористів ІДІЛ та вивчити їхню злочинну психіку. Це приватний музей, і CNN - перше міжнародне ЗМІ, якому дозволили в ньому побувати.</p>
      <p>Ісламська держава вербувала «солдат» онлайн і через відео, розміщені в усіх соціальних мережах. Вони змогли завербувати багато іноземних бійців, які приїжджали з інших країн, щоб приєднатися до «халіфату».</p>
      <p>Багато з них були молодими розчарованими мусульманськими чоловіками і жінками, які хотіли розуміння і прийняття своєї релігії у країнах, де вони почувалися не в своїй тарілці.</p>
      <p>Особливо часто молодих людей вабив Близький Схід - неймовірно п'янким поєднанням абсолютної релігійної впевненості, правом на практично необмежене насильство і регулярною платою.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/662/big/695f595e3967fbff507bac465a26b743.png?stamp=20191119201312&amp;q=85&amp;output=jpg&amp;bg=white"/>
        <figcaption>Безпілотники, які терористи ІДІЛ використовували для атак / Фото: Mohammed Tawfeeq / CNN</figcaption>
      </figure>
      <p>Досьє на іноземних бойовиків, захоплені в ІГІЛ, демонструють записи їхніх вербувальників про те, що ці «солдати халіфату» мають лише «елементарне» розуміння ісламу. Проте фотографії та відео в музеї показують, як вони могли вільно здійснювати жахливі злочини, вбивати і ґвалтувати в ім'я релігії.</p>
      <p>Співробітники розвідки говорять, що документи показують, які величезні суми були отримані для халіфату за рахунок продажу контрабандної нафти та археологічних цінностей, а також за рахунок місцевих податків і доходів від сільського господарства, більша частина якого була вкрадена у єзидів, шиїтів і всіх, хто був проти режиму.</p>
      <p>На розміщеному в музеї плакаті написано арабською та англійською мовами: <i>Не забути про злочини банди терористів ДАЄШ</i> (Абревіатура ІДІЛ у перекладі арабською, самі бойовики вважають її образливою - ред.). Це нагадування всім, і особливо іракцям, про те, що релігійний фанатизм може зробити з нацією.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/663/big/89edad409e90512d81ef75cb48fb7bd6.png?stamp=20191119201454&amp;q=85&amp;output=jpg&amp;bg=white"/>
        <figcaption>Манекени в формі бойовиків ІДІЛ тримають перевернутий прапор Ісламської держави / Фото: Mohammed Tawfeeq / CNN</figcaption>
      </figure>
      <p>Уважний спостерігач помітить, що, що манекени в типовій формі бойовиків ІДІЛ тримають прапор Ісламської держави догори ногами. Це ознака того, що ми повернули нашу країну.</p>
      <p>
        <i>
          <b>Переклад НВ</b>
        </i>
      </p>
    </article>
  </body>
</html>