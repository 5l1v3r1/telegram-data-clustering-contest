<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/321831/davis-cup-finals-francia-giappone-2019-torneo-diretta-resoconto-tsonga-monfils-mahut/"/>
    <meta property="og:site_name" content="Live Tennis"/>
    <meta property="article:published_time" content="2019-11-19T18:49:00+00:00"/>
    <meta property="og:title" content="Davis Cup Finals, Francia-Giappone 2-1: Herbert/Mahut vincono in tre set"/>
    <meta property="og:description" content="TSONGA SUL VELLUTO – Parte col piede giusto il cammino dei finalisti uscenti alla “Caja Magica” di Madrid: il primo punto della nazionale transalpina, capitanata da Sébastien Grosjean, porta la firma di Jo-Wilfried Tsonga che si è sbarazzato in appena 58 minuti di Yasutaka Uchiyama, al quarto match di singolare in carriera con la maglia […]"/>
  </head>
  <body>
    <article>
      <h6 class="kicker">Davis Cup 2019 </h6>
      <h1>Davis Cup Finals, Francia-Giappone 2-1: Herbert/Mahut vincono in tre set</h1>
      <address>
        <time datetime="2019-11-19T18:49:00+00:00">19 Nov 2019, 18:49</time>
      </address>
      <p><b>TSONGA SUL VELLUTO</b> – Parte col piede giusto il cammino dei finalisti uscenti alla “Caja Magica” di Madrid: il primo punto della nazionale transalpina, capitanata da<i> Sébastien Grosjean</i>, porta la firma di <b>Jo-Wilfried Tsonga</b> che si è sbarazzato in appena 58 minuti di<b> Yasutaka Uchiyama</b>, al quarto match di singolare in carriera con la maglia della compagine nipponica. Il classe ’85, numero 29 della classifica ATP, ha comandato fin dalle prime battute, senza mai incorrere in alcun rischio: “<i>Sono contento per me ma soprattutto per la mia squadra perché cominciare bene è fondamentale. Sono felice, inoltre, per come ho giocato: spero di continuare così</i>“, ha commentato a caldo il nativo di Le Mans.</p>
      <p><b>NISHIOKA SORPRENDE MONFILS</b> –<b> Yoshihito Nishioka</b> vince per la seconda volta in carriera, la seconda consecutiva, contro un Top-10: il giapponese, numero 73 del ranking mondiale, ha superato <b>Gael Monfils</b>, n.10 ATP, col punteggio di 7-5 6-2, regalando così alla propria nazionale il punto del pareggio. A decidere la contesa sarà, dunque, il doppio: Pierre-Hugues Herbert e Nicolas Mahut affronteranno Ben McLachlan e Yasutaka Uchiyama, sconfitto nel primo match del giorno da Tsonga.</p>
      <p><b>HERBERT/MAHUT DECISIVI, MA CHE SOFFERENZA</b> – Pierre-Hugues Herbert e Nicolas Mahut regalano alla Francia la prima vittoria in questa nuova edizione della Coppa Davis: la coppia transalpina ha sofferto più del previsto con Ben McLachlan e Yasutaka Uchiyama, riuscendola a spuntare solamente al terzo parziale (6-7 6-4 7-5 il risultato finale). Partita ricca di capovolgimenti di fronte e scambi avvincenti, ricambiati con gli applausi del pubblico in prevalenza di marca francese. Terminato l’incontro, la truppa giapponese si è subito spostata ai campi di allenamento: tra i più impiegati, in questa breve sessione, è stato McLachlan, al quale il capitano Iwabuchi ha alternato lo “sparring”.</p>
      <p><b>FRANCIA – GIAPPONE 2-1</b><br/>Jo-Wilfried Tsonga (FRA) b. Yasutaka Uchiyama (JPN) 6-2 6-1<br/>Yoshihito Nishioka (JPN) b. Gael Monfils (FRA) 7-5 6-2<br/>Pierre-Hugues Herbert/Nicolas Mahut (FRA) b. Ben McLachlan/Yasutaka Uchiyama (JPN) 6-7(4) 6-4 7-5</p>
      <p>
        <i>
          <b>Da Madrid, l’inviato Lorenzo Carini</b>
        </i>
      </p>
    </article>
  </body>
</html>