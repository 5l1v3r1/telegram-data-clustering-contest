<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-oblehane-univerzite-v-hongkongu-zustava-jeste-stovka-studentu/1822679?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T18:14:00+00:00"/>
    <meta property="og:title" content="Na obléhané univerzitě v Hongkongu zůstává ještě stovka studentů"/>
    <meta property="og:description" content="Hongkong - Na polytechnické univerzitě v Hongkongu, kterou minulý týden obsadilo několik set studentů na protest proti místní vládě, zůstává stále zhruba stovka demonstrantů. Podle agentury AP to novinářům řekla správkyně Hongkongu Carrie Lamová. Uvedla také, že 400 demonstrujících z univerzity policie zatkla. Do areálů hongkongských univerzit se v minulém týdnu přesunuly prodemokratické protesty, které se v Hongkongu konají od června."/>
  </head>
  <body>
    <article>
      <h1>Na obléhané univerzitě v Hongkongu zůstává ještě stovka studentů</h1>
      <address><time datetime="2019-11-19T18:14:00+00:00">19 Nov 2019, 18:14</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Na polytechnické univerzitě v Hongkongu, kterou minulý týden obsadilo několik set studentů na protest proti místní vládě, zůstává stále zhruba stovka demonstrantů. Podle agentury AP to novinářům řekla správkyně Hongkongu Carrie Lamová. Uvedla také, že 400 demonstrujících z univerzity policie zatkla. Do areálů hongkongských univerzit se v minulém týdnu přesunuly prodemokratické protesty, které se v Hongkongu konají od června.</p>
      <slideshow>
        <figure>
          <img src="https://i3.cn.cz/6/1574368298_P201911211117201.jpg"/>
        </figure>
        <figure>
          <img src="https://i3.cn.cz/6/1574352534_P201911210860801.jpg"/>
        </figure>
        <figure>
          <img src="https://i3.cn.cz/6/1574224642_P201911200060301.jpeg"/>
        </figure>
        <figure>
          <img src="https://i3.cn.cz/6/1574174390_P201911190694701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Český ministr zahraničí Tomáš Petříček dnes na twitteru uvedl, že Peking by měl respektovat autonomii Hongkongu a s protestujícími obyvateli vést dialog. Obě strany by se podle něj měly zříci násilí. Bývalá britská kolonie se pod čínskou správu vrátila v roce 1997 a v současnosti je spravována podle principu jedna země, dva systémy.</p>
      <p>Lamová dnes oznámila, že areál polytechnické univerzity opustilo 600 protestujících, včetně asi 200 nezletilých. Lidé mladší 18 let podle Lamové nebyli zatýkáni, ale policisté je legitimovali a mohou být stíháni později. Policie uvedla, že za posledních 24 hodin zatkla v Hongkongu 1100 lidí, které obvinila z výtržnictví nebo držení "pouličních zbraní". Od vypuknutí nepokojů zadržela přes 5500 lidí. Do nemocnic bylo podle zdravotnických úřadů dnes převezeno 280 lidí.</p>
      <p>Část dospělých studentů byla zatčena při útěku, jiní se dobrovolně vzdali policii. Někteří z nich uvedli, že je k tomu dohnala zoufalá situace v areálu univerzity, kde docházejí zásoby jídla. "Rozhodl jsem se vyjít ven kvůli hladu a zimě," řekl BBC nejmenovaný student. "Uvnitř je mnoho lidí, kteří jsou zranění, ale není tam dostatek zdravotnického materiálu," dodal.</p>
      <p>Podle agentury AP byl dnes do univerzitního areálu vpuštěn tým zdravotnických záchranářů, aby zraněné demonstranty ošetřil. Přinesl pro ně i nouzové přikrývky. Na centrálním prostranství kampusu je vidět obrovský nápis SOS vytvořený z růžových, modrých a žlutých ručníků. Pochmurná nálada na univerzitě kontrastuje se vzrušením, které tam převládalo ještě před několika dny, kdy se demonstranti chystali na střet s policií.</p>
      <p>Policie obklíčila polytechnickou univerzitu se zabarikádovanými studenty a aktivisty o víkendu ve snaze protestující pozatýkat. Několika z nich se v pondělí podařilo uprchnout s pomocí provazových žebříků a následně na motocyklech, na kterých pro ně přijeli jejich příznivci. Řadu z nich ale při tom policie zatkla. Server BBC napsal, že zatčení by mohli být obviněni z organizovaného výtržnictví, za které hrozí až desetiletý trest vězení.</p>
      <p>Do funkce policejního šéfa byl dnes nově jmenován Chris Tang, který nahradil svého předchůdce, jenž odešel do důchodu. Má velet asi 31.000 členům policejního sboru. Tang dnes vyzval občany Hongkongu, aby pomohli ukončit sociální nepokoje a odsoudili násilí, jehož se dopouštějí radikální demonstranti. Podle Tanga je znepokojující, když je za násilí kritizována jen policie.</p>
      <p>Čínský velvyslanec v Británii Liou Siao-ming v pondělí uvedl, že centrální vláda v Pekingu nebude sedět se založenýma rukama, pokud se situace v Hongkongu stane "nekontrolovatelnou". Lamová ale dnes na otázku, zda požádá o pomoc čínské jednotky, řekla, že věří, že její vláda situaci zvládne sama.</p>
      <p>Hongkongská vláda vyjádřila podle místního rozhlasu RTHK obavy, že nejnovější události mohou ohrozit konání místních voleb, které jsou plánovány na neděli. Odložení či zrušení voleb by ale mohlo protesty dál zesílit, píše BBC.</p>
      <p>Agentura Reuters s odvoláním na čínská média napsala, že dnes a ve středu byly dočasně zrušeny některé vlakové spoje mezi Čínou a Hongkongem. Důvod podle ní čínská média nezmínila.</p>
    </article>
  </body>
</html>