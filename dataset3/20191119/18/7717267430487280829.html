<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/germania-sinelifthi-26chronos-tzichantistis-os-ipoptos-gia-tromokratia"/>
    <meta property="og:site_name" content="Voria.gr"/>
    <meta property="article:published_time" content="2019-11-19T18:08:00+00:00"/>
    <meta property="og:title" content="ΓΕΡΜΑΝΙΑ: ΣΥΝΕΛΗΦΘΗ 26ΧΡΟΝΟΣ ΤΖΙΧΑΝΤΙΣΤΗΣ ΩΣ ΥΠΟΠΤΟΣ ΓΙΑ ΤΡΟΜΟΚΡΑΤΙΑ"/>
    <meta property="og:description" content="Ο συλληφθείς είναι παντρεμένος και ζούσε σε περιοχή του παλιού δυτικού Βερολίνου και δεν έχει γίνει γνωστό πότε έφθασε στην Γερμανία και πώς"/>
  </head>
  <body>
    <article>
      <h1>ΓΕΡΜΑΝΙΑ: ΣΥΝΕΛΗΦΘΗ 26ΧΡΟΝΟΣ ΤΖΙΧΑΝΤΙΣΤΗΣ ΩΣ ΥΠΟΠΤΟΣ ΓΙΑ ΤΡΟΜΟΚΡΑΤΙΑ</h1>
      <h2>Ο συλληφθείς είναι παντρεμένος και ζούσε σε περιοχή του παλιού δυτικού Βερολίνου και δεν έχει γίνει γνωστό πότε έφθασε στην Γερμανία και πώς</h2>
      <address><time datetime="2019-11-19T18:08:00+00:00">19 Nov 2019, 18:08</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Εκρηκτικές ύλες και εξαρτήματα για την κατασκευή εκρηκτικών μηχανισμών, «με στόχο να σκοτώσει όσο το δυνατόν περισσότερους», είχε καταφέρει να αποκτήσει ο <b>26χρονος Σύρος Αμπντουλάχ Χ.</b>, ο οποίος συνελήφθη νωρίτερα σήμερα στο Βερολίνο ως ύποπτος για <b>τρομοκρατία.</b></p>
      <p>Σύμφωνα με την Εισαγγελία του Βερολίνου, ο 26χρονος βρισκόταν στο στόχαστρο των αρχών από τις αρχές του έτους και υπό 24ωρη παρακολούθηση εδώ και τρεις μήνες, καθώς είχε εντοπιστεί η συμμετοχή του σε συζητήσεις σε διαδικτυακό φόρουμ που θεωρείται ότι συνδέεται με την τρομοκρατική οργάνωση «Ισλαμικό Κράτος». Στο συγκεκριμένο φόρουμ ο συλληφθείς ζητούσε πληροφορίες για την προετοιμασία τρομοκρατικών επιθέσεων και για την κατασκευή ισχυρών εκρηκτικών μηχανισμών, με τους οποίους θα μπορούσε να σκοτώσει<b> «όσο το δυνατόν περισσότερους ανθρώπους»</b>. Αυτός ο ιστόχωρος «θεωρείται ότι συνδέεται με ισλαμιστικούς κύκλους και με το "Ισλαμικό Κράτος"», δήλωσε ο εκπρόσωπος της Εισαγγελίας Μάρτιν Στέλτνερ, όπως μεταδίδει το ΑΠΕ-ΜΠΕ.</p>
      <p>Σύμφωνα με τον υπουργό Εσωτερικών του Βερολίνου Αντρέας Γκάιζελ, η αρχική πληροφορία έφθασε στις γερμανικές αρχές από «μυστική υπηρεσία φιλικής χώρας». Όπως δήλωσε ο ίδιος, ο Αμπντουλάχ Χ. εργαζόταν από τον Σεπτέμβριο σε δημοτικό σχολείο της γερμανικής πρωτεύουσας ως προσωπικό καθαρισμού, ενώ προηγουμένως εργαζόταν στο Μουσείο Bode. Είναι παντρεμένος και ζούσε σε περιοχή του παλιού δυτικού Βερολίνου, ωστόσο δεν έχει γίνει ακόμη γνωστό πότε έφθασε στην Γερμανία και με ποιον τρόπο.</p>
      <p>Για λόγους ασφαλείας, δεν έχει γίνει ακόμη καμία ανακοίνωση και σχετικά με το εάν ο συλληφθείς είχε συνεργούς στην Γερμανία ή με το ποιοι ήταν οι πιθανοί στόχοι του. Ο 26χρονος Σύρος συνελήφθη νωρίς το πρωί στο διαμέρισμά του από την ειδική ομάδα GSG 9, ενώ διεξάγεται εξονυχιστική έρευνα σε όλα τα αντικείμενα που βρέθηκαν εκεί, μεταξύ των οποίων και ο ηλεκτρονικός υπολογιστής του συλληφθέντος. Άγνωστο παραμένει ακόμη το πού βρίσκοντα<b>ι οι εκρηκτικές ύλες και τα υπόλοιπα εξαρτήματα που είχε προμηθευτεί.</b></p>
      <p>Φωτογραφία αρχείου</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/germania-christougenniatika-dentra-aspides-kata-tis-tromokratias"/>
        <a href="https://www.voria.gr/article/mpalaskas-itan-etimi-na-skotosoun-astinomikous-vid"/>
        <a href="https://www.voria.gr/article/epan-aftoamina-tha-anatinazan-astinomiko-stocho-me-asthenoforo-vomva"/>
        <a href="https://www.voria.gr/article/antitromokratiki-gia-epanastatiki-aftoamina-eftichos-prolavame"/>
        <a href="https://www.voria.gr/article/pios-ine-o-neos-archigos-tou-isis-meta-ton-thanato-tou-ampou-mpakr"/>
        <a href="https://www.voria.gr/article/apetrapi-tromokratiko-chtipima-tou-iran-stin-alvania"/>
      </related>
    </article>
  </body>
</html>