<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/opinio/Joaquin-Phoenix-Quim-Torra_0_2346965470.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T18:18:57+00:00"/>
    <meta property="og:title" content="De Joaquin Phoenix a Quim Torra"/>
    <meta property="og:description" content="La intervenció del president del TSJC és interpretada de maneres diferents segons el diari"/>
  </head>
  <body>
    <article>
      <h1>De Joaquin Phoenix a Quim Torra</h1>
      <h2>La intervenció del president del TSJC és interpretada de maneres diferents segons el diari</h2>
      <address>
        <time datetime="2019-11-19T18:18:57+00:00">19 Nov 2019, 18:18</time>
      </address>
      <p>Em sap greu per Joaquin Phoenix, a qui totes les travesses donen per guanyador de l’Oscar a millor actor protagonista per la seva magnífica interpretació del personatge del Joker a la pel·lícula amb el mateix nom, però aquest dilluns li va sortir un rival que esmicola les seves possibilitats d’endur-se el preuat guardó: Quim Torra. Només des d’un altíssim rendiment actoral es pot aconseguir que la seva intervenció al TSJC sigui vista amb tants matisos diferents. Per al crític d’<i> El País</i>, el president català “es mostra desafiant”, segons deien en el titular de portada. En canvi, el seu col·lega de l'<i> Abc</i> diu que no, que el que feia era “riure's de l’Estat”. Per a <i>La Razón</i>, va encarnar el personatge de “màrtir”, però per a <i>El Mundo</i> va ser un pèrfid perpetrador de “desacatament”.</p>
      <p>Els especialistes catalans no es posen d’acord, però hi ha dues escoles clarament diferenciades. Els diaris del <i>no meneallo</i>, <i>El Periódico</i> i <i>La Vanguardia</i>, hi veuen un Torra compungit i que carrega el pes del pecat: “s’autoinculpa” i “assumeix” són els verbs escollits pels seus experts cinematogràfics de cara a les respectives primeres pàgines. En canvi, a <i>El Punt Avui</i> i l’ARA es diu que el pancartívol president “planta cara” i “acusa”. De tot plegat cal deduir que Quim Torra deu ser l’equivalent en polític de Keanu Reeves, per esmentar un actor de l’escola hieràtica, que es limita a posar la cara mentre el director és qui tria, amb els trucs de muntatge i càmera, com percebrà el públic el seu personatge. Que no deixa de ser, al capdavall, el que fan els diaris amb les seves portades.</p>
      <p>Al TSJC hi va anar un sol Torra, però els diferents directors han volgut versionar-lo de manera que sigui alhora heroi, bufó, malvat o torturat per la culpa. </p>
    </article>
  </body>
</html>