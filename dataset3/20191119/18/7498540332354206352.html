<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/la-nonna-cappelletti-litalia-vista-dalla-nba-guarda-lintervista-nicolo-melli-video/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-19T18:49:19+00:00"/>
    <meta property="og:title" content="La nonna, i cappelletti e l’Italia vista dalla Nba: intervista a Nicolò Melli. VIDEO"/>
    <meta property="og:description" content="REGGIO EMILIA – In palestra alle 8 o poco più. L’allenamento è uno solo al giorno, ma più lungo. I ritmi sono alti, ma di tempo libero ce n’è. Recentemente ad esempio ha fatto una gita nelle paludi, tra gli alligatori. Però sulla risposta a domande del tipo ‘è meglio lì o in Europa’, Nicolò […]"/>
  </head>
  <body>
    <article>
      <h1>La nonna, i cappelletti e l’Italia vista dalla Nba: intervista a Nicolò Melli. VIDEO</h1>
      <address><time datetime="2019-11-19T18:49:19+00:00">19 Nov 2019, 18:49</time> by <a rel="author">Margherita Grassi</a></address>
      <p>
        <b>Abbiamo raggiunto il campione reggiano che si sta ben comportando anche tra i professionisti americani</b>
      </p>
      <ul>
        <li/>
      </ul>
      <ul>
        <li/>
      </ul>
      <p><b>REGGIO EMILIA –</b> In palestra alle 8 o poco più. L’allenamento è uno solo al giorno, ma più lungo. I ritmi sono alti, ma di tempo libero ce n’è. Recentemente ad esempio ha fatto una gita nelle paludi, tra gli alligatori. Però sulla risposta a domande del tipo ‘è meglio lì o in Europa’, Nicolò Melli è chiaro: è semplicemente diverso. Poi però si va sull’argomento cibo: “Quello di qui o lo ami o lo odi. Io…”, e finisce in una risata.</p>
      <p>Il sogno americano di Nicolò Melli è portare oltreoceano la nonna paterna, per altro attrezzatissima con smartphone e videochiamate. E’ probabile rimanga un sogno. Purtroppo, perchè per Natale lui non tornerà a Reggio: il calendario Nba è fittissimo, e ci sono molti momenti in cui i social non bastano.</p>
      <p>Dopo le ultime prestazioni, a New Orleans lo chiamano ‘Three-colò’ per via delle bombe che mette a referto. Il tiro da fuori è quello che più di tutto gli viene chiesto, lui a sua volta spera di giocare il più possibile. Col curriculum che ha, con due vittorie sfiorate in Eurolega, è molto più di un rookie, un principiante: “La dote che mi serve di più fuori dal campo è un misto tra la pazienza e la conoscenza di certe dinamiche la consapevolezza che non tutto è sotto il mio controllo. Poi non vuol dire che quando non gioco io non torni a casa arrabbiato eh, ma quello meno male che è così se no ci sareebbe da preoccuparsi”.</p>
      <p>Un altro mondo. E mica per i karaoke o i chihuahua in bicicletta che girano sul parquet durante i time out. “Qui la partita è un evento, anche quando si perde. In Europa c’è l’esasperazione del risultato. Le squadre peggiori hanno comunque modo di fare le scelte migliori ai draft, quindi c’è sempre comunque modo di sperare”. </p>
      <p>E dall’altro mondo, l’Italia come la vede adesso? “La cosa che mi dispiace di più è la cattiveria che vedo: la gente quasi gode delle sfortune altrui, c’è questa insoddisfazione che viene ributtata su altre persone più sfortunate o diverse. Questa è una cosa che mi preoccupa”.</p>
    </article>
  </body>
</html>