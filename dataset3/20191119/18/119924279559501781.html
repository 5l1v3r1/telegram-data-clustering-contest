<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/19/228931/novice/bela_krajina/Nova_skulptura_crne_cloveske_ribice/"/>
    <meta property="og:site_name" content="Dolenjski list"/>
    <meta property="article:published_time" content="2019-11-19T18:30:00+00:00"/>
    <meta property="og:title" content="Nova skulptura črne človeške ribice"/>
    <meta property="og:description" content="Ob izviru Jelševniščice na vhodu na območje Izletniške kmetije Zupančič v Jelševniku pri Črnomlju, ki je znan kot eno od treh do zdaj odkritih..."/>
  </head>
  <body>
    <article>
      <h1>Nova skulptura črne človeške ribice</h1>
      <address><time datetime="2019-11-19T18:30:00+00:00">19 Nov 2019, 18:30</time> by <a rel="author">M. Ž., Občina Črnomelj</a></address>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica04.jpg"/>
          <figcaption>Novo skulpturo črne človeške ribice sta odkrila čenomlajski župan Andrej Kavšek in akademski kipar Boštjan Kavčič.<cite>Foto: Občina Črnomelj</cite></figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica06.jpg"/>
        </figure>
      </slideshow>
      <p><b>Jelševnik pri Črnomlju</b> - Ob izviru Jelševniščice na vhodu na območje Izletniške kmetije Zupančič v Jelševniku pri Črnomlju, ki je znan kot eno od treh do zdaj odkritih belokranjskih nahajališč črne človeške ribice, so danes odkrili novo skulpturo tega močerila. To so postavili v okviru projekta Predstavitev in varstvo človeške ribice, na primeru črne človeške ribice v Beli krajini, so sporočili iz črnomaljske občine.</p>
      <p>Območje pri izletniški kmetiji je tudi edini kraj, kjer je črno človeško ribico mogoče opazovati v naravi. Za nemoteno opazovanje te jamske dvoživke je bila lani v okviru projekta urejena dostopna pot in prenovljen opazovalni šotor. V drugi fazi projekta pa se zaključujejo vsebine interpretacij in animacij, ki bodo nameščene v na novo urejeni informativni sobi in bodo namenjene predstavitvi črne človeške ribice in podzemskega življenjskega prostora.</p>
      <p>V okviru projekta bodo pripravili dogodke izobraževanja in osveščanja javnosti, ki bodo usmerjeni tako na učence osnovnih in srednjih šol v sklopu naravoslovnih dni kot lokalno prebivalstvo v zaledju izvira Jelševnik, strokovno javnost (vodarji, kmetijci, gozdarji, ribiči), nevladne organizacije, mnenjske voditelje in lokalne politike, občine s podobno problematiko. »S temi dogodki in z izvedbo naravoslovnih dni bomo pripomogli k postopnim spremembam v odnosu do varstva kraške podtalnice in enkratnega jamskega življa,« so poudarili na občini.</p>
      <p>Skulpturo črne človeške ribice je izdelal akademski kipar Boštjan Kavčič, po pogodbi je bila vredna 6.600 evrov, od tega je 1.320 evrov šlo iz občinskega proračuna, ostalo pa je sofinancirano z denarjem Evropskega kmetijskega sklada za razvoj podeželja. V projekt so poleg nosilca, lastnika lokacije, vključeni še štirje partnerji, in sicer Občina Črnomelj, Zavod RS za varstvo narave, RIC Bela krajina in Društvo Proteus, okoljsko gibanje Bele krajina.</p>
      <h3>Galerija</h3>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica01.jpg"/>
          <figcaption>Slika 3 / 9: cloveska ribica01</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica02.jpg"/>
          <figcaption>Slika 4 / 9: cloveska ribica02</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica03.jpg"/>
          <figcaption>Slika 5 / 9: cloveska ribica03</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica04.jpg"/>
          <figcaption>Slika 6 / 9: cloveska ribica04</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica05.jpg"/>
          <figcaption>Slika 7 / 9: cloveska ribica05</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica06.jpg"/>
          <figcaption>Slika 8 / 9: cloveska ribica06</figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/19/cloveska_ribica07.jpg"/>
          <figcaption>Slika 9 / 9: cloveska ribica07</figcaption>
        </figure>
      </slideshow>
    </article>
  </body>
</html>