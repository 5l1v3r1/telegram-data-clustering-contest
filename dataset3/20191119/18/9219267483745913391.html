<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391231-%d7%aa%d7%99%d7%a7-4000"/>
    <meta property="og:site_name" content="סרוגים"/>
    <meta property="article:published_time" content="2019-11-19T18:52:41+00:00"/>
    <meta property="og:title" content="הערכה בפרקליטות: סעיף השוחד בתיק 4000 ירוכך"/>
    <meta property="og:description" content="רגע לפני ההכרעה בתיקי ראש הממשלה, בפרקליטות מעריכים כי מנדלבליט צפוי לרכך את תוכן סעיף השוחד בכתב האישום הסופי לתיק 4000. ככל הנראה, האישום יתמקד בהטבות..."/>
  </head>
  <body>
    <article>
      <h1>הערכה בפרקליטות: סעיף השוחד בתיק 4000 ירוכך</h1>
      <h2>בפרקליטות מעריכים כי מנדלבליט צפוי לרכך את תוכן סעיף השוחד בכתב האישום הסופי לתיק 4000. ככל הנראה, האישום יתמקד בהטבות הרגולטוריות שניתנו לכאורה לשאול אלוביץ'</h2>
      <address><time datetime="2019-11-19T18:52:41+00:00">19 Nov 2019, 18:52</time> by <a rel="author">חדשות סרוגים</a></address>
      <p>התלבטות בתיק 4000: לקראת ההכרעה הצפוי של היועץ המשפטי לממשלה אביחי מנדלבליט בנוגע לתיקי ראש הממשלה, שצפויה להתפרסם בשבוע הבא, בפרקליטות מעריכים כי עדיין לא התקבלה החלטה בנוגע לסעיף השוחד בתיק 4000 – ואם קיבל החלטה, הוא עדיין לא עדכן את הפרקליטים שעובדים איתו על התיק. על פי הדיווח בחדשות 12, בכיר בפרקליטות אמר כי גם אם יוחלט להשאיר את סעיף השוחד בכתב האישום – הוא צפוי להיות "מרוכך".</p>
      <p>לפי הדיווח, במידה וסעיף השוחד ישאר, צפוי להיות הבדל משמעותי בין התיאור של הסעיף כפי שמופיע בכתב החשדות לבין איך שהוא יופיע בכתב האישום הסופי. המשמעות היא שסעיף השוחד הסופי יעבור דילול משמעותי, ויתאר את האירועים באופן מרוכך יותר מכתב החשדות.</p>
      <p>סעיף השוחד בתיק 4000 הוא הסעיף החמור ביותר שבו נתניהו עלול להיות מואשם – אך על פי ההערכות, גם אם יוחלט להאשים את ראש הממשלה בשוחד, האישום יתמקד בהטבות הרגולטוריות שנתניהו נתן לכאורה לשאול אלוביץ' באישור עסקת בזק-יס. בעוד ששאר הסעיפים שבהם ראש הממשלה הואשם במתן הטבות רגולטוריות אחרות ידוללו החוצה.</p>
    </article>
  </body>
</html>