<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821021-diplomat-ssa-pripuskae-so-rosiani-prosluhovuut-mobilnij-zvazok-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:44:00+00:00"/>
    <meta property="og:title" content="Дипломат США припускає, що росіяни прослуховують мобільний зв’язок в Україні"/>
    <meta property="og:description" content="Телефонну розмову американського президента Дональда Трампа з послом США при ЄС Гордоном Сондлендом про готовність України розпочати розслідування проти віцепрезидента Джо Байдена та його сина могли прослуховувати росіяни."/>
  </head>
  <body>
    <article>
      <h1>Дипломат США припускає, що росіяни прослуховують мобільний зв’язок в Україні</h1>
      <h2>Телефонну розмову американського президента Дональда Трампа з послом США при ЄС Гордоном Сондлендом про готовність України розпочати розслідування проти віцепрезидента Джо Байдена та його сина могли прослуховувати росіяни.</h2>
      <address>
        <time datetime="2019-11-19T09:44:00+00:00">19 Nov 2019, 09:44</time>
      </address>
      <p>Про це заявив співробітник штабу посольства США у Києві Девід Холмс під час свідчень на закритих слуханнях у Палаті представників Конгресу, повідомляє <a href="https://edition.cnn.com/2019/11/18/politics/david-hale-holmes-transcripts-released/index.html">CNN</a>.</p>
      <p>За словами Холмса, Сондланд розмовляв з президентом США мобільним телефоном із київського ресторану.</p>
      <p>“Для мене це було дивно. З мого досвіду, телефонні розмови з президентом містять дуже чутливу з точки зору безпеки інформацію, і їх ведуть відповідним чином”, - сказав Холмс.</p>
      <p>"Це був дуже особливий досвід у моїй кар’єрі за кордоном. Я ніколи не бачив нічого подібного, коли хтось телефонував президенту з мобільного телефону в ресторані, а потім вів розмову такого рівня відвертості та з такими мовними зворотами", - заявив Холмс.</p>
      <p>За його словами, у <a href="https://www.ukrinform.ua/tag-ssa">США </a>взагалі припускають, що росіяни прослуховують подібні дзвінки.</p>
      <p>“Я вважаю, що принаймні дві з трьох, якщо не всі три мобільні мережі (в Україні - ред.), належать російським компаніям, або вони мають значні частки в них. Ми, як правило, виходимо з того, що мобільний зв’язок в Україні прослуховується", - сказав Холмс.</p>
      <p>Холмс, який супроводжував Сондленда на зустрічах у Києві, став свідком того, як посол телефонує Трампу зі свого мобільного, та почув, що президент запитує про певні "розслідування".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820796-kolisnij-derzsekretar-ssa-rozkritikuvav-trampa-cerez-ukrainsku-spravu.html">Колишній держсекретар США розкритикував Трампа через "українську справу"</a>
      </blockquote>
      <p>Дипломат США розповів, що почув розмову Сондленда і Трампа, оскільки вона голосно лунала з динаміка телефону Сондленда на терасі ресторану, де вони вечеряли разом із ще двома людьми.</p>
      <p>Після того, як Сондленд закінчив розмову з Трампом, Холмс запитав у посла США в ЄС - чи дійсно Трампа не цікавить Україна. І Сондленд відповів, що Трампа хвилює лише розслідування, яке намагався почати його особистий адвокат Джуліані щодо Байдена.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820169-posol-ssa-v-es-informuvav-administraciu-trampa-pro-sprobi-tisku-na-ukrainu-cnn.html">Посол США в ЄС інформував адміністрацію Трампа про спроби тиску на Україну - CNN</a>
      </blockquote>
      <p>На запитання, чи відчуває український уряд тиск з боку адміністрації, щоб оголосити про розслідування проти Байдена, Холмс засвідчив, що він вважає, що українці відчули, що ситуація загострилася, і в кінцевому рахунку зрозуміли, що існує «послуга за послугу».</p>
      <p>"Я думаю, що українці поступово зрозуміли, що їх просять зробити щось в обмін на зустріч (з Трампом – ред.) і на те, щоб військова допомога не була скасована", - сказав він.</p>
      <p>Як зазначається, відкриті слухання за участю Холмса пройдуть у четвер, 21 листопада.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819219-rosijska-rozvidka-mogla-perehopiti-rozmovu-trampa-z-poslom-sondlendom-cnn.html">Російська розвідка могла перехопити розмову Трампа з послом Сондлендом – CNN</a>
      </blockquote>
      <p>Як повідомляв Укрінформ, 13 листопада в Палаті представників США розпочалися перші публічні слухання в контексті розслідування щодо імпічменту президента Сполучених Штатів Трампа.</p>
      <p>
        <i>Фото: Mark Wilson/Getty Images</i>
      </p>
    </article>
  </body>
</html>