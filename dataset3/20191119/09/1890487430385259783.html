<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520494-jak-sazi-fondy-na-devizovych-trzich/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T09:43:46+00:00"/>
    <meta property="og:title" content="Jak sází fondy na devizových trzích"/>
    <meta property="og:description" content="Sázky fondů na devizových trzích se rozcházejí. Zatímco v posledním týdnu vzrostl objem short pozic u měn bezpečných přístavů, jako je japonský jen a švýcarský frank, procyklické měny, u kterých by se vzhledem k relativně lepší náladě na trzích očekáva..."/>
  </head>
  <body>
    <article>
      <h1>Jak sází fondy na devizových trzích</h1>
      <address><time datetime="2019-11-19T09:43:46+00:00">19 Nov 2019, 09:43</time> by <a rel="author">Jan Berka</a></address>
      <p>
        <b>Sázky fondů na devizových trzích se rozcházejí. Zatímco v posledním týdnu vzrostl objem short pozic u měn bezpečných přístavů, jako je japonský jen a švýcarský frank, procyklické měny, u kterých by se vzhledem k relativně lepší náladě na trzích očekával pozitivnější sentiment, ukázaly smíšené pozice. Potvrzuje se tak, že na devizových trzích aktuálně převládají více regionální fundamenty než globální trend.</b>
      </p>
      <p>Pravidelný report otevřených pozic Commodity Futures Trading Commission k minulému úterý (data jsou zveřejňována se zpožděním) ukázal nejvýraznější týdenní změnu u australského a kanadského dolaru. O obou narostl počet shortů, avšak u jediného loonie, jak se kanadské měně přezdívá, dosahuje objem čistých pozic plusových hodnot ve smyslu longů. Na týdenní změně se tak pravděpodobně podepsala horší data z kanadského trhu práce.</p>
      <p>Čeho jsme se rovněž dočkali, je pokles otevřených čistých shortů u novozélandského dolaru, které překonaly předchozích více jak 50 % a klesly na 46 %. Vzhledem k překvapivé úrokové stabilitě a komentářům novozélandských centrálních bankéřů, kteří zmiňují delší období neměnných sazeb, můžeme u kiwi do dalších dní očekávat pokračující osekávání short pozic.</p>
      <p>Zaměříme-li se na aktuální vývoj, začátek týdne patřil euru, které umazalo ztráty z minulého týdne. Implikovaná volatilita eurodolaru sice v posledních dnech mírně vzrostla, stále se však nachází poměrně hluboko pod letošním průměrem. To doplněno o fakt, že se EURUSD drží stále nad hranicí 1,100 EURUSD, a to i přes citelný úrokový diferenciál, naznačuje, že se na trzích stala ze společné evropské měny oblíbená měna určená k financování.</p>
      <p>Dolar se vůči euru v online směnárně RoklenFx obchoduje za středový kurz 1,1005 EURUSD, dolarový index se pak nachází na hodnotě 97,81 bodu. Během dne by se kurz EURUSD měl pohybovat v rozmezí od 1,1028 do 1,1098 EURUSD.*</p>
      <figure>
        <img src="https://img1.kurzy.cz/zpravy/obrazky/94/520494-jak-sazi-fondy-na-devizovych-trzich/3.gif"/>
      </figure>
      <p>Koruna na začátku týdne lehce zpevnila, stále se však nachází jen těsně pod hranicí 25,60 za euro. Tento pohyb vykázala v rámci regionu česká měna jako jediná. Maďarský forint i polský zlotý vůči euru oslabovaly. V rámci příštích dní bude na trzích úřadovat zejména geopolitika. Nejvíce pozornosti upoutá případné rozhodnutí o amerických clech na evropská auta a komponenty.</p>
      <p>Koruna se aktuálně vůči euru v online směnárně RoklenFx obchoduje za středový kurz 25,57 EURCZK. Dle naší predikce by se kurz vůči euru měl držet v rozmezí 25,54 až 25,64 EURCZK, ve dvojici s dolarem zase od 23,01 až 23,16 USDCZK.*</p>
      <figure>
        <img src="https://img.kurzy.cz/zpravy/obrazky/94/520494-jak-sazi-fondy-na-devizovych-trzich/2.gif"/>
      </figure>
      <p>
        <i>Průměrný nominální kurz, zveřejňovaný ECB, bude dle použitých modelů s vysokou pravděpodobností ve zmíněném intervalu. Predikce měnových kurzů jsou založeny na modelu časových řad, který zohledňuje předchozí hodnotu kurzu i jeho minulou volatilitu. K přesnějšímu určení budoucí volatility je do modelu navíc zakomponován faktor zveřejňování makroekonomických dat. Model je tak schopen určit, kdy lze očekávat zvýšenou či sníženou volatilitu směnného kurzu.</i>
      </p>
      <p>
        <i>Disclaimer: Tento článek má pouze informativní charakter a neslouží jako investiční doporučení dle zákona č. 256/2004 Sb. o podnikání na kapitálovém trhu. Při zpracování tohoto článku autor vycházel z veřejně dostupných zdrojů. Za případné chyby v textu nebo v datech nenesou společnosti Roklen Holding a.s. ani Roklen360 a.s. zodpovědnost.</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/cnb/ekonomika/devizove-kurzy/"/>
        <a href="https://www.kurzy.cz/cnb/ekonomika/devizovy-trh/"/>
        <a href="https://www.kurzy.cz/zpravy/54564-ranni-zprava-z-devizoveho-trhu-po-otevreni-trhu-koruna-posilila-az-k-30-25-czk-eur-skoncila-na/"/>
        <a href="https://www.kurzy.cz/zpravy/91655-fondy-trhy-pripravily-fondum-krvavou-lazen-a-vyhlidky-se-nemeni/"/>
        <a href="https://www.kurzy.cz/cnb/ekonomika/fondy-penezniho-trhu-v-tis-kc/kapitalove-fondy/"/>
        <a href="https://www.kurzy.cz/zpravy/60223-fondy-trhy-pripravily-fondum-krvavou-lazen-aneb-penize-tecou-sem-a-penize-tecou-tam/"/>
        <a href="https://www.kurzy.cz/zpravy/287669-sazi-trh-mezi-analogii-meetingu-g20-v-cannes-a-jakson-hole/"/>
        <a href="https://www.kurzy.cz/zpravy/387480-akciove-trhy-sazeji-na-odklad-rustu-sazeb-v-usa-a-posiluji-analyza-ropy-eur-gbp-nzd-usd/"/>
        <a href="https://www.kurzy.cz/zpravy/404578-trhy-zacinaji-sazet-na-podzimni-rust-sazeb-fedu/"/>
        <a href="https://www.kurzy.cz/zpravy/388939-byci-trh-sazi-na-drahe-kovy-energie-klesaji/"/>
        <a href="https://zpravy.kurzy.cz/142625-trh-sazi-na-dalsi-snizeni-dolarovych-sazeb/"/>
        <a href="https://www.kurzy.cz/tema/5034564.html"/>
      </related>
    </article>
  </body>
</html>