<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/ilaria_cucci_salvini_sciacallo_sotto_effetto_mojito-6577713/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T09:58:00+00:00"/>
    <meta property="og:title" content="Ilaria Cucchi contro Salvini: &quot;È ancora sotto l'effetto del mojito&quot;"/>
    <meta property="og:description" content="La sorella di Stefano Cucchi polemizza con il leader della Lega il giorno dopo le sentenze di condanna per i due carabinieri accusati della morte del giovane romano"/>
  </head>
  <body>
    <article>
      <h1>Ilaria Cucchi contro Salvini: "È ancora sotto l'effetto del mojito"</h1>
      <h2>La sorella di Stefano Cucchi polemizza con il leader della Lega il giorno dopo le sentenze di condanna per i due carabinieri accusati della morte del giovane romano</h2>
      <address><time datetime="2019-11-19T09:58:00+00:00">19 Nov 2019, 09:58</time> by <a rel="author">AGI - Agenzia Giornalistica Italia</a></address>
      <p>"Matteo Salvini fa<b> speculazione</b> su mio fratello, sono stata accusata io di fare questo, ma lui è uno <b>sciacallo</b>. Fa politica di <b>basso livello</b> sulla morte di mio fratello e sulla nostra storia. Arriva al punto di parlare ancora di <b>droga</b> nel momento in cui sono state emesse le sentenze di condanna per omicidio dopo dieci anni dalla morte di mio fratello". Ilaria Cucchi, intervistata su Radio Radio, attacca a testa bassa il leader della Lega.</p>
      <p>"Ma che ci vuole dire" aggiunge, "che i drogati devono essere uccisi? Secondo me lui è completamente fuori dal mondo. Il giorno della sentenza mia madre, che sta molto male, è rimasta tantissime ore in quell'udienza ad aspettare la pronuncia. Mio padre è una persona talmente per bene e onesta che a pochi giorni dalla morte di Stefano ha denunciato suo figlio per aver trovato un quantitativo di droga nella sua abitazione di<b> Morena</b>. Questa è la nostra famiglia. Anche io da madre ho paura della droga, anche io sono<b> contraria</b>, ma qui parliamo di omicidio preterintenzionale non di droga. <b>Matteo Salvini</b> piuttosto che preoccuparsi del nostro processo si preoccupi di casa sua, pensi a loro, non alla mia famiglia. Mio fratello non è morto perché drogato, è chiaro a tutti fuorché a Salvini che ripete sempre le stesse cose. Probabilmente sarà ancora sotto gli effetti del<b> mojito</b>. La querela" ha concluso "è in via di presentazione".</p>
    </article>
  </body>
</html>