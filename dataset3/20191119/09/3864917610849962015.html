<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820994-moskovskij-sud-zalisiv-u-sizo-obvinuvacenogo-v-spigunstvi-amerikanca.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:17:00+00:00"/>
    <meta property="og:title" content="Московський суд залишив у СІЗО обвинуваченого в шпигунстві американця"/>
    <meta property="og:description" content="Московський міський суд відхилив клопотання захисту американця Пола Вілана, який просив перевести його під домашній арешт або звільнити під заставу, і залишив його під вартою до кінця року."/>
  </head>
  <body>
    <article>
      <h1>Московський суд залишив у СІЗО обвинуваченого в шпигунстві американця</h1>
      <h2>Московський міський суд відхилив клопотання захисту американця Пола Вілана, який просив перевести його під домашній арешт або звільнити під заставу, і залишив його під вартою до кінця року.</h2>
      <address>
        <time datetime="2019-11-19T09:17:00+00:00">19 Nov 2019, 09:17</time>
      </address>
      <p>Про це повідомляє <a href="https://www.interfax.ru/russia/684678">Інтерфакс</a>.</p>
      <p>«Мосміськсуд визнав законним продовження арешту громадянину США Полу Вілану до кінця грудня. Його захист просив перевести його під домашній арешт або звільнити під заставу. Їх клопотання було відхилено», - йдеться у повідомленні.</p>
      <p>Засідання проходило в закритому режимі: справу Вілана, обвинуваченого в шпигунстві, засекречено. Американець брав участь у засіданні по відеозв'язку зі слідчого ізолятора. Поговорити з журналістами в перерві він не міг, оскільки звук був вимкнений.</p>
      <p>Вілана затримали в Москві 28 грудня 2018 року. 24 жовтня Лефортовський <a href="https://www.ukrinform.ua/tag-sud">суд</a> продовжив йому арешт до 29 грудня 2019 року. Раніше він проходив службу в морській піхоті США. Після затримання з'ясувалося, що у нього є громадянства Ірландії, Канади і Великої Британії.</p>
      <p>Вілана звинувачують у шпигунстві на користь американських спецслужб. При затриманні у нього вилучили флешку з матеріалами, що становлять держтаємницю. Його захист стверджує, що він приїхав до Росії на запрошення на весілля. На флешці, яку йому передали і яку він не встиг переглянути, мали бути матеріали про його попередні поїздки до Росії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2708310-zatrimanogo-v-rf-amerikanca-dva-tizni-ne-puskali-v-dus-ta-vidmovili-u-medposlugah.html">Затриманого в РФ американця два тижні не пускали в душ та відмовили у медпослугах</a>
      </blockquote>
      <p>Вілан вину не визнає і вважає своє переслідування політичним.</p>
      <p>Розслідування справи Пола Вілана завершено. Він і його адвокати вивчають матеріали справи. Адвокат Володимир Жеребенков раніше говорив, що у справі він поки не бачив доказів вини свого підзахисного і ніхто зі свідків не заявляв, що Вілан їх вербував і схиляв до шпигунства.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2680496-arest-morpiha-v-moskvi-posol-ssa-vimagae-u-rosii-dokaziv-spigunstva.html">Арешт морпіха в Москві: посол США вимагає у Росії доказів шпигунства</a>
      </blockquote>
      <p>Як повідомляв Укрінформ, 26 травня на суді в Москві Вілан заявляв, що слідчі погрожували йому. Крім того, він поскаржився, що не мав доступу до душу протягом двох тижнів, не має доступу до лікарів.</p>
    </article>
  </body>
</html>