<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/bommene-pa-nord-jaeren-gir-mindre-i-kassa-enn-ventet/71835807"/>
    <meta property="og:site_name" content="Dinside"/>
    <meta property="article:published_time" content="2019-11-19T09:30:22+00:00"/>
    <meta property="og:title" content="Bommene på Nord-Jæren gir mindre i kassa enn ventet"/>
    <meta property="og:description" content="Bilister på Nord-Jæren har betalt 735 millioner kroner mindre i bompenger det siste året enn det politikerne regnet med, ifølge Stavanger Aftenblad."/>
  </head>
  <body>
    <article>
      <h1>Bommene på Nord-Jæren gir mindre i kassa enn ventet</h1>
      <h2>Bilister på Nord-Jæren har betalt 735 millioner kroner mindre i bompenger det siste året enn det politikerne regnet med, ifølge Stavanger Aftenblad.</h2>
      <address><time datetime="2019-11-19T09:30:22+00:00">19 Nov 2019, 09:30</time> by <a rel="author">NTB / Redaksjonen (Dinside.no)</a></address>
      <p>Det er betalt 909 millioner kroner i bompenger fra utgangen av september i fjor til utgangen av september i år, ifølge tall fra det regionale bomselskapet Ferde, som <a href="https://www.aftenbladet.no/lokalt/i/JoXdRX/trafikken-oeker-i-bommene-men-inntektene-er-735-millioner-under-prognosene">Stavanger Aftenblad</a> gjengir.</p>
      <p>Inntektene det første året med de nye bommene ligger 735 millioner kroner under prognosene Stortinget la til grunn da <a href="https://www.regjeringen.no/contentassets/29ce969f574d4487b85df592e69894a5/nn-no/pdfs/prp201620170047000dddpdfs.pdf">bompengepakken </a>ble vedtatt.</p>
      <related>
        <a href="https://www.dagbladet.no/nyheter/bomstasjonene-kan-forsvinne-gir-gront-lys-for-gps-maling/70634959"/>
      </related>
      <p>Tallene viser at regionen klarer å holde seg under nullvekstmålet, det vil si at biltrafikken ikke øker, når man ser året under ett. Det til tross for at det var en trafikkvekst i september.</p>
      <p>Samtidig er trafikken i rushtiden økende, til tross for at det er innført rushtidsavgift.</p>
      <p>Til sammen er planen å hente inn 25,2 milliarder kroner i bompenger i løpet av 15 år. Sammen med statlige midler og momsrefusjon skal dette finansiere en bymiljøpakke som inneholder både veiutbygging og tiltak for kollektivtrafikk, sykkel- og gangveier.</p>
      <h3>Også mindre enn ventet i Oslo</h3>
      <p>Tidligere denne måneden varslet også Fjellinjen at det ligger an til at de kan få inn 400 millioner mindre i bompengeinntekter enn ventet.</p>
      <p>– Slik det ser ut nå så blir bompengebidraget nærmere 400 millioner lavere, utalte finansdirektør og fungerende administrerende direktør Magne Liestøl Larsen i bompengeselskapet Fjellinjen, som er eid av Oslo og Akershus, til NTB.</p>
      <related>
        <a href="https://www.dinside.no/motor/sa-mye-koster-hytte-turen-i-bompenger/70964653"/>
      </related>
      <p>Tall fra Fjellinjen viser at det er like mye trafikk i år som i fjor, men at inntektene har falt fordi antallet fritakspasseringer har økt kraftig etter innføringen av nye bomstasjoner og takster 1. juni.</p>
      <p>Bompengene skulle bidra til å finansiere utbygging av kollektivsatsing og veiutbygging, men fallet i inntekter kan føre til at man må se nærmere på hvilke prosjekter som eventuelt må justeres.</p>
      <related>
        <a href="https://www.dinside.no/motor/bompenger-rammer-dem-med-de-laveste-inntektene-hardt/70871097"/>
      </related>
    </article>
  </body>
</html>