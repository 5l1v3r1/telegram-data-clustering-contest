<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/abols-atgriezies-amerikas-hokeja-liga.d?id=51649697"/>
    <meta property="og:site_name" content="DELFI"/>
    <meta property="article:published_time" content="2019-11-19T09:55:22+00:00"/>
    <meta property="og:title" content="Ābols atgriezies Amerikas hokeja līgā "/>
    <meta property="og:description" content="Amerikas hokeja līgas (AHL) klubs Springfildas &quot;Thunderbirds&quot; pirmdien, 18. novembrī, no zemākās Austrumkrasta hokeja līgas (ECHL) izsaucis Latvijas izlases uzbrucēju Rodrigo Ābolu."/>
  </head>
  <body>
    <article>
      <h1>Ābols atgriezies Amerikas hokeja līgā </h1>
      <address><time datetime="2019-11-19T09:55:22+00:00">19 Nov 2019, 09:55</time> by <a rel="author">DELFI Sports</a></address>
      <p>
        <b>Amerikas hokeja līgas (<a href="https://www.delfi.lv/temas/ahl">AHL</a>) klubs Springfildas "Thunderbirds" pirmdien, 18. novembrī, no zemākās Austrumkrasta hokeja līgas (ECHL) izsaucis Latvijas izlases uzbrucēju Rodrigo Ābolu.</b>
      </p>
      <p>Ābols trešajā pēc spēka Ziemeļamerikas līgā ECHL spēlēja Grīnvilas "Swamp Rabbits" vienībā, četros mačos gūstot trīs vārtus un izdarot vienu rezultatīvu piespēli.</p>
      <p>Ābols pirms sezonas centās iekļūt "<a href="https://www.delfi.lv/temas/panthers">Panthers</a>" sastāvā, tomēr tas viņam neizdevās, un hokejists sezonu sāka "Thunderbirds". Ne pārāk izteiksmīgā snieguma dēļ pirms nedēļas "Panthers" kluba vadība nosūtīja latvieti uz Grīnvilas "Swamp Rabbits", bet tagad hokejists atgriezies otrajā pēc spēka līgā.</p>
      <p>Ābols iepriekšējo sezonu aizvadīja Zviedrijas augstākās līgas klubā "Orebro", 45 spēlēs tiekot pie 18 goliem un astoņām rezultatīvām piespēlēm. Pēc pasaules čempionāta, kurā Ābols pirksta traumas dēļ aizvadīja vien divas spēles, uzbrucējs negaidīti tika pie debitanta līguma ar "Panthers".</p>
      <p>AHL regulārajā čempionātā šajā sezonā aizvadījis tikai četras spēles, izdarījis vienu rezultatīvu piespēli, bet viņa lietderības koeficients šajos mačos bija negatīvs "-1".</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/other/latvijas-sporta-komandu-solins-ar-neregistretiem-arstiem-fizioterapeitiem-un-masieriem.d?id=51647837"/>
        <a href="https://www.delfi.lv/sports/news/hokejs/indrasim-piespele-jau-ceturto-speli-pec-kartas.d?id=51648359"/>
        <a href="https://www.delfi.lv/sports/news/rigas_dinamo/news/rigas-dinamo-kartejo-reizi-nespej-majas-uzveikt-soci-vienibu.d?id=51647041"/>
      </related>
    </article>
  </body>
</html>