<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Ucheni-Dve-chashi-gazirano-na-den-sa-dostatuchni-914968"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T09:47:00+00:00"/>
    <meta property="og:title" content="Учени: Две чаши газирано на ден са достатъчни"/>
    <meta property="og:description" content="Две чаши дневно (или кенче и половина) газирани безалкохолни напитки удвояват риска от диабет, устан..."/>
  </head>
  <body>
    <article>
      <h1>Учени: Две чаши газирано на ден са достатъчни</h1>
      <address>
        <time datetime="2019-11-19T09:47:00+00:00">19 Nov 2019, 09:47</time>
      </address>
      <p>Две чаши дневно (или кенче и половина) газирани безалкохолни напитки удвояват риска от диабет, установяват учени. Резултатите са от проучване на шведския институт Каролинска, в което са участвали над 2800 възрастни. То сочи, че хората, които пият 400 мл на ден подсладени напитки, независимо дали със захар или друг подсладител, са 2,4 пъти по предразположени към диабет тип 2. Хората в тази група са по-предразположени и към диабет тип 1, в подразновидност, позната като "латентен автоимунен диабет при възрастните“.</p>
      <p>От своя страна хората, които пият по един литър подсладени със захар или подсладител безалкохолни напитки всеки ден имат 10,5 пъти по-висок риск от диабет тип 2 и 3,5 пъти по-висок риск от латентен автоимунен диабет тип 1.  </p>
      <p>Диабетът тип 2 започва, когато организмът не може ефективно да използва хормона инсулин и така се повишава нивото на кръвната захар, което води до състояние, известно като инсулинова резистентност. Диабетът тип 1 обикновено се среща при генетично податливи индивиди и представлява автоимунно заболяване, при което организмът атакува клетките на панкреаса и те спират да произвеждат инсулин. Изглежда, че пациентите с латентен диабет тип 1 споделят черти и на двата типа диабет, поради което и заболяването често се определя като диабет тип 1,5.</p>
      <p>Учените са изненадани от факта, че безалкохолните напитки могат да спомогнат за развитието на автоимунен диабет, а също и от факта, че напитките с изкуствени подсладители увеличават риска от диабет, независимо, че не съдържат захар.</p>
      <p>Причините за това, според д-р Йозефин Льофенборг, първият автор на изследването, са няколко:</p>
      <p>"Едната е, че консумацията на диетични напитки може да стимулира апетита и да ни накара да увеличим приема на храна, особено сладки храни, водещи до наднормено тегло, което е рисков фактор за диабета.</p>
      <p>Другата е, че изкуствените подсладители могат да окажат негативно влияние върху баланса на "добрите“ и "лошите“ видове микроби в червата, което може да доведе до непоносимост към глюкоза. Още една причина, която авторката не изключва, е възможността хората да са започнали да пият диетични напитки в опит да отслабнат, което означава, че изследваният ефект може да е следствие от приема на напитки със захар по-рано.</p>
      <p>Във въпросниците на проучването са включени различни газирани и негазирани напитки. Т. нар. 100% плодов сок не е включен в изследването.</p>
      <p>Льофенборг препоръчва да се ограничат подсладените безалкохолни напитки и напомня, че освен риск от диабет, те имат и други неблагоприятни последици за здравето – риск от наднормено тегло, проблеми със зъбите и други.</p>
    </article>
  </body>
</html>