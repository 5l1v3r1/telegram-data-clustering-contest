<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/societate/studiu-romania-clasamentul-european-numarului-persoane-nu-wc-uri-interiorul-locuintei-1_5dd3ae145163ec42712cb9d2/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T09:13:35+00:00"/>
    <meta property="og:title" content="STUDIU România, prima în clasamentul european al numărului de persoane care nu au WC-uri în interiorul locuinţei"/>
    <meta property="og:description" content="Mai mult de un sfert din populaţia României locuia, în 2018, într-o casă care nu avea toaletă în interior, un record incontestabil printre celelalte ţări din Uniunea Europeană, arată datele publicate de Eurostat."/>
  </head>
  <body>
    <article>
      <h1>STUDIU România, prima în clasamentul european al numărului de persoane care nu au WC-uri în interiorul locuinţei</h1>
      <address><time datetime="2019-11-19T09:13:35+00:00">19 Nov 2019, 09:13</time> by <a rel="author">Vlad Terteleac</a></address>
      <h4>Mai mult de un sfert din populaţia României locuia, în 2018, într-o casă care nu avea toaletă în interior, un record incontestabil printre celelalte ţări din Uniunea Europeană, arată datele publicate de Eurostat.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/oficial-romania-avut-cele-mai-mari-scumpiri-ue-anul-1_5dce7f575163ec42710b9296/index.html"/>
      </related>
      <p>Mai exact, 27,7% din cetăţenii României au declarat că locuinţa lor nu conţine o toaletă în interior, un procent în scădere faţă de anul 2017, când 29,7% din români declarau acest lucru. Chiar dacă Bulgaria este următoarea ţară în acest clasament, procentul de cetăţeni bulgari care declarau lipsa unei toalete în interior este semnificativ mai mic decât cel întâlnit în România: 15,3%, mai arată datele <a href="https://ec.europa.eu/eurostat/web/products-eurostat-news/-/EDN-20191119-1?inheritRedirect=true&amp;redirect=%2Feurostat%2F">Eurostat.</a></p>
      <p>După România şi Bulgaria, urmează Lituania (10,6%), Letonia (9,9%) şi Estonia (5,3%). Media la nivel Uniunii Europene este de 2,1%, în scădere cu 1,2 procentaje din 2010. Cu toate acestea, pentru 19 state din UE, procentajul persoanelor care au declarat că nu au toaletă în interiorul casei este de sub 1%, în ţări precum Germania, Luxemburg, Olanda şi Suedia fiind foarte aproape de 0%.</p>
      <p>
        <b>Ziua mondială a toaletei</b>
      </p>
      <p>Datele Eurostat au fost date publicităţii cu ocazia Zilei mondiale a toaletei. În fiecare an, la 19 noiembrie, se marchează Ziua mondială a toaletei (World Toilet Day), cu scopul de a atrage atenţia asupra faptului că circa 4,5 miliarde de oameni de pe glob trăiesc fără acces la condiţii sigure de salubritate (WC-uri), în ciuda dreptului recunoscut la apă şi igienă.</p>
      <p>Sloganul zilei pentru anul 2019 este "Să nu lăsăm pe nimeni în urmă", vrând să se atragă atenţia asupra persoanelor rămase în urmă, care nu au acces la igienă, şi asupra consecinţelor sociale, economice şi de mediu ale inacţiunii. "O toaletă nu este doar o toaletă. Este salvatoare de vieţi, un protector al demnităţii şi un creator de oportunităţi (...) Oricine eşti, oriunde te-ai afla, salubritatea este dreptul tău uman", este mesajul transmis pe site-ul dedicat zilei, <a href="https://www.worldtoiletday.info/">https://www.worldtoiletday.info.</a></p>
      <p>Statisticile alarmante atrag atenţia asupra faptului că cei care trăiesc fără servicii de salubritate sigure se confruntă adesea cu multe forme de discriminare. Acest neajuns poate fi depăşit în timp prin accesarea şi gestionarea serviciilor de salubritate sau prin îmbunătăţirea instalaţiilor actuale.</p>
      <hr/>
    </article>
  </body>
</html>