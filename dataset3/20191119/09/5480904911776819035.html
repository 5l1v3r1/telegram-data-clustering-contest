<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zalobce-nebude-chtit-pro-snajdra-vazbu-v-kauze-zakazek-na-bulovce/1822719?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T09:30:00+00:00"/>
    <meta property="og:title" content="Žalobce nebude chtít pro Šnajdra vazbu v kauze zakázek Na Bulovce"/>
    <meta property="og:description" content="Praha - Státní zástupce nebude navrhovat vazbu pro bývalého poslance ODS Marka Šnajdra a další čtyři obviněné kvůli údajným manipulacím se zakázkami pražské Nemocnice Na Bulovce. Na dotaz ČTK to uvedla mluvčí pražská vrchní státní zástupkyně Lenka Bradáčová. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka."/>
  </head>
  <body>
    <article>
      <h1>Žalobce nebude chtít pro Šnajdra vazbu v kauze zakázek Na Bulovce</h1>
      <address><time datetime="2019-11-19T09:30:00+00:00">19 Nov 2019, 09:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Státní zástupce nebude navrhovat vazbu pro bývalého poslance ODS Marka Šnajdra a další čtyři obviněné kvůli údajným manipulacím se zakázkami pražské Nemocnice Na Bulovce. Na dotaz ČTK to uvedla mluvčí pražská vrchní státní zástupkyně Lenka Bradáčová. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka.</p>
      <p>"Poté, co budou provedeny neodkladné vyšetřovací úkony, budou obviněné osoby propuštěny," sdělila ČTK bez dalších podrobností Bradáčová.</p>
      <p>O obvinění Šnajdra v pondělí informovaly Lidové noviny. Státní zástupce Zdeněk Matula poté v tiskové zprávě uvedl, že policie trestně stíhá pět lidí a dvě právnické osoby. Podezřívá je ze zjednání výhody při zadání veřejné zakázky, při veřejné soutěži a veřejné dražbě, přijetí úplatku a podplacení. Případ souvisí s veřejnou zakázkou Nemocnice Na Bulovce na obnovu lineárních urychlovačů včetně příslušenství. Předpokládaná hodnota zakázky byla podle žalobce 120 milionů korun.</p>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté, co byl balíček schválen, se Šnajdr stal předsedou dozorčí rady Čepra.</p>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
    </article>
  </body>
</html>