<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821028-cogoric-na-pidtrimku-fermeriv-spramuvali-mense-tretini-peredbacenoi-sumi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:51:00+00:00"/>
    <meta property="og:title" content="Цьогоріч на підтримку фермерів спрямували менше третини передбаченої суми"/>
    <meta property="og:description" content="Станом на 13 листопада із 800 млн грн, які передбачені у 2019 році на фінансову підтримку розвитку фермерських господарств, використано лише 28,8%."/>
  </head>
  <body>
    <article>
      <h1>Цьогоріч на підтримку фермерів спрямували менше третини передбаченої суми</h1>
      <h2>Станом на 13 листопада із 800 млн грн, які передбачені у 2019 році на фінансову підтримку розвитку фермерських господарств, використано лише 28,8%.</h2>
      <address>
        <time datetime="2019-11-19T09:51:00+00:00">19 Nov 2019, 09:51</time>
      </address>
      <p>Таку статистику міністр розвитку економіки, торгівлі та сільського господарства України Тимофій Милованов оприлюднив у <a href="https://www.facebook.com/photo.php?fbid=1520742894761554&amp;set=a.425481870954334&amp;type=3&amp;theater">Facebook</a>.</p>
      <p>Згідно з наданою міністром інформацією, у 2019 році на програми державної підтримки агропромислового комплексу було виділено 5,9 млрд грн, що на 1,7 млрд грн більше ніж у 2018 році.</p>
      <p>Втім, станом на 13 листопада 2019 року більшість з напрямків держпідтримки станом на 13 листопада 2019 року не виконано повністю, або навіть на три чверті.</p>
      <figure>
        <img src="https://static.ukrinform.com/photos/2019_11/1574160245-687.jpg"/>
      </figure>
      <p>На державну підтримку розвитку фермерських господарств у бюджеті-2019 передбачено 800 млн грн, із них спрямовано 28,8% (за 2018 рік за аналогічною програмою використано 204 млн грн).</p>
      <p>На державну підтримку розвитку хмелярства, закладення молодих садів, виноградників і ягідників та нагляд за ними у 2019 році передбачено 400 млн грн, спрямовано — 29,9% (у 2018 році — 394 млн грн).</p>
      <p>На державну підтримку галузі тваринництва, зберігання та переробки сільгосппродукції, аквакультури передбачено бюджетом на 2019 рік 3,5 млрд грн, виконано — на 45,7% (у 2018 році — 2,39 млрд грн).</p>
      <p>За програмою надання <a href="https://www.ukrinform.ua/tag-kredit">кредитів</a> фермерським господарствам передбачено у 2019 році 200 млн грн, з них спрямовано — 70% ( у 2018 році така допомога не була передбачена).</p>
      <p>На фінансову підтримку сільгоспвиробників у цьому році передбачено 882 млн грн, станом на 13 листопада освоєно 72,6% коштів (у 2018 році — 913 млн грн).</p>
      <p>На виконання програми фінансової підтримки заходів у агропромисловому комплексі шляхом здешевлення кредитів у 2019 році передбачено 127 млн грн, виконано — на 81,7% (у 2018 році — 266 млн грн).</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820173-milovanov-nazvav-programi-pidtrimki-agrarnoi-galuzi-u-2020-roci.html">Милованов назвав програми підтримки аграрної галузі у 2020 році</a>
      </blockquote>
      <p>Як повідомляв Укрінформ, 14 листопада Мінекономіки повідомило, що у 2019 році українським аграріям перераховано 2,84 млрд грн державної підтримки.</p>
    </article>
  </body>
</html>