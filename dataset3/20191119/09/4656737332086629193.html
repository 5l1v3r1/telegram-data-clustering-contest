<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/promozioni-sconti-online.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-19T09:30:35+00:00"/>
    <meta property="og:title" content="Promozioni: convengono davvero? Tra offerte continue, la caccia allo sconto trasforma i consumatori e si sposta online"/>
    <meta property="og:description" content="Una volta si parlava di offerte speciali, oggi nella grande distribuzione sconti e promozioni sono l"/>
  </head>
  <body>
    <article>
      <h1>Promozioni: convengono davvero? Tra offerte continue, la caccia allo sconto trasforma i consumatori e si sposta online</h1>
      <address><time datetime="2019-11-19T09:30:35+00:00">19 Nov 2019, 09:30</time> by <a rel="author" href="https://ilfattoalimentare.it/author/paola-emilia-cicerone" target="_blank">Paola Emilia Cicerone</a></address>
      <figure>
        <img src="https://ilfattoalimentare.it/wp-content/uploads/2019/04/supermercato-sconti-dolci-pane-carboidrati-AdobeStock_115855352.jpeg"/>
      </figure>
      <p><b>Una volta</b> si parlava di offerte speciali, oggi nella grande distribuzione sconti e promozioni sono la norma, e si susseguono tutto l’anno, modificando il comportamento dei consumatori sempre a caccia di buone occasioni. Lo confermano i dati diffusi da <a href="https://www.tiendeo.it/">Tiendeo</a>, una piattaforma per cataloghi e offerte digitali, nata nel 2011 a Barcellona e ora diffusa in tutta Europa, che attraverso un sito e un’app permette agli utenti di consultare i cataloghi e le offerte dei negozi geograficamente vicini. Uno strumento relativamente nuovo che si aggiunge agli altri canali attraverso i quali le catene pubblicizzano le loro offerte, come i volantini – che però stanno perdendo terreno – i cartelloni o la pubblicità televisiva o cartacea.</p>
      <p><b>Per i gruppi della Gdo</b> alimentare, questo tipo di offerte rappresenta il principale strumento di promozione. Secondo i dati diffusi da Tiendeo, Esselunga ed Eurospin sono i marchi che hanno il maggior numero di prodotti in offerta. “<i>Le promozioni servono ad aumentare il traffico di vendita, sono uno strumento efficace ma costoso perché servono sconti significativi per far breccia sulla clientela</i>”, spiega Sandro Castaldo, ordinario del Dipartimento di Marketing dell’Università Bocconi. E tutte le aziende cercano di dare un’identità alla loro promozione: ci sono i Sottocosto, i 3×2, le promozioni legate a un prodotto o a una stagione, oppure a un evento particolare come il Black Friday. “<i>Si usano queste parole chiave, perché sono quelle che le persone usano per cercare su internet le offerte più vantaggiose</i>”, spiega Jaime Molins, responsabile di Tiendeo per l’Italia.</p>
      <p><b>Il giro d’affari</b> è importante: “<i>Sappiamo che quasi un prodotto su tre viene comprato in promozione, quindi il 33% del venduto prevede un ricavo ridotto del 20/30%, o anche di più</i>”, spiega Castaldo. E si tratta di un costo che ricade soprattutto sulle aziende produttrici (ne abbiamo già parlato sul <a href="https://ilfattoalimentare.it/sconti-promozioni-supermercato.html"><i>Fatto Alimentare</i></a>), anche se c’è una certa variabilità: <i>“più un marchio è forte, più ha la possibilità di negoziare condizioni vantaggiose con la grande distribuzione”</i>, ricorda Castaldo.</p>
      <p><b>Quanto ai prodotti</b> inseriti nelle promozioni, secondo Tiendeo ad aggiudicarsi il primo posto sono pane e dolci che coprono il 21% delle offerte, seguiti da carne, insaccati e uova e latticini che stanno tutti tra il 9/10%. “<i>Le promozioni</i> – spiega Castaldo – <i>riguardano soprattutto prodotti di marca e di utilizzo frequente, che offrono un buon margine di guadagno e che possono essere interessanti per farne scorta</i>”. Senza considerare le promozioni dei prodotti in scadenza, che seguono dinamiche diverse. “<i>Vengono scelti i prodotti più appetibili, che attirano i consumatori</i>” spiega Molins. Per questo può capitare che le offerte riguardino anche le <i>private label</i>, i prodotti commercializzati col marchio della GDO, “<i>per presentare una gamma completa di offerte</i>”, osserva Molins. “<i>In genere però le promozioni riguardano i prodotti di marca, che permettono all’acquirente di fare un confronto con i prezzi proposti in altri punti vendita. –</i> aggiunge Castaldo – <i>A volte poi anche i diversi punti vendita di una stessa catena propongono offerte diverse, secondo il tipo di clientela</i>”. E in qualche caso i prodotti di marca in promozione arrivano a costare meno di quelli <i>private label</i>. È quello che succede, per esempio, con le offerte sottocosto, che per essere tali devono sottostare a regole precise: “<i>Deve trattarsi di un numero dichiarato di articoli, per un periodo di tempo prefissato</i>”, spiega Castaldo. “<i>Anche se in pratica capita spesso che il prodotto sottocosto sia esaurito, e si proponga qualcosa di simile, magari un prodotto </i><i>private label</i><i> più appetibile</i>”.</p>
      <figure>
        <img src="https://ilfattoalimentare.it/wp-content/uploads/2019/04/supermercato-sconti-comprare-spesa-AdobeStock_132651647.jpeg"/>
        <figcaption>Le promozioni continue delle catene di supermercati hanno trasformato il comportamento dei consumatori, che non sono più fedeli a una sola insegna</figcaption>
      </figure>
      <p><b>Con quali effetti?</b> “<i>All’interno di uno stesso punto vendita le offerte spostano le vendite tra marche diverse –</i> spiega Castaldo – <i>se sul momento i consumatori comprano di più, dopo il periodo promozionale le vendite diminuiscono</i>”.  Ma soprattutto, oggi i consumatori si spostano da un punto vendita all’altro, seguendo le promozioni più appetibili. “<i>Il cliente unico non esiste più</i> – spiega Molins – <i>su Tiendeo è possibile inserire le carte fedeltà, e tutti ne hanno tre o quattro, che usano a seconda di chi propone le offerte più interessanti per loro”</i>. Il risultato è che le offerte non servono a guadagnare clienti, e in qualche modo hanno perso la loro ragion d’essere originaria. “<i>È il fenomeno che si definisce </i><i>cherry picking</i><i>, i clienti si spostano dove trovano le offerte che gli interessano, comprando solo in promozione</i>”, spiega Castaldo. “<i>Per questo sarebbe forse utile che la GDO cercasse di recuperare il rapporto col cliente, facendo offerte personalizzate tramite le carte fedeltà</i>”.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/raccolta-plastica-sconti-supermercati.html"/>
        <a href="https://ilfattoalimentare.it/natale-supermercati.html"/>
        <a href="https://ilfattoalimentare.it/torino-supermercati-altroconsumo-2019.html"/>
      </related>
    </article>
  </body>
</html>