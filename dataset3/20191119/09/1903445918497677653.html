<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/cikk/53183/just-dance-2020-teszt-tiz-eve-a-szinpadon"/>
    <meta property="og:site_name" content="PlayDome"/>
    <meta property="article:published_time" content="2019-11-19T09:15:00+00:00"/>
    <meta property="og:title" content="Just Dance 2020 teszt – Tíz éve a színpadon!"/>
    <meta property="og:description" content="Ilyen régóta ropják a géppuskalábúak?!"/>
  </head>
  <body>
    <article>
      <h1>Just Dance 2020 teszt – Tíz éve a színpadon!</h1>
      <h2>Ilyen régóta ropják a géppuskalábúak?!</h2>
      <address><time datetime="2019-11-19T09:15:00+00:00">19 Nov 2019, 09:15</time> by <a rel="author">Sityi</a></address>
      <p>Nem tudom, kit mennyire ért meglepetésként, hogy a Ubisoft táncoltató őrülete 10 éve boldogít és izzaszt minket. Én tavaly kapcsolódtam be a táncikába, de azt a korábbi évek során láttam az EGX kiállításon, mennyien tolonganak az épp aktuális rész kipróbálásának lehetőségéért – és nem is csodálom. (Az objektivitás látszatának fenntartása érdekében azért megjegyzem, hogy az aktuális Call of Dutyhoz többen álltak sorba. :D)</p>
      <figure>
        <img src="https://www.pcdome.hu/gallery/7292/image1.jpg"/>
      </figure>
      <p>A platformlista egész érdekesre sikeredett: az Xbox One – PlayStation 4 – Nintendo Switch trió nem okoz meglepetést, a Nintendo Wii annál inkább: igen jó eséllyel ez az utolsó játék erre a gépre. Emellett Google Stadián is tiszteletét teszi, amikor beindul az a szolgáltatás, amin azért meglepődtem kicsit. PC most sincs: ennyire nincs fantázia bennük, vagy ennyire lusták? Vagy csak szimplán a legtöbb gamer gép körül nincs elég hely ugrálni, míg a konzolok azért mégis a nappaliban vannak bőséges hellyel körülöttük? Hmmm...</p>
      <figure>
        <iframe src="https://www.youtube.com/embed/RefJ2QOsVLo" width="640" height="360" data-service="Youtube" scrolling="no"/>
      </figure>
      <p>A címképernyő után nagyon meglepődtem: ugyanaz a menü fogadott, mint tavaly. Én nem mondom, hogy minden alkalommal fel kell találni a meleg vizet a kávéhoz, de azért némi fazonigazítás legalább a látszat kedvéért jól esett volna. Sebaj, legalább mindenki otthon érzi magát, aki esetleg táncikált már az előző résszel. <a href="https://www.playdome.hu/cikk/51292/just-dance-2019">Tavaly fanyalogtam egy sort</a> azon, hogy gyakorlatilag nincsenek játékmódok, most kaptunk egy All Star módot, amely egy történetszerűséget mesél el nekünk: tíz dalt kell végigtáncolnunk az elmúlt tíz év Just Dance játékaiból, majd a végén a jutalomszámot végigugrálva egy exkluzív dal lesz a jutalmunk a szabad játékban. Ebben a módban felül ajánlásokat kapunk, mit gondol a játék, mely számok tetszenének nekünk, illetve innen érhetjük el a játékhoz járó 40 dal mellett az Unlimited előfizetés kb. 500 számból álló gyűjteményét – 30 nap elérés most is jár a játékkal. A Kids mód is megvan, ez is bővült 8 új dallal, ahogy megmaradt a Sweat mód is (csak aztán ne csalódjunk nagyot, hogy David Guetta: Titanium számát végigpörögve kevesebb kalóriát számol a gép, mint szerettük volna... :D). Ami újdonság még bekerült a játékba, az a co-op mód: partnerünkkel közösen dolgozhatunk a minél több csillagért.</p>
      <figure>
        <img src="https://www.pcdome.hu/gallery/7292/image2.jpg"/>
      </figure>
      <p>Idén PlayStation 4-re kaptam meg a tesztpéldányt, és érdekes tapasztalat volt kipróbálni más irányítási módokat. Switchen tavaly csak a Joy-Con rázása játszott, és bár nem volt rossz, azért éreztem, hogy ebből többet is ki lehetne hozni. Idén a PlayStation Camera volt a fő fegyverem, és bár ez sem tökéletes, a kézrázogatásnál azért pontosabb, és kicsit könnyebb is jobb pontszámot elérni így. Kipróbáltam az okostelefonos irányítást is – és sajnos azt kell mondjam, ez így azért nem adja olyan jól. Biztos függ a használt telefontól is a pontosság, de szerintem már csak egy átlagos okostelefon méretéből és tömegéből adódóan sem tud versenyezni egy Joy-Connal – „kézrázásos” technikával egyértelműen a Nintendo a nyerő. Az Xbox verzió a mobilos megoldás mellett támogatja még a gamepad+Kinect vezérlést is, de a Microsoft mozgásérzékelőjét ma már nem feltétlenül egyszerű beszerezni, így a PS4 érzésem szerint igencsak előnyben van ilyen téren (és a PS Move-val ki sem tudtam próbálni, mivel ilyen eszközöm nincs) – mögötte szorosan a Switch jön. Szerintem a Wii Nunchuk kicsit kényelmetlenebb lehet a Joy-Connál a tömege miatt, amúgy pontosságban valami hasonló lehet.</p>
      <related>
        <h4>Cikkajánló</h4>
        <a href="https://www.playdome.hu/cikk/51292/just-dance-2019"/>
      </related>
      <p>Amit tavaly írtam az akkori részről, az tulajdonképpen most is áll: ez még mindig egy táncolható Spotify. Jó dolog, hogy kicsit reszeltek rajta, került bele egy alap sztorimód is, jó ötlet a co-op is – de alapvetően egy kicsit frissített Just Dance 2019-et kapunk a pénzünkért. Ha nem vagyunk nagyon rágerjedve a 2020-szal szállított dalokra, nem biztos, hogy érdemes azonnal a boltokba rohanni érte – a 2019 dallistája már az Unimited előfizetés része lett, így idővel a 2019 tulajok is hozzájutnak ezekhez. (Az amúgy jópofa, hogy a 2019 Switches eredményeimet látja a 2020 PS4-en.) ■</p>
      <figure>
        <img src="https://www.pcdome.hu/gallery/7292/image3.jpg"/>
      </figure>
      <figure>
        <img src="https://www.pcdome.hu/gallery/7292/image4.jpg"/>
      </figure>
      <figure>
        <img src="https://www.pcdome.hu/gallery/7292/image5.jpg"/>
      </figure>
      <figure>
        <img src="https://www.pcdome.hu/gallery/7292/image6.jpg"/>
      </figure>
      <figure>
        <img src="https://www.pcdome.hu/gallery/7292/image7.jpg"/>
      </figure>
      <figure>
        <img src="https://www.pcdome.hu/gallery/7292/image8.jpg"/>
      </figure>
      <figure>
        <img src="https://www.pcdome.hu/gallery/7292/image9.jpg"/>
      </figure>
      <figure>
        <img src="https://www.pcdome.hu/gallery/7292/image10.jpg"/>
      </figure>
      <figure>
        <img src="https://www.pcdome.hu/gallery/7292/image11.jpg"/>
      </figure>
      <figure>
        <img src="https://www.pcdome.hu/gallery/7292/image12.jpg"/>
      </figure>
      <figure>
        <img src="https://www.pcdome.hu/gallery/7292/image13.jpg"/>
      </figure>
      <figure>
        <img src="https://www.pcdome.hu/gallery/7292/image14.jpg"/>
      </figure>
      <figure>
        <img src="https://www.pcdome.hu/gallery/7292/image15.jpg"/>
      </figure>
      <figure>
        <img src="https://www.pcdome.hu/gallery/7292/image16.jpg"/>
      </figure>
      <figure>
        <img src="https://www.pcdome.hu/gallery/7292/image17.jpg"/>
      </figure>
      <figure>
        <img src="https://www.pcdome.hu/gallery/7292/image18.jpg"/>
      </figure>
      <figure>
        <img src="https://www.pcdome.hu/gallery/7292/image19.jpg"/>
      </figure>
      <p>
        <i>A tesztpéldányt a játék hazai forgalmazója, a Cenega biztosította.</i>
      </p>
      <table bordered="">
        <tr>
          <th align="left">értékelés</th>
        </tr>
        <tr>
          <td>Just Dance 2020<br/><b>Pozitívumok<br/></b>   •  A kisebb újdonságok remekül működnek...<br/><b>Negatívumok<br/></b>   •  ...csak nem érzem azt, hogy emiatt új részt kellett kiadni</td>
        </tr>
      </table>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/7292/just-dance-2020">Just Dance 2020</a>
      </p>
    </article>
  </body>
</html>