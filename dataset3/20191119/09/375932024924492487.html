<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/mutargy/1877472-1877472/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T09:54:00+00:00"/>
    <meta property="og:title" content="A becsült leütési ár duplájáért kelt el Mozart partitúrája"/>
    <meta property="og:description" content="Mozart 16 évesen komponálta a darabokat, amelyeknek kottájáért 150-200 ezer eurót várt az árverést szervező Sotheby's."/>
  </head>
  <body>
    <article>
      <h1>A becsült leütési ár duplájáért kelt el Mozart partitúrája</h1>
      <address><time datetime="2019-11-19T09:54:00+00:00">19 Nov 2019, 09:54</time> by <a rel="author">MTI</a></address>
      <p>A becsült leütési ár duplájáért, 372 500 euróért (126 millió forint) kelt el Wolfgang Amadeus Mozart két menüettjének fiatalkori partitúrája egy hétfői párizsi árverésen.</p>
      <p>A zeneszerző 16 évesen komponálta a darabokat, amelyeknek kottájáért 150-200 ezer eurót várt az árverést szervező Sotheby’s aukciósház. Az 1772-ben született kéziratból csak egyetlen példány létezik.</p>
      <blockquote>Mozart mindig a végleges formában írt, ellentétben Beethovennel, aki folyton átdolgozta szerzeményeit</blockquote>
      <p>– mondta Simone Maguire, a londoni Sorheby’s kéziratszakértője. A kottában kisebb változtatások láthatók, ezek egyikét feltehetően Mozart apja, Leopold Mozart írta bele.</p>
      <figure>
        <img src="https://www.vg.hu/wp-content/uploads/2019/11/mozart9043741280.jpg"/>
        <figcaption>Fotó: Pixabay (illusztráció)</figcaption>
      </figure>
      <p>A partitúrát eleinte zeneszerző testvére, Nannerl őrizte Salzburgban, később Stefan Zweig osztrák író híres gyűjteményében bukkant fel. A kéziratot most Jean-Francois Chaponniere svájci gyűjtő archívumából kínálták eladásra. A K 164-es katalógusszámú hat menüetthez tartozó kotta az egyetlen, amely még magánkézben van.</p>
      <p>A csodagyerek Mozart apja útmutatásával egészen fiatal korától komponált. A Sotheby’s hozzáfűzte, hogy a zeneszerző nagyon szeretett táncolni.</p>
      <blockquote>Bármennyire zseniális zeneszerző is volt Mozart, rajongott a táncért, és gyakran mondogatta, hogy ízlése inkább ebben a művészeti ágban rejlik, nem pedig a zenében</blockquote>
      <p>– idézte a zeneszerző feleségét, Constanze Mozartot az árverési ház.</p>
    </article>
  </body>
</html>