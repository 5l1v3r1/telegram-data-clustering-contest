<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Globyavat-bivsh-vutreshen-ministur-s-10-000-leva-914956"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T09:25:00+00:00"/>
    <meta property="og:title" content="Глобяват бивш вътрешен министър с 10 000 лева"/>
    <meta property="og:description" content="Бившият вътрешен министър Валентин Радев ще бъде глобен с 10 000 лева от Комисията за защита на личн..."/>
  </head>
  <body>
    <article>
      <h1>Глобяват бивш вътрешен министър с 10 000 лева</h1>
      <address>
        <time datetime="2019-11-19T09:25:00+00:00">19 Nov 2019, 09:25</time>
      </address>
      <p>Бившият вътрешен министър Валентин Радев ще бъде глобен с 10 000 лева от Комисията за защита на личните данни. Причината е, че докато е ръководил МВР, в качеството си на администратор на лични данни, незаконно е предоставил документи за самоличност, снимки и отпечатъци на финландския гражданин Абдулай Коне на властите в Того, съобщава lex.bg. Коне пристига преди две години във Варна със съпругата и трите им деца на лятна почивка. При заминаването на 7 юли обаче е арестуван на летището във Варна, защото човек с неговите имена, възраст и произход е издирван от Того.</p>
      <p>Последвало и постановление на Варненския окръжен съд, с което Коне е задържан за 40 дни. Българските власти уведомили Финландия и Того за ареста, а от финландската страна отговорили, че задържаният наистина е техен гражданин и година по-рано са поискали от Того допълнителни данни, за да разберат дали издирваният човек е същият, но не получили отговор.</p>
      <p>МВР снимало документа за самоличност на Коне, взело му отпечатъците, след което изпратило всички събрани данни на Того. От африканската страна обаче така и не отговорили дали задържаният действително се издирва. През септември 2017 г. чужденецът подава жалба в КЗЛД срещу МВР, като изтъква, че не е издирваното лице, а властите в България незаконосъобразно и необосновано са предоставили на третата страна всичките му лични данни. През април м.г. комисията решава в полза на Коне и глобява вътрешното министерство с 1000 лв. То обаче обжалва с аргумента, че лично министърът е отговорен за нарушението, тъй като той е администратор на лични данни. В крайна сметка глобата скочила до 10 хил. лв. и е наложена на Валентин Радев.</p>
    </article>
  </body>
</html>