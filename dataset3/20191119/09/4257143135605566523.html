<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/teljesen-ujragondolhatjak-az-unio-csatlakozasi-keretrendszeret"/>
    <meta property="og:site_name" content="infostart"/>
    <meta property="article:published_time" content="2019-11-19T09:04:00+00:00"/>
    <meta property="og:title" content="Újragondolt feladatkör várhat a bizottságban Várhelyi Olivérre"/>
    <meta property="og:description" content="Új megközelítéssel áll az unió a bővítéséhez, újragondolhatják a csatlakozás keretrendszerét – ez a munka várhat Várhelyi Olivér magyar bővítési biztosra, mondta Gálik Zoltán. A Budapesti Corvinus Egyetem docense szerint ugyan a britek nem delegáltak biztost, mégis felállhat az új Európai Bizottság."/>
  </head>
  <body>
    <article>
      <h1>Újragondolt feladatkör várhat a bizottságban Várhelyi Olivérre</h1>
      <address><time datetime="2019-11-19T09:04:00+00:00">19 Nov 2019, 09:04</time> by <a rel="author">Infostart / InfoRádió - Exterde Tibor</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/20/kovacs-zoltan-az-ellenzek-szegyenletes-es-ellenseges-beavatkozasa-szanalmasan-megbukott"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/18/masodszorra-mar-zold-utat-kapott-brusszelben-varhelyi-oliver"/>
      </related>
      <h3>Új megközelítéssel áll az unió a bővítéséhez, újragondolhatják a csatlakozás keretrendszerét, ez a munka várhat Várhelyi Olivér magyar bővítési biztosra – mondta Gálik Zoltán. A Budapesti Corvinus Egyetem docense szerint a britek nem delegáltak ugyan biztost, mégis felállhat az új Európai Bizottság.</h3>
      <p>Gálik Zoltán szerint a 2014 és 2020 közötti időszakban az Európai Unió tudatosan döntött úgy, hogy nem kíván a bővítés terén nagyobb eredményeket elérni, a soron következő években azonban egészen új megközelítés jöhet, ha nem is a közvetlen csatlakozási tárgyalások, de legalábbis a keretrendszer újragondolása terén nagyon fontos lehet az elkövetkezendő időszak, és lehetnek eredmények – hangsúlyozta. A szakember meglátása szerint azonban belátható időn belül nem várható, hogy az Európai Unió új tagokkal bővülne, ez még odébb van, viszont a régi, megszokott rend, amelyben még Magyarország is csatlakozott, az úgy fest, átalakulóban lesz:</p>
      <blockquote>sokkal több kritérium és változatosabb rendszerben lehet majd csatlakozni.</blockquote>
      <p>A Budapesti Corvinus Egyetem docense kérdésre válaszolva arra is kitért, elméletileg elindulhat a bizottság munkája a brit biztosjelölt nélkül is, akinek személyéről a regnáló kormányfő, Boris Johnson a december 12-én esedékes brit előre hozott választások miatt egyelőre nem kívánt dönteni. A kampány hajrájában egyébként a konzervatívoknak áll a zászló, felmérések szerint jelenleg mintegy 14 százalékos fölénnyel bírnak és már a 40 százalékot is elérték a közvélemény-kutatásokban, vagyis a jelenlegi miniszterelnöknek biztos többsége lehet – fogalmazott Gálik Zoltán. Ha a Munkáspártnak viszont sikerülne átterelnie a szót a brexitről például az egészségügyre, vagy az általa megálmodott jóléti államra, azzal faraghatna a lemaradásán.</p>
      <p>A szakértő szerint szinte biztosra vehető, hogy a brexit megvalósul, hiszen, ha a Konzervatív Párt biztos többséggel képes visszatérni a parlamentbe, akkor</p>
      <blockquote>támogatást nyer Boris Johonson Európai Unióval kötött megállapodása.</blockquote>
      <p>Azonban senki ne nyugodjon meg – folytatta –, mert ezt követően kezdődik egy igazán nehéz periódus: pár hónapos átmeneti időszak után, 2020 végén kell majd valóban elhagynia az európai közös piacot az Egyesült Királyságnak, addig viszont dűlőre kellene jutniuk a feleknek egy szabadkereskedelmi megállapodásról, erre azonban rettentően kevésnek tűnik az idő.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Uniós bővítés és a brexit – Gálik Zoltán, Budapesti Corvinus Egyetem</p>
      <figure>
        <audio src="https://infostart.hu/audio/00005/000052b8b.mp3"/>
      </figure>
      <p> </p>
    </article>
  </body>
</html>