<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232396/"/>
    <meta property="og:site_name" content="Українська правда"/>
    <meta property="article:published_time" content="2019-11-19T09:58:56+00:00"/>
    <meta property="og:title" content="Росіяни знову посадили &quot;охоронця Яроша&quot; в штрафний ізолятор"/>
    <meta property="og:description" content="Український політв’язень Олександр Шумков, засуджений у Росії до чотирьох років колонії загального режиму у справі “Правого сектору”, перебуває в штрафному ізоляторі."/>
  </head>
  <body>
    <article>
      <h1>Росіяни знову посадили "охоронця Яроша" в штрафний ізолятор</h1>
      <address>
        <time datetime="2019-11-19T09:58:56+00:00">19 Nov 2019, 09:58</time>
      </address>
      <p>Український політв'язень Олександр Шумков, засуджений у Росії до чотирьох років колонії загального режиму у справі "Правого сектору", перебуває в штрафному ізоляторі.</p>
      <p><b>Джерело:</b> "<a href="https://www.ukrinform.ua/rubric-society/2820942-ohoronca-arosa-znovu-vidpravili-v-sizo-rosijskoi-kolonii.html">Укрінформ</a>" з посиланням на тітку політв’язня Людмилу Шумкову.</p>
      <p><b>Пряма мова:</b> "Олександр перебуває в ШІЗО, йому призначили чергове "покарання" на 12 діб. Вважаємо, що це помста за оскарження попереднього незаконного тримання 39 діб в ШІЗО".</p>
      <p><b>Деталі:</b> За даними родички, 15 листопада Шумкова зміг відвідати представник консульського відділу Посольства України в РФ.</p>
      <p>За її словами, після звернення Шумкова до суду з вимогою визнання незаконним покарання в ШІЗО 39 діб поспіль, за вересень-жовтень адміністрація закладу йому винесла 16 усних доган.</p>
      <p><b>Що передувало:</b> 7 листопада уповноважена Верховної Ради з прав людини Людмила Денісова повідомила про <a href="https://www.pravda.com.ua/news/2019/11/7/7231274/">погіршення стану здоров'я</a> незаконно засудженого українця Олександра Шумкова, якого утримують в Росії.</p>
      <p>
        <b>Передісторія:</b>
      </p>
      <ul>
        <li>Колишній охоронець Дмитра Яроша<a href="https://www.pravda.com.ua/news/2017/09/29/7156765/"> Олександр Шумков зник </a>у вересні 2017 року.</li>
        <li>Пізніше стало відомо, що він <a href="https://www.pravda.com.ua/news/2017/09/29/7156765/">перебуває в російському СІЗО</a>, а перетнув кордон з РФ 23 серпня 2017 року.</li>
        <li>За даними джерел "Української правди" в прикордонній службі, 23 серпня Шумков нібито на авто законно перетнув українсько-російський кордон.</li>
        <li>Мати та друзі українця не вірять у те, що він добровільно міг поїхати до Росії, оскільки був активним учасником правого руху в Україні.</li>
        <li>4 грудня 2018 року у Севському суді Брянської області РФ <a href="https://www.pravda.com.ua/news/2018/12/4/7200227/">Шумкова</a> засудили до 4 років загального режиму за участь в "екстремістській організації" (якою в РФ визнано "Правий сектор").</li>
        <li>20 вересня 2019 року тітка політв’язня Людмила Шумкова <a href="https://www.pravda.com.ua/news/2019/09/20/7226899/">розповіла</a>, що племінник залучався українськими спецслужбами до спецоперацій. Під час однієї з них він і був викрадений.</li>
      </ul>
      <related>
        <a href="https://www.pravda.com.ua/news/2019/11/13/7231842/"/>
        <a href="https://www.pravda.com.ua/news/2019/11/1/7230740/"/>
        <a href="https://www.pravda.com.ua/news/2019/10/24/7229939/"/>
      </related>
    </article>
  </body>
</html>