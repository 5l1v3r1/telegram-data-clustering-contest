<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23499964-plecat-contra-dar-ramas-problemele-cine-vine-locul-lui.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T09:08:00+00:00"/>
    <meta property="og:title" content="A plecat Contra, dar ne-au rămas problemele - Cine vine în locul lui?"/>
    <meta property="og:description" content="România a încheiat în genunchi preliminariile pentru Euro 2020, tricolorii pierzând cu 5-0 meciul de la Madrid cu Spania. Cosmin Contra și-a încheiat mandatul, le-a cerut"/>
  </head>
  <body>
    <article>
      <h1>A plecat Contra, dar ne-au rămas problemele - Cine vine în locul lui?</h1>
      <address><time datetime="2019-11-19T09:08:00+00:00">19 Nov 2019, 09:08</time> by <a rel="author">Adrian Ilincescu</a></address>
      <p><b>​România a încheiat în genunchi preliminariile pentru Euro 2020, tricolorii pierzând cu 5-0 meciul de la Madrid cu Spania. Cosmin Contra și-a încheiat mandatul, le-a cerut scuze fanilor, însă problema primei reprezentative este departe de a fi rezolvată odată cu debarcarea lui Guriță. Cu cine vom aborda barajul din Liga Națiunilor?<br/></b><br/><b>Mai buni doar decât Feroe și Malta <br/></b><b><br/></b>Până la urmă, România a încheiat pe locul 4 Grupa F, tricolorii având marele merit de a fi încheiat în fața numelor mari precum Insulele Feroe și Malta. În rest, toți au fost deasupra noastră în ierarhie. Am rămas fără selecționer, iar acum s-a declanșat ceea ce se poate numi: "țară, țară, căutăm antrenor!"<br/><br/>Un singur lucru pare bătut în cuie: nu va mai exista un experiment de genul selecționer străin, umbra lui Daum bântuindu-i încă pe mulți pe culoarele de la Casa Fotbalului. <br/><br/>La nivel declarativ, avem de unde alege (am avut însă și înainte de numirea lui Contra, nu?), iar Mihai Stoichiță (una dintre persoanele apropiate de Răzvan Burleanu, președintele FRF) a vorbit la Digisport despre ceea ce va urma. <br/><br/>Domnul Stoichiță ne-a asigurat că totul este pe mâini bune și că trebuie să avem încredere, decizia va fi luată de oameni cu istorie în fotbal. În aceste condiții, nu avem cum să dăm greș, va exista mult echilibru în decizia finală.<br/><br/>Cum stăm însă în realitate? Avem o națională care a învins doar Insulele Feroe și Malta, nu avem răutate pe teren (câtă antiteză față de tricolorii Under 21), iar blazarea pare să ne fie un atât de bun prieten pe teren.<br/><br/>Sigur că nu putem compara nivelul de la Under 21 cu cel de la naționalele mari, dar totuși unde s-au pierdut cei care au făcut un Euro minunat în vara acestui an? <br/><br/>Au fost luați cei mai buni de la Under 21 și au făcut pasul firesc spre prima reprezentativă. S-au pierdut însă undeva prin vestiar, pentru că în mod evident determinarea pare să le fi rămas pe tabla unde primeau indicații tactice de la Mirel Rădoi.<br/><br/>Că tot veni vorba despre Rădoi, el face parte de pe o listă scurtă a celor care pot veni să ne conducă în barajul din Liga Națiunilor.<br/><br/>Cu toate că a precizat că nu se simte pregătit să facă pasul, Rădoi ar putea fi totuși convins cu vorbe mari să preia o naționala unde îi va găsi pe mulți dintre cei cu care a uimit Europa în vara lui 2019. <br/><br/>Pe lângă fostul căpitan al Stelei, mai sunt vehiculate numele lui Gică Hagi și Dan Petrescu. <br/><br/>Dacă la Mirel se discută despre o variantă provizorie (doar pentru barajul din Liga Națiunilor, iar apoi vom vedea ce va fi în funcție de evoluția tricolorilor din luna martie a lui 2020), la Hagi și Petrescu ar fi, în mod evident, vorba despre un mandat întreg (barajul din Liga Națiunilor ar fi doar încălzirea pentru preliminariile CM din 2022).<br/><br/>Vineri (22 noiembrie, de la ora 13:00) va avea loc tragerea la sorți (la Nyon) în urma căreia vom afla cu cine vom juca la barajul din Liga Națiunilor. Sigur, la cum ne prezentăm în acest moment, nu prea contează cine ne va ieși în cale: Scoția sau Islanda.</p>
      <ul>
        <li>
          <b>
            <a href="https://sport.hotnews.ro/stiri-fotbal-23499180-livetext-spania-romania-21-45-echipele-start-contra-facut-5-schimbari-fata-meciul-suedia.htm">Spania vs România 5-0 / Adevărata diferență</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-fotbal-23497265-idee-pentru-barajul-din-liga-natiunilor-vina-radoi-toata-echipa-u21.htm">România are ca ultimă şansă de calificare câştigarea play-off-ului din Liga Naţiunilor, din martie 2020.</a>
          </b>
        </li>
        <li><a href="https://sport.hotnews.ro/stiri-fotbal-23499529-cosmin-contra-confirmat-nu-ramane-selectionerul-romaniei-decizia-fost-luata-dupa-meciul-suedia.htm"><b>Cosmin Contra a anunțat că nu va mai fi selecționerul României</b></a>.</li>
      </ul>
      <p>     </p>
    </article>
  </body>
</html>