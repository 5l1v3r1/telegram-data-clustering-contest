<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/ruskite-turisti-vse-po-malko-haresvat-balgarskoto-chernomorie.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T09:00:28+00:00"/>
    <meta property="og:title" content="Руските туристи все по-малко харесват българското Черноморие"/>
    <meta property="og:description" content="Посещенията им отчитат двуцифрен спад през 2019-а"/>
  </head>
  <body>
    <article>
      <h1>Руските туристи все по-малко харесват българското Черноморие</h1>
      <address>
        <time datetime="2019-11-19T09:00:28+00:00">19 Nov 2019, 09:00</time>
      </address>
      <p>След рекордната 2018 година за туризма в България настоящата се оказа не така добра. Браншът отчете по-слаб летен сезон на фона на възстановяването на пазара в Турция, а фалитът на британския лидер в сектора Thomas Cook събуди опасения за риск от фалити на български компании и хотели, работили с групата.</p>
      <p>Като друг негативен фактор за сектора може да бъде посочен и спадът на туристите от един традиционен и важен за България пазар - Русия. Посещенията на руснаци по Черноморието от началото на 2019 година са намалели с 12% до 309 100 пътувания в сравнение с предходната, показват данни на руската гранична служба, цитирани от платформата <a href="https://www.votpusk.ru/news.asp?msg=570739">вОтпуск.ру</a>.</p>
      <p>"Страната заема дванадесета позиция в класацията за най-популарните дестинации, въпреки че през 2016 годна тя беше пета. Туроператорите посочват, че изминалият сезон е бил слаб", пишат от сайта.</p>
      <p>Според изпълнителният директор на българската туристическа агенция Solvex Димитър Цонев причините за отчетеното понижение са различни - от поскъването на еврото за сметка на поевтиняването на турската лира, довело до по-малко резервации, до студеното време в началото на лятото.</p>
      <p>"Европейските туристи, които пътуват в България, също са намалели. В резултат на това в средата на сезона някои български хотели започнаха да свалят цените и дори петзвездни хотели предлагаха отстъпки от между 30-40%", коментира той пред вОтпуск.ру.</p>
      <p>
        <b>7,8 милиона посетители и по-малко приходи от туризъм</b>
      </p>
      <p>От ресорното министерство отчитат, че за първите девет месеца на 2019 година спадът на туристите в България е в рамките на 0,8% в сравнение с предходната година. Изчисленията сочат, че за този период в страната са били 7,8 милиона посетители. Що се отнася за приходите, те намаляват с 0,3% до 2,3 милиарда евро.</p>
      <p>По-рано от Българската народна банка (БНБ) също представиха данни за най-активните летни месеци - юни, юли и август. Според тях има намаление от 1,2% на плащанията за транспортни услуги, както и от 1,7% на туристическите такива. Още по-значително се свиват приходите за развлекателни услуги - с 11,3% до 668 милиона евро за периода.</p>
      <p>
        <b>Спад на пътниците до летищата във Варна и Бургас в разгара на сезона</b>
      </p>
      <p>Още в средата на лятото от оператора на двете черноморски летища във Варна и Бургас Fraport отчетоха слаби резултати.</p>
      <p>В началото на юли стана ясно, че за първата половина на 2019 година броят на пътниците е намалял с 12,9% до общо 1,4 милиона в сравнение с предходната година. По-осезаем се оказа спадът в Бругас - от 14,5% до 738 000. Във Варна той беше от 11,1% до 700 000.</p>
      <p>От вОтпуск.ру цитират по-актуални данни на Fraport, според които за периода януари-октомври намалението на пътниците до аерогарите в двата морски града е в рамките на 11,5% до 4,8 милиона души. "Даже в пика на сезона през август пътникопотокът показва понижение от 10%", пишат от сайта.</p>
      <p>Според германският оператор този резултат се дължи освен на слабите посещения от Русия, Полша и Германия и на възстановяването на конкурентните пазари Турция, Тунис и Египет.</p>
    </article>
  </body>
</html>