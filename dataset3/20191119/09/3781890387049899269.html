<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742478"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:12:00+00:00"/>
    <meta property="og:title" content="ปลัดสธ.สั่งตั้งกก.สอบข้อเท็จจริง ปมหมอไฝว้พยาบาล"/>
    <meta property="og:description" content="ปลัดสธ. สสจ.อำนาจเจริญ ตั้งกก.สอบข้อเท็จจริง ปมหมอไฟว์ พยาบาล แย่งห้องผ่าตัด คาดรู้ผล 1 สัปดาห์ สอบวินัยอีก 1 เดือน"/>
  </head>
  <body>
    <article>
      <h1>ปลัดสธ.สั่งตั้งกก.สอบข้อเท็จจริง ปมหมอไฝว้พยาบาล</h1>
      <address>
        <time datetime="2019-11-19T09:12:00+00:00">19 Nov 2019, 09:12</time>
      </address>
      <p>
        <b>ปลัดสธ. สสจ.อำนาจเจริญ ตั้งกก.สอบข้อเท็จจริง ปมหมอไฟว์ พยาบาล แย่งห้องผ่าตัด คาดรู้ผล 1 สัปดาห์ สอบวินัยอีก 1 เดือน</b>
      </p>
      <p>เมื่อวันที่ 19 พ.ย. นพ.สุขุม กาญจนพิมาย ปลัดกระทรวงสาธารณสุข เปิดเผยว่า ได้สั่งการเร่งด่วนให้ผู้ตรวจราชการเขตสุขภาพที่ 10 ตั้งกรรมการสอบข้อเท็จจริงกรณีการจัดคิวการผ่าตัดของรพ.อำนาจเจริญ  โดยในวันที่ 22 พ.ย.นี้จะมีการประชุมผู้แทน ผู้ทรงคุณวุฒิจากสภาการพยาบาล แพทยสภา สมาคมแพทย์ ราชวิทยาลัยสูตินรีแพทย์แห่งประเทศไทย และผอ.กลุ่มเสริมสร้างวินัย ศูนย์สันติวิธี กองการพยาบาล ประธานแผนพัฒนาระบบบริการสาขาสูตินรีแพทย์ กระทรวงสาธารณสุข เพื่อตั้งคณะกรรมการบูรณาการการทำงานของสหวิชาชีพ และร่วมกันวางมาตรการและระบบการให้บริการ เป็นมาตรฐานการจัดบริการในรพ.ทั่วประเทศ เพิ่มประสิทธิภาพบริการประชาชน ลดความขัดแย้ง อย่างไรก็ตาม เหตุการณ์ที่เกิดขึ้นนั้น ได้รับรายงานจากผอ.รพ.อำนาจเจริญว่า ได้ประชุมคณะกรรมการไกล่เกลี่ยของรพ.อำนาจเจริญเพื่อสรุปข้อเท็จจริงเบื้องต้น และทบทวนแนวทางการดำเนินงานของห้องผ่าตัดเพื่อเพิ่มประสิทธิภาพในการบริการแล้ว<br/> <br/>ด้าน นพ.ประภาส วีระพล นายแพทย์สาธารณสุขจังหวัดอำนาจเจริญ  กล่าวว่า เรื่องนี้ได้มีการตั้งคณะกรรมการสอบข้อเท็จจริงภายใน 1 สัปดาห์และตั้งคณะกรรมการสอบทางวินัยให้แล้วเสร็จภายใน 1 เดือน กับผู้ที่เกี่ยวข้องในเหตุการณ์ทั้งสูตินรีแพทย์เจ้าของเคสที่ถูกแทรกคิว และสูตินรีแพทย์ที่แทรกคิวผ่าตัด และพยาบาลที่ถูกกระทำ เพื่อให้ความเป็นธรรมกับทั้ง 2 ฝ่าย ยืนยันปกติทุกรพ.มีระเบียบการใช้ห้องผ่าตัดอยู่แล้ว แต่ปัญหาที่เกิดขึ้น มาจากการไม่ปฏิบัติตามกฎทั้งนี้ ทราบว่าห้องผ่าตัดคลอดปกติคือห้องผ่าตัด 5 สำหรับแผนกสูติ และห้องผ่าตัดฉุกเฉิน 7 ที่ทุกแผนกสามารถใช้ร่วมกันได้ แต่ที่เกิดขึ้นเพราะไม่มีการสื่อสาร และทำความเข้าใจกัน และนำเคสอื่นมาแทรกในห้องที่วางไว้สำหรับฉุกเฉิน เมื่อแทรกมาเข้า ย่อมเกิดความไม่พอใจ อย่างไรก็ตามเรื่องนี้ได้มีการย้ายผู้ที่มีส่วนเกี่ยวข้องกับเรื่องนี้เพื่อให้เกิดการตรวจสอบ สร้างความโปร่งใส เป็นไปจามข้อเท็จจริง โดยให้พยาบาลที่เป็นผู้ถูกกระทำย้ายจากห้องผ่าตัดมาอยู่แผนกผู้ป่วยนอก หมอสูติที่ทะเลาะและมีปากเสียงให้มาอยู่ที่สำนักงานสาธารณสุขจังหวัด.<br/> <br/> </p>
    </article>
  </body>
</html>