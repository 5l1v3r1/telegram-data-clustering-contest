<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/19/news/inchiesta_stadio_roma_marcello_de_vito_torna_libero-241400100/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T09:25:00+00:00"/>
    <meta property="og:title" content="Inchiesta stadio Roma, scarcerato Marcello De Vito: &quot;Affronto il processo da uomo libero&quot;"/>
    <meta property="og:description" content="L'ex presidente dell'Assemblea Capitolina era  stato arrestato con l'accusa di corruzione in uno dei filoni dell'inchiesta"/>
  </head>
  <body>
    <article>
      <h1>Inchiesta stadio Roma, scarcerato Marcello De Vito: "Affronto il processo da uomo libero"</h1>
      <h2>L'ex presidente dell'Assemblea Capitolina era  stato arrestato con l'accusa di corruzione in uno dei filoni dell'inchiesta sull'impianto di Tor di Valle. Potrebbe tornare a presiedere l'Aula</h2>
      <address><time datetime="2019-11-19T09:25:00+00:00">19 Nov 2019, 09:25</time> by <a rel="author">MARIA ELENA VINCENZI</a></address>
      <p>E' tornato libero Marcello De Vito, ex presidente dell'Assemblea Capitolina, arrestato dai carabinieri del Nucleo Investigativo con l'accusa di corruzione a marzo scorso in uno dei filoni dell'inchiesta sul nuovo stadio della Roma calcio. Lo ha deciso il tribunale di Roma accogliendo un'istanza dell'avvocato Angelo Di Lorenzo. Il pm ha dato parere favorevole, considerando decadute le esigenze di custodia cautelare. Per lui il processo è stato fissato con rito immediato per il prossimo dicembre.<br/><br/>"Finalmente il mio corpo può ricongiungersi con il mio spirito che è sempre rimasto libero nonostante la mia condizione. Oggi posso affrontare il processo da uomo libero, con la serenità e la consapevolezza della liceità delle mie condotte e con piena fiducia nel processo e nella magistratura"<br/><br/>Furono le dichiarazioni di Luca Parnasi a mettere nei guai De Vito. Dichiarazioni poi riscontrate dai carabinieri e ritenute dalla magistratura elementi di prova concreti per ottenerne l'arresto. La storia  giudiziario dell'allora presidente dell'Assemblea Capitolina, nel filone bis dell'inchiesta sulla costruzione del nuovo stadio della Roma, comincia il 20 marzo scorso con l'ordinanza di custodia cautelare firmata dal gip Maria Paola Tomaselli per concorso in corruzione con l'avvocato Camillo Mezzacapo, ritenuto dalla procura suo socio in affari per presunte utilità ricevute da Parnasi.<br/><br/><br/>Dopo che il Tribunale di Roma avrà notificato alla Prefettura il provvedimento di avvenuta scarcerazione, per De Vito - primo candidato sindaco di Roma per l'M5s nel 2013 - potrà partire l'iter che lo porterà a riprendere (salvo una sua rinuncia) il posto di presidente dell'Assemblea Capitolina. La maggioranza M5s, infatti, non ha mai portato in Aula il provvedimento di decadenza di De Vito da consigliere comunale, dato che alcuni consiglieri pentastellati temevano possibili ricorsi giudiziari e contabili dopo un'eventuale scarcerazione, come ipotizzato in un parere legale redatto nei mesi scorsi dagli uffici del Campidoglio.<br/><br/>Come previsto dalla legge Severino all'articolo 11 comma 6, la sospensione temporanea del mandato negli enti locali "cessa", tra l'altro, nel caso in cui "venga meno l'efficacia della misura coercitiva". Dopo la comunicazione della Prefettura al Campidoglio la pratica passerà al segretariato dell'Aula.<br/><br/>Proprio la mancata decadenza di De Vito ha portato nei mesi scorsi a due avvicendamenti alla guida dell'Aula Giulio Cesare, che prima è stata affidata al pentastellato Enrico Stefano e poi a Sara Seccia, sempre però con funzioni di presidente vicario.</p>
    </article>
  </body>
</html>