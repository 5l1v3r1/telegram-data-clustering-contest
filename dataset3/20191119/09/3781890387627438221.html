<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742476"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:20:00+00:00"/>
    <meta property="og:title" content="สาววอนช่วยเจอ&quot;กู้เงินเถื่อน&quot;แบบใหม่โผล่แอพฯแนะนำ"/>
    <meta property="og:description" content="สาววอนช่วยเหลือ หลังเดือดร้อนจนหลงเชื่อ โหลดแอพพลิเคชั่นกู้เงินด่วน วงเงินน้อยจ่ายคืนใน 7 วัน แต่กลับเงินค่าสมาาชิกสุดแพง แถมคืนช้าเจอไล่โทรตามทวงถึงที่ทำงาน!"/>
  </head>
  <body>
    <article>
      <h1>สาววอนช่วยเจอ"กู้เงินเถื่อน"แบบใหม่โผล่แอพฯแนะนำ</h1>
      <address>
        <time datetime="2019-11-19T09:20:00+00:00">19 Nov 2019, 09:20</time>
      </address>
      <p>
        <b>สาววอนช่วยเหลือ หลังเดือดร้อนจนหลงเชื่อ โหลดแอพพลิเคชั่นกู้เงินด่วน วงเงินน้อยจ่ายคืนใน 7 วัน แต่กลับเงินค่าสมาาชิกสุดแพง แถมคืนช้าเจอไล่โทรตามทวงถึงที่ทำงาน!</b>
      </p>
      <p>เมื่อวันที่ 19 พ.ย. ผู้สื่อข่าว <b>"เดลินิวส์ออนไลน์"</b> ได้รับเรื่องราวร้องเรียนจาก น.ส.กนกพรรณ หมวกไสว หรือ "น้องฟ้า หวย30 ล้าน" ได้นำ น.ส.หนิง(นามสมมุติ) พนักงานบริษัทวัย 31 ปี เผยเรื่องราวการกู้เงินผ่านแอพพลิเคชั่นจนถูกขู่คุมคามทวงเงินถึงที่ทำงาน<br/><br/>โดย น.ส.หนิง เผยว่า ก่อนหน้านี้ตนเดือดร้อนเรื่องเงินเป็นอย่างมาก ก็มาพบกับแอพพลิเคชั่นให้กู้เงินด่วนในโทรศัพท์มือถือ โดยเป็นแอพฯที่ถูกจัดอันดับแนะนำในเพลย์สโตร์ของระบบแอนดรอยด์ แต่มีการระบุด้านล่างว่าทดลองใช้ก่อนเปิดตัว จึงคิดว่าน่าจะคล้ายกับแอพฯของธนาคารทั่วไป น่าเชื่อถือจึงได้ลองโหลดมาใช้ โดยครั้งแรกที่สมัครก็ทำการกรอกข้อมูลส่วนตัวต่างๆ อาทิเลขบัตรประชาชน ชื่อ ที่อยู่ อาชีพ สถานที่ทำงาน ซึ่งเป็นข้อมูลเช่นเดียวกับการสมัครบัตรเครดิตของธนาคาร โดยวงเงินแรกที่จะมีการอนุมัติคือ 2,000 บาท พร้อมรอการอนุมัติใน 2-3 วัน หลังจากนั้นจะมีพนักงานโทรติดต่อมา พร้อมเสนอให้เป็นสมาชิกที่เสียค่าเข้าร่วมประมาณ 300 บาทโดยแลกกับวงเงินที่สูงขึ้นและต้องคืนจำนวนเงินทั้งหมดภายใน 7 วัน <br/><br/>"ช่วงที่คนเราไม่มีเงินมันคือไม่มีจริงๆนะคะ เงินเพียงแค่ 200-300 บาทก็สามารถใช้ชีวิตอยู่ได้อีกหลายวัน เราก็กู้ไปหลายครั้งจนมาถึงช่วงที่เงินหมุนไม่ทัน คืนเงินในแอพฯไม่ตรงเวลา พยายามติดต่อไปขอผ่อนก็ติดต่อไม่ได้ แต่กลับปรากฎว่ามีเจ้าหน้าที่โทรมาทวงเงินเราจากหัวหน้างาน โทรไปทวงตามที่คนใกล้ตัวหลายๆคนทั้งที่ไม่เคยให้เบอร์ อีกทั้งในหลายๆครั้ง เมื่อคืนเงินไปแล้วกลับพบว่าแอพฯล่ม เงินไม่เข้า ให้ไปโหลดแอพฯที่เปลี่ยนชื่อใหม่ ก็ต้องเสียค่าดอกเบี้ยเพิมขึ้น จนเริ่มรู้สึกว่าไม่ใช่แล้ว จึงเข้าไปคอมเม้นท์สอบถามในแฟนเพจ ก็พบว่าเกิดเรื่องแบบเดียวกันหลายๆคน จนตอนนี้ทราบว่ามีมากกว่า 30 คนแล้ว" <br/><br/>จากวันแรกจนถึงปัจจุบัน ได้กู้ไปถึงวงเงิน 4,000 บาท แต่ต้องเสียค่าเมมเบอร์ไปถึง 1,600 บาทแล้ว จึงอยากวอนขอให้หน่วยงานที่เกี่ยวข้องเข้ามาช่วยตรวจสอบเรื่องราวที่เกิดขึ้น เพราะเกรงว่าอาจจะเกิดเรื่องแบบนี้กับคนอื่นๆอีก โดยตั้งใจจะเดินทางไปพบกับทนายเดชา กิตติวิทยานันท์ เพื่อขอความช่วยเหลือต่อไป...</p>
      <figure>
        <img src="https://www.dailynews.co.th/admin/upload/20191119/news_jjqFfkkAis161011_533.jpg?v=20191119196?v=9959"/>
      </figure>
      <figure>
        <img src="https://www.dailynews.co.th/admin/upload/20191119/news_qBcEheTwVS161021_533.jpg?v=20191119196?v=9925"/>
      </figure>
    </article>
  </body>
</html>