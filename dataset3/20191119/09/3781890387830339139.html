<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742496"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:32:00+00:00"/>
    <meta property="og:title" content="&quot;สุวิทย์&quot;แจงไม่ยกเลิกมคอ.แค่ปลดล็อก"/>
    <meta property="og:description" content="รมว.อว.ยันไม่ได้ยกเลิกกรอบมคอ. แค่ปลดล็อกข้อจำกัดให้มหาวิทยาลัยทำงานตอบโจทย์ประเทศ"/>
  </head>
  <body>
    <article>
      <h1>"สุวิทย์"แจงไม่ยกเลิกมคอ.แค่ปลดล็อก</h1>
      <address>
        <time datetime="2019-11-19T09:32:00+00:00">19 Nov 2019, 09:32</time>
      </address>
      <p>
        <b>รมว.อว.ยันไม่ได้ยกเลิกกรอบมคอ. แค่ปลดล็อกข้อจำกัดให้มหาวิทยาลัยทำงานตอบโจทย์ประเทศ</b>
      </p>
      <p><b>วันนี้(19พ.ย.)ดร.สุวิทย์  เมษินทรีย์</b> รมว.การอุดมศึกษา วิทยาศาสตร์ วิจัย และนวัตกรรม (อว.) ให้สัมภาษณ์กรณีที่มีข่าวว่าอว.ยกเลิกกรอบมาตรฐานคุณวุฒิระดับอุดมศึกษาแห่งชาติ หรือ มคอ. ทั้งที่คณะกรรมการกรอบคุณวุฒิอ้างอิงอาเซียน (AQRF)เพิ่งจะมีมติรับรองรายงานการเทียบเคียงกรอบคุณวุฒิแห่งชาติของไทยสู่กรอบคุณวุฒิอ้างอิงอาเซียน ว่า เป็นคนละเรื่องกัน เพราะสิ่งที่อว.ทำคือการทบทวนกรอบมคอ. ​และปรับวิธีขอตำแหน่งวิชาการให้เหมาะสม เพื่อปลดล็อกข้อจำกัดของมหาวิทยาลัย ให้ตอบโจทย์ประเทศในอนาคต พร้อมทั้งแบ่งมหาวิทยาลัยออกเป็น 3 กลุ่ม ได้แก่ 1.มหาวิทยาลัยที่สร้างองค์ความรู้ระดับโลก  2. มหาวิทยาลัยด้านเทคโนโลยี ที่เน้นพัฒนาเทคโนโลยี อุตสาหกรรม และนวัตกรรม และ3. มหาวิทยาลัยที่มุ่งเน้นตอบโจทย์พื้นที่ในการพัฒนาชุมชนและท้องถิ่น<br/> <br/>“ขณะนี้มีหลายเรื่องที่เป็นหลักสูตรแห่งอนาคต   และโลกมีการเปลี่ยนแปลงตลอด เมื่อเป็นเช่นนี้มหาวิทยาลัยก็ไม่จำเป็นที่จะต้องมานั่งทำอะไรที่หยุมหยิม  ทำแล้วไม่ตอบโจทย์ประเทศทำให้เสียเวลาไปเปล่าประโยชน์  จึงต้องมีการปลดล็อกในหลายเรื่อง  เพราะอว.เองก็ไม่ต้องการที่จะไปเป็นตัวถ่วงของมหาวิทยาลัยด้วย  เราจึงต้องปล่อยให้มหาวิทยาลัยทำหน้าที่ของตัวเองไปก่อนแล้วเราก็ค่อยลงไปตรวจสอบ  แต่ก็ไม่ใช่ว่าเราจะปล่อยฟรีทั้งหมด ถ้าปล่อยให้ทำแล้วทำไม่ดีก็ต้องตรวจกันอออย่างเข้มข้น  อย่างไรก็ตามหัวใจสำคัญของมคอ.คือคุณภาพและมาตรฐาน เมื่อมหาวิทยาลัยมีอิสระแล้วก็ต้องแลกกับการมีมาตรฐาน” ดร.สุวิทย์ กล่าว<br/> <br/> <br/> </p>
    </article>
  </body>
</html>