<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/borisov-inspektira-noviya-uchastk-na-khemus-407092.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T09:55:00+00:00"/>
    <meta property="og:title" content="Борисов инспектира новия участък на &quot;Хемус&quot;"/>
    <meta property="og:description" content="До декември месец от Министерството на културата трябва да кажат дали имат нужда от допълнителни разкопки"/>
  </head>
  <body>
    <article>
      <h1>Борисов инспектира новия участък на "Хемус"</h1>
      <address>
        <time datetime="2019-11-19T09:55:00+00:00">19 Nov 2019, 09:55</time>
      </address>
      <p>Председателят на Народното събрание Цвета Караянчева, министър-председателят Бойко Борисов и вицепремиерът Томислав Дончев ще са гости на Севлиево по повод откриването на обновен завод и 85-ата годишнина на завода, съобщи БНР.</p>
      <p>Модернизацията е свързана с автоматизация на производствените процеси и подобряване на условията на труд в завода за санитарна арматура, който води началото си от 1934 г.</p>
      <p>Произведените в него смесители и душове се продават в повече от сто страни по света.</p>
      <p>Компанията подкрепя социално значими проекти и е сред основните дарители на общинската болница. Благодарение на тези нейни ангажименти днес в здравното заведение ще бъде открито обновеното детски отделение.</p>
      <p>На път за Севлиево още в ранни зори  министър председателят инспектира как строителните инженери си вършат работата по строежа на АМ "Хемус".  </p>
      <p>При разговор с премиера един от работниците обясни, че е от Стара Загора, но е дошъл тук, защото "прави магистрали".</p>
      <p>"Имаш какво да правиш, на юг ги направихме, сега тук", коментира Борисов. "И от Белокопитово до Търговище много силно работят", обясни той.</p>
      <p>Строителен инженер обясни на Борисов, че цялото трасе, което виждат в момента, е археология и до декември месец от Министерството на културата трябва да кажат дали имат нужда от допълнителни разкопки. Служителят от строителната фирма обясни, че в момента се стараят да отводнят участъка.  </p>
      <p>„Всеки ден на обекта работят по 90 работника. Възползваме се максимално от хубавото време",  каза още той.</p>
      <p>"Тук ли сте пипали баластрата? Казал съм, че ще има глоби за областни управители, ако още веднъж ме скарате с еколозите", обърна се министър-председателят към ръководителя на обекта, който се возеше в джипа му.</p>
      <p>Строителният инженер заяви, че големи корекции не са правени, но е необходимо за строежа да се докара много голям кран, а под него земята да бъде подготвена. </p>
      <p>Тогава Борисов му препоръча да се посъветва с еколозите. </p>
      <p>"Ще ги поканим днеска, ще се срещнем с еколозите. Ще искаш да ти предпишат. Не може да влизаме в конфликт. Ще ги докараш да видят трасето, да видят какъв огромен строеж е", каза още Борисов. </p>
      <p>Строителният инженер обясни на премиера, че почти всички фирми в България, които се занимават с изработването на греди, са ангажирани с работа заради необходимостта над 800 греди за съоръженията в района. </p>
      <p>По-късно премиерът Борисов се включи на живо в страницата си във Фейсбук и от пътя Севлиево-Габрово. "Този път извежда бързо и безопасно целия трафик от Габрово. Тук предстои да се направят двете най-трудни съоръжения", коментира вицепремиерът Томислав Дончев.</p>
    </article>
  </body>
</html>