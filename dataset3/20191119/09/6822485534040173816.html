<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T09:14:00+00:00"/>
    <meta property="og:title" content="دیدار فرمانده ارتش با همتای پاکستانی"/>
    <meta property="og:description" content="به گزارش فارس، ژنرال «قمر جاوید باجوا» فرمانده ارتش پاکستان که در رأس یک هیأت عالی‌رتبه نظامی به ایران سفر کرده است، با حضور در ستاد فرماندهی ارتش، با امیر سرلشکر سید عبدالرحیم موسوی فرمانده کل ارتش جمهوری اسلامی ایران دیدار و گفت‌وگو کرد."/>
  </head>
  <body>
    <article>
      <h1>دیدار فرمانده ارتش با همتای پاکستانی</h1>
      <address>
        <time datetime="2019-11-19T09:14:00+00:00">19 Nov 2019, 09:14</time>
      </address>
      <p>ژنرال «قمر جاوید باجوا» با حضور در ستاد فرماندهی ارتش با فرمانده کل ارتش جمهوری اسلامی ایران دیدار کرد.</p>
      <p>به گزارش فارس، ژنرال «قمر جاوید باجوا» فرمانده ارتش پاکستان که در رأس یک هیأت عالی‌رتبه نظامی به ایران سفر کرده است، با حضور در ستاد فرماندهی ارتش، با امیر سرلشکر سید عبدالرحیم موسوی فرمانده کل ارتش جمهوری اسلامی ایران دیدار و گفت‌وگو کرد.</p>
      <p>سرلشکر موسوی در این دیدار با بیان این که پاکستان یک کشور بزرگ و با تمدنی کهن است، گفت: ایران و پاکستان دو  کشور همسایه و دارای اشتراکات دینی هستند که از گذشته‌های دور در زمینه های مختلف ارتباط و همکاری داشته‌اند.</p>
      <p>وی افزود: ارتش جمهوری اسلامی ایران و ارتش پاکستان تعامل و همکاری های زیادی در زمینه تبادل آموزشی و اعزام دانشجو  داشته و دارند و امیدواریم این همکاری‌ها روز به روز گسترش یابد.</p>
      <p>فرمانده ارتش پاکستان نیز در این دیدار  با استقبال از همکاری های دو جانبه گفت: آماده ارتقای همکاری ها در همه حوزه‌ها هستیم.</p>
      <p>وی افزود: دو کشور دارای تهدیدات و منافع مشترک هستند که لازم است در این خصوص با یکدیگر تعامل و همکاری نزدیکی داشته باشند.</p>
      <p>این دیدار دو جانبه در چارچوب گسترش و تقویت همکاری های نظامی، هم افزایی و همکاری در تامین امنیت مرزها و تبادل آموزش های نظامی صورت گرفت.</p>
    </article>
  </body>
</html>