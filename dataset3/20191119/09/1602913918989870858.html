<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-eu-nu-am-aroganta-de-a-crede-ca-voi-fi-un-presedinte-ideal-18594152"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T09:30:44+00:00"/>
    <meta property="og:title" content="Viorica Dăncilă: Eu nu am aroganţa de a crede că voi fi un preşedinte ideal"/>
    <meta property="og:description" content="Viorica Dăncilă, candidatul PSD la prezidenţiale, l-a criticat marţi pe Klaus Iohannis, care, ”din nepăsare şi de teama neputinţei, nu a făcut nimic în cinci ani de mandat”, afirmând că ea nu are aroganţa de a crede că va fi un preşedinte ideal, dar că va fi unul mai bun decât precedesorii săi. "/>
  </head>
  <body>
    <article>
      <h1>Viorica Dăncilă: Eu nu am aroganţa de a crede că voi fi un preşedinte ideal</h1>
      <address><time datetime="2019-11-19T09:30:44+00:00">19 Nov 2019, 09:30</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Viorica Dăncilă, candidatul PSD la prezidenţiale, l-a criticat marţi pe Klaus Iohannis, care, ”din nepăsare şi de teama neputinţei, nu a făcut nimic în cinci ani de mandat”, afirmând că ea nu are aroganţa de a crede că va fi un preşedinte ideal, dar că va fi unul mai bun decât precedesorii săi. </p>
      <p>”Am avut prea mult timp un Preşedinte spectator la Cotroceni, un Preşedinte care, din nepăsare şi de teama neputinţei, nu a făcut nimic în 5 ani de mandat. Am dovedit că nu mi-e frică de muncă şi de asumare. Am fost în fruntea Guvernului şi ştiu bine care sunt problemele ţării şi nevoile românilor. Şi nu, eu nu am aroganţa de a crede că voi fi un Preşedinte ideal, dar voi fi un Preşedinte mai bun decât predecesorii mei, pentru că îmi pasă de ţara mea şi muncesc pentru oameni”, a scris pe Facebook Viorica Dăncilă.</p>
      <p>Ea a menţionat că ”niciun român care va bate la uşa Palatului Cotroceni nu va rămâne fără răspuns sau sprijin” din partea sa.</p>
      <p>”România are nevoie mai mult ca oricând de un Preşedinte implicat şi prezent”, a conchis candidatul PSD la alegerile prezidenţiale.</p>
    </article>
  </body>
</html>