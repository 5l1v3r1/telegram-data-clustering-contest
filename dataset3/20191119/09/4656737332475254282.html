<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/benessere-polli-macellazione.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-19T09:33:53+00:00"/>
    <meta property="og:title" content="Benessere dei polli, Efsa individua i punti critici nel momento della macellazione. Il primo documento di una serie"/>
    <meta property="og:description" content="L’Europa fa sul serio con il benessere animale. L’Efsa, infatti, ha appena pubblicato un documento s"/>
  </head>
  <body>
    <article>
      <h1>Benessere dei polli, Efsa individua i punti critici nel momento della macellazione. Il primo documento di una serie</h1>
      <address><time datetime="2019-11-19T09:33:53+00:00">19 Nov 2019, 09:33</time> by <a rel="author" href="https://ilfattoalimentare.it/author/agnese-codignola" target="_blank">Agnese Codignola</a></address>
      <figure>
        <img src="https://ilfattoalimentare.it/wp-content/uploads/2019/01/pollo-polli-carne-allevamento-gabbie-AdobeStock_52006383.jpeg"/>
      </figure>
      <p><b>L’Europa</b> fa sul serio con il benessere animale. L’Efsa, infatti, ha appena pubblicato <a href="https://www.efsa.europa.eu/it/news/poultry-welfare-slaughter-hazards-identified-measures-proposed">un documento</a> sul benessere dei polli, il primo di una serie nella quale verranno analizzati nel dettaglio tutti i processi che portano alla macellazione, messe in evidenza le possibili carenze e, soprattutto, gli aspetti sui quali è possibile intervenire per migliorare le condizioni degli animali, come freddo, fame, sete, possibilità di movimento e dolore.</p>
      <p><b>In generale,</b> per quanto riguarda il pollame, sono stati individuati diversi momenti critici, quasi tutti riconducibili alla scarsa preparazione professionale del personale che, al contrario di quanto Efsa auspica, troppo spesso non è adeguatamente formato a gestire le varie fasi della macellazione.</p>
      <p><b>Nello specifico,</b> sono state individuate tre momenti principali: il pre-stordimento (che comprende la fase di arrivo dei polli e l’ingabbiamento), lo stordimento, che coincide in alcuni casi con l’uccisione e comprende l’immobilizzazione, e il dissanguamento. I metodi di stordimento dei polli sono stati raggruppati in tre categorie: elettrici, in atmosfera modificata e meccanici.</p>
      <p><b>Nel complesso,</b> sono stati individuati 35 passaggi che possono essere a rischio di maltrattamenti. In 29 di essi la responsabilità è degli addetti alle diverse pratiche, quasi sempre (in 28 casi) per la mancanza di un’adeguata preparazione o per l’eccessiva durata dei turni, e la conseguente stanchezza dei lavoratori. Sono state poi indicate 11 pratiche che potrebbero migliorare la situazione e che mettono in luce il ruolo di primaria importanza del management del macello nel gestire al meglio la lavorazione.</p>
      <figure>
        <img src="https://ilfattoalimentare.it/wp-content/uploads/2014/10/pollo-iStock_000032230584_Small.jpg"/>
        <figcaption>Efsa ha individuato 35 criticità nel processo di macellazione dei polli che ne peggiorano le condizioni, quasi tutte dovute al personale del macello</figcaption>
      </figure>
      <p><b>Le possibili tipologie</b> di maltrattamenti identificate sono dieci: stato di coscienza, stress da caldo o da freddo, fame o sete prolungate, restrizione nei movimenti, dolore, paura, stress generale e difficoltà respiratorie.</p>
      <p><b><a href="https://efsa.onlinelibrary.wiley.com/doi/epdf/10.2903/j.efsa.2019.5849">Il documento</a></b> sul benessere dei polli al macello contiene anche foto e disegni molto chiari su cosa accade e cosa, invece, dovrebbe accadere, ed è lungo novanta pagine. A esso faranno seguito, nel 2020, analoghi pareri sui suini (marzo), bovini (giugno) e altre specie (dicembre). “<i>Le risultanze</i> – si legge nel comunicato finale – <i>saranno utilizzate dalla Commissione europea nei dibattiti con l’Organizzazione mondiale della salute animale (OIE) finalizzati ad allineare gli approcci al benessere degli animali in fase di macellazione</i>”.</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/svezzamento-bambini-efsa.html"/>
        <a href="https://ilfattoalimentare.it/clorpirifos-efsa.html"/>
        <a href="https://ilfattoalimentare.it/efsa-parere-zuccheri-aggiunti.html"/>
      </related>
    </article>
  </body>
</html>