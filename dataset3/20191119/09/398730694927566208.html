<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/det-hander-nu-med-de-frislappta-islamisterna/"/>
    <meta property="og:site_name" content="DN.SE"/>
    <meta property="article:published_time" content="2019-11-19T09:07:04+00:00"/>
    <meta property="og:title" content="Det händer nu med de frisläppta islamisterna"/>
    <meta property="og:description" content="De frisläppta imamerna och skolledaren kan inte utvisas ur Sverige trots att Säpo anser att de utgör ett säkerhetshot."/>
  </head>
  <body>
    <article>
      <h1>Det händer nu med de frisläppta islamisterna</h1>
      <address><time datetime="2019-11-19T09:07:04+00:00">19 Nov 2019, 09:07</time> by <a rel="author" href="https://www.dn.se/av/sanna-toren-bjorling/" target="_blank">Sanna Torén Björling</a></address>
      <p>
        <b>De frisläppta imamerna och skolledaren kan inte utvisas ur Sverige trots att Säpo anser att de utgör ett säkerhetshot.<br/>En av imamerna har avvikit medan en återvänt till sin församling – där han åter predikar.<br/>– De här personerna kan sannolikt fortsätta precis som tidigare, säger Försvarshögskolans analytiker Filip Ahlin.<br/>I dag klockan 11.00 ska inrikesminister Mikael Damberg (S) frågas ut i justitieutskottet med anledning av ärendet. </b>
      </p>
      <p>I början av maj griper Säkerhetspolisen inom loppet av några dagar sex män på olika orter i Sverige, med hänvisning till lagen om särskild utlänningskontroll, LSU.</p>
      <p>Säpo anser att de sex – imamer i Umeå, Västerås och Gävle, den sistnämndes son och ytterligare en person i Gävle, samt en skolledare i Göteborg – utgör ett säkerhetshot mot Sverige, och ansöker om utvisning hos Migrationsverket. Ingen av dem är svensk medborgare. Alla bestrider anklagelserna som riktas mot dem.</p>
      <p>Männen sätts i förvar i väntan på beslut, och i oktober beslutar regeringen med stöd av Migrationsöverdomstolen <a href="https://www.dn.se/nyheter/sverige/samtliga-sex-forvarstagna-islamister-ska-utvisas/">att de ska utvisas</a>. Samtidigt slår man fast att det inte går, eftersom de riskerar tortyr och förföljelse i sina ursprungsländer. Därmed är det inte längre möjligt att hålla dem frihetsberövade, och männen släpps. De har anmälningsplikt hos polisen flera gånger i veckan.</p>
      <p>
        <a href="https://www.dn.se/nyheter/sverige/damberg-hinder-for-utvisning-ska-undanrojas/">Läs mer: ”Arbetar för att dessa hinder ska kunna undanröjas”</a>
      </p>
      <p><b>I sin moské i Gävle tas</b> imamen Abu Raad, tas emot med öppen famn när han återvänder. Av Säpo och Försvarshögskolan beskrivs Abu Raad som en central person i militanta islamistiska kretsar i Sverige. Han ska under femton års tid ha visat sympati för våldsbejakande islamism, inklusive terrororganisationen IS. Han har två gånger nekas svenskt medborgarskap.</p>
      <p>De tongivande personerna inom den salafistiska, extrema miljön känner ofta varandra väl. Försvarshögskolan redogör för flera kopplingar i <a href="http://fhs.diva-portal.org/smash/get/diva2:1231645/FULLTEXT02.pdf">en studie</a> om salafismen i Sverige.</p>
      <p>Abu Raad är aktiv i samma organisationer med islamistisk inriktning som Abdel Nasser El Nadi, som också greps av Säpo i våras. El Nadi är tidigare rektor för <a href="https://www.dn.se/nyheter/sverige/dn-granskar-vetenskapsskolan-anklagas-for-islamism/">Vetenskapsskolan i Göteborg</a>. Friskolan har kritiserats av Skolinspektionen, men det har inte hindrat den från att sedan 2009 få 275 miljoner kronor från staten. Mångmiljonbelopp ska ha förts över från skolan till konton i Saudiarabien och Malta, enligt en granskning av Doku och Expressen. I våras sålde El Nadi, och skolan har bytt namn. Transfereringarna har dock inte upphört: enligt köpekontraktet ska 250.000 kronor i månaden utbetalas till El Nadis bolag fram till 2028, enligt Doku/Expressen.</p>
      <p><b>Men Abdel-Nasser El Nadi</b> har slutat anmäla sig till polisen och kan ha lämnat landet. Säpo klagar inte om så är fallet: i så fall har han verkställt sin egen utvisning.</p>
      <p>En av de övriga imamerna, Fekri Hamad, är tillbaka i Västerås och sköter enligt DN:s källor sin anmälningsplikt. Den finns dock bara ett ”hinder i vägen”, enligt Försvarshögskolans analytiker Filip Ahlin, och tillägger:</p>
      <p>– De här personerna kan sannolikt fortsätta med sin verksamhet.</p>
      <p>Han säger att fysiska möten ofta är avgörande för personer som genomgår en radikaliseringsprocess.</p>
      <p>– Det är ingen slump att 80 procent av de som åkte till Syrien och Irak för att strida med IS kom från fyra distinkta områden i Sverige: där fanns viktiga, lokala predikanter. </p>
      <p>
        <a href="https://www.dn.se/nyheter/sverige/de-sex-salafisterna-i-forvaret/">Läs mer: Här är de sex salafistiska ledarna</a>
      </p>
      <p><b>Flera av de radikala </b>moskéerna finansieras av Gulfstaterna. Erbjudanden om ekonomiska bidrag till andra församlingar är inte helt ovanliga, och följs av villkor om inflytande.</p>
      <p>– De här miljöerna är internationella plattformar som delvis får finansiering från Saudiarabien och Qatar. Utbildningsverksamheten är central, och det finns exempel på att det börjar redan på förskolenivå. Tillväxten av radikaliserade personer sker inte i ett vakuum, säger Filip Ahlin.</p>
      <p>I Eskilstuna har salafister upprepade gånger försökt ta över den Stora moskén, där Abd  El Haqq Keilan är imam. Han säger till DN att salafisternas avsikter ofta är väl maskerade, och framkommer först i ett senare skede. Ett försök att ta kontroll över moskén pågår just nu, enligt Abd El Haqq Keilan.</p>
      <p><a href="https://fokus.dn.se/radikala-islamismen-i-sverige/">Läs DN:s granskning från 2016 om radikal islamism i Eskilstuna och Örebro</a> </p>
      <p><b>Enligt Säpo har antalet </b>personer i de våldsbejakande islamistiska miljöerna i Sverige tiodubblats på mindre än ett decennium. En majoritet av de som har rest till Syrien och Irak har bott i utsatta områden.</p>
      <p>– För att bryta radikaliseringen måste man slå brett, det handlar om Skatteverket, polisen och om förebyggande arbete. Radikaliseringen går in också i kriminella strukturer. Ofta finns en klanmentalitet med tystnadskultur, säger Filip Ahlin.</p>
      <p>De sex anses inte utgöra ett omedelbart hot, men enligt Säpo har de en radikaliserande inverkan på andra. Långsiktigt kan det vara allvarligt.</p>
      <p>Så vad händer då med dem nu?</p>
      <p><b>Genom Europakonventionen har</b> Sverige förbundit sig att inte skicka människor till länder där de riskerar tortyr eller förnedrande behandling. EU:s återvändandedirektiv tillåter förvar i väntan på utvisning, men inte förvar som motiveras av ordning och säkerhet.</p>
      <blockquote>En fotboja hindrar inte säkerhetshotande verksamhet</blockquote>
      <p>En utredning om en ändring av LSU ska vara klar i mars 2020. I den nya lagen väntas Säpo få fler verktyg bland annat för övervakning. Ett förslag som ofta nämns är elektronisk fotboja, men det är inte vad Säkerhetspolisen efterfrågar:</p>
      <p>– En fotboja hindrar inte säkerhetshotande verksamhet, säger Sofia Hellqvist på Säpos presstjänst.</p>
      <p>Hon vill inte gå in på vad Säkerhetspolisen vill se i stället, men det kan handla till exempel om ökad användning av hemliga tvångsmedel.</p>
      <p>Moderaterna är kritiska till att översynen av LSU inte gjorts tidigare, och menar att de sex inte borde gå fria.</p>
      <p>– Hur man gör är en fråga för regeringskansliets tusentals tjänstemän. Men man ska vara försiktig med att säga att det vore ett brott mot Europakonventionen att behålla de här personerna i förvar. Det har tolkats så, men vi har ett ansvar också att skydda Sveriges medborgare, säger Johan Forssell, rättspolitisk talesperson (M).</p>
      <p><a href="https://www.dn.se/ledare/ge-sapo-en-arlig-chans-mot-sakerhetshoten/">DN Ledare 8 november: Ge Säpo en ärlig chans mot säkerhetshoten</a> </p>
      <p><b>Juridiska experter menar</b> dock att regelverk och praxis hindrar förvar.</p>
      <p>Regeringen arbetar med att undanröja verkställighetshindren för utvisningarna. Exakt vad det innebär vill man inte säga, men sannolikt handlar det om att få diplomatiska garantier för de utvisades säkerhet. Det hjälper inte alltid: Sverige fick garantier när två terrormisstänkta egyptier utvisades 2001, men männen torterades ändå, och Sverige fälldes av FN:s tortyrkommitté. Vad som krävs för att Sverige nu ska lita på de aktuella länderna är dock oklart.</p>
      <p>Frågetecken har rests även kring rättssäkerhetsläget i Sverige. Vare sig de utpekade i eller de myndigheter som prövar fallen får ta del av hela utredningsunderlaget till Säkerhetspolisens bedömning. Säpo motiverar hemlighållandet med att källor och arbetsmetoder måste skyddas.</p>
      <p>Sedan lagen trädde i kraft 1991 har närmare 50 fall prövats enligt LSU. I samtliga ärenden har beslutet gått på Säpos linje, enligt en granskning av Ekot, vilket har lett till frågor om beviskraven – och om det är omöjligt att vinna mot Säpo.</p>
      <p><b>Rättssäkerhetsfrågan är</b> <b>så</b> allvarlig att minst en av de sex, imamen i Gävle, sannolikt överklagar till Europadomstolen. Genom sitt juridiska ombud Alparslan Tügel gör han då gällande att processen varit rättsosäker och att beslutet ska anses ogiltigt.</p>
      <p> Även Advokatsamfundet är kritiskt till dagens lagstiftning.</p>
      <p>– Den är inte straffrättslig, trots att påföljden – utvisning – liknar ett straff. Dessutom kan omständigheterna ifrågasättas, med låga beviskrav och liten öppenhet, säger generalsekreterare Mia Edwall Insulander.</p>
      <p>Advokatsamfundet ser också problem i att regeringen, inte en domstol, är högsta instans i mål som kräver en kvalificerad juridisk bedömning. </p>
      <details>
        <summary>De sex män som Säpo anser vara säkerhetshot.</summary>
        <p>• Abu Raad, imam i Gävle, irakisk medborgare, kom till Sverige 1997.</p>
        <p>• Raad Al-Duhan, dennes son, irakisk medborgare, kom till Sverige 1997.</p>
        <p>• Hussein Al-Jibury, imam i Umeå, irakisk medborgare, kom till Sverige 1998.</p>
        <p>• Viktor Gaziev, man bosatt i Gävle, rysk medborgare, kom till Sverige 2011.</p>
        <p>• Fekri Hamad, imam i Västerås, statslös, kom till Sverige 2001.</p>
        <p>• Abdel-Nasser El Nadi, fd skolledare i Göteborg, egyptisk medborgare, kom till Sverige 1998.</p>
      </details>
      <p> </p>
      <details>
        <summary>Fakta/Lagen om särskild utlänningskontroll</summary>
        <p>Trädde i kraft 1991 och möjliggör utvisning av utländska medborgare som vistas i Sverige om det är särskilt påkallat av hänsyn till rikets säkerhet; eller</p>
        <p>om det kan befaras att utlänningen kommer att begå eller medverka till terroristbrott.</p>
        <p>Ett utvisningsärende enligt LSU initieras genom att Säpo ansöker till Migrationsverket om utvisning av en person. I samband med detta kan den enskilde placeras i förvar på häkte.</p>
        <p>Migrationsverket prövar ärendet som första instans.</p>
        <p>Därefter prövas det av Migrationsöverdomstolen, som lämnar en rekommendation till regeringen. Regeringen fattar slutgiltigt beslut om utvisning, och om den kan genomföras.</p>
        <p>För de fall att ett utvisningsbeslut enligt LSU inte går att verkställa kan den enskilde underkastas anmälningsplikt under flera år, flera gånger i veckan.</p>
        <p>I vissa fall tillåts användning av hemliga tvångsmedel, som till exempel telefonavlyssning.</p>
        <p>Säpo anser att lagen är svårtillämpbar, är för snäv och har luckor.</p>
        <p>Regeringen tillsatte i fjol en utredning för att se över lagen i syfte att öka skyddet mot säkerhetshot.</p>
        <p>Utredningen ska vara klar den 31 mars 2020.</p>
      </details>
    </article>
  </body>
</html>