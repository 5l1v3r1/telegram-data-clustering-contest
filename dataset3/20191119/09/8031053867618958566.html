<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%cf%81%ce%b1%ce%bd%cf%8c%ce%bc%ce%b7%cf%83%ce%b1%ce%bd-%ce%b1-%ce%bb%ce%b1-breaking-bad-%ce%ba%ce%b1%ce%b8%ce%b7%ce%b3%ce%b7%cf%84%ce%ad%cf%82-%cf%87%ce%b7%ce%bc%ce%b5%ce%af.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T09:34:37+00:00"/>
    <meta property="og:title" content="Παρανόμησαν α λα… Breaking Bad: Καθηγητές χημείας έφτιαχναν μεθαμφεταμίνη"/>
    <meta property="og:description" content="Μία ιστορία που θυμίζει… Breaking Bad, εκτυλίσσεται στις ΗΠΑ, όπου δύο καθηγητές χημείας συνελήφθησαν με την κατηγορία της παρασκευής μεθαμφεταμίνης."/>
  </head>
  <body>
    <article>
      <h1>Παρανόμησαν α λα… Breaking Bad: Καθηγητές χημείας έφτιαχναν μεθαμφεταμίνη</h1>
      <address>
        <time datetime="2019-11-19T09:34:37+00:00">19 Nov 2019, 09:34</time>
      </address>
      <p>
        <b>Μία ιστορία που θυμίζει… Breaking Bad, εκτυλίσσεται στις ΗΠΑ, όπου δύο καθηγητές χημείας συνελήφθησαν με την κατηγορία της παρασκευής μεθαμφεταμίνης.</b>
      </p>
      <p>Ο 45χρονος Terry D Bateman και ο 40χρονος Bradley A Rowland, σε μία υπόθεση που φαίνεται να… μιμείται την τέχνη, εργάζονταν στο Πανεπιστήμιο Henderson του Άρκανσας.</p>
      <p>Οι δύο συλληφθέντες, αμφότεροι καθηγητές χημείας, οδηγήθηκαν στη φυλακή και κινδυνεύουν με ποινή κάθειρξης 20 ετών, σύμφωνα με το δημοσίευμα του Sky News.</p>
      <p>Σύμφωνα με εκπρόσωπο της σχολής και οι δύο καθηγητές είχαν πάρει διοικητική άδεια από τις 11 Οκτωβρίου, τρεις μέρες μετά την έφοδο της αστυνομίας στο εργαστήριο χημείας του πανεπιστημίου, με αφορμή αναφορές για μία «μυρωδιά χημικών».</p>
      <p>Στο σημείο βρέθηκαν αυξημένα επίπεδα βενζυλοχλωριδίου, μιας χημικής ουσίας που χρησιμοποιείται για την παρασκευή της μεθαμφεταμίνης.</p>
      <p>Το κτήριο έκλεισε και άνοιξε λίγες ημέρες μετά, αφού ο αέρας φιλτραρίστηκε.</p>
      <figure>
        <img src="https://www.pentapostagma.gr/wp-content/uploads/2019/11/skynews-meth-arkansas-drugs_4839798.jpg"/>
      </figure>
      <p>Bradley A Rowland (αριστερά) &amp; Terry D Bateman (δεξιά) / Πηγή: Clark County Sheriff’s Office</p>
      <p>Η μεθαμφεταμίνη θεωρείται ναρκωτικό «πρώτης κατηγορίας» -η υψηλότερη ταξινόμηση που μπορεί να δοθεί σε ένα ναρκωτικό- και συχνά χαρακτηρίζεται ως «ναρκωτικό για πάρτι», αφού δίνει στους χρήστες περισσότερη ενέργεια κατά τη διάρκεια της νύχτας.</p>
      <p>Στη δημοφιλέστατη σειρά Breaking Bad, ο καθηγητής χημείας Walter White παρασκευάζει και εμπορεύεται μεθαμφεταμίνες -μία κίνηση που τον οδηγεί σε μία ζωή γεμάτη εγκλήματα- με τη βοήθεια του μαθητή του Jesse Pinkman, για να μπορέσει να βγάλει χρήματα και να καλύψει το κόστος της θεραπείας του κατά του καρκίνου.</p>
      <figure>
        <img src="https://www.pentapostagma.gr/wp-content/uploads/2019/11/breakingbad.jpg"/>
      </figure>
    </article>
  </body>
</html>