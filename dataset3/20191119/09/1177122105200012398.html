<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/%E2%80%8Bcorupia-din-rusia-compromite-unul-dintre-proiectele-spaiale-preferate-ale-lui-putin-frauda-de-aproape-200-de-milioane-de-dolari-la-vostocin-148637.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T09:40:00+00:00"/>
    <meta property="og:title" content="​Corupția din Rusia compromite unul dintre proiectele spațiale preferate ale lui Putin: Fraudă de aproape 200 de milioane de dolari la Vostocin"/>
    <meta property="og:description" content="​Noul proiect spațial al Rusiei, cosmodromul Vostocin, a înregistrat o pierdere de 11 miliarde de ruble (172 de milioane de dolari) din cauza corupției, mai mulți oficiali fiind..."/>
  </head>
  <body>
    <article>
      <h1>​Corupția din Rusia compromite unul dintre proiectele spațiale preferate ale lui Putin: Fraudă de aproape 200 de milioane de dolari la Vostocin</h1>
      <address>
        <time datetime="2019-11-19T09:40:00+00:00">19 Nov 2019, 09:40</time>
      </address>
      <p>​Noul proiect spațial al Rusiei, cosmodromul Vostocin, a înregistrat o pierdere de 11 miliarde de ruble (172 de milioane de dolari) din cauza corupției, mai mulți oficiali fiind închiși, relatează BBC News.</p>
      <p>Comisia de Anchetă a Federației Ruse a investigat neregulile care par a compromite proiectul preferat al lui Vladimir Putin. Anchetatorii investighează nu mai puțin de 12 infracțiuni legate de corupția care afectează mega-proiectul pe care Putin îl consideră prioritatea strategică a Rusiei, având în vedere și potențialul comercial uriaș.</p>
      <p>Până acum, cea mai mare condamnare a fost dată în cazul fostului director al companiei de stat din domeniul construcțiilor, Yuri Khrizman, care va sta în spatele gratiilor 11 ani și jumătate.</p>
      <p>Cum a răbufnit Putin</p>
      <p>În septembrie, Putin a vizitat centrul, afirmând atunci că ”acesta este cel mai important proiect cu semnificație națională”.</p>
      <p>La o ședință de guvern din 11 noiembrie, Putin a avut o intervenție nervoasă cu privire la corupția care a afectat acest proiect.</p>
      <p>"Le-am spus de sute de ori oamenilor: lucrați transparent!. Dar ei, nimic. Ei fură sute de milioane”, a răbufnit Putin.</p>
      <p>Purtătorul său de cuvânt a precizat ulterior că ieșirea nervoasă a lui Putin îi viza pe foștii directori care au delapidat 11 miliarde de ruble.</p>
      <p>Scandalul arată amploarea corupției din Rusia</p>
      <p>Profesorul Mark Galeotti, expert în Rusia la Institutul Regal din Marea Britanie (Rusi), a declarat pentru BBC că scandalul Vostocin pune în lumină amploarea corupției care macină statul biocratic al lui Putin.</p>
      <p>"Cum poți gestiona acest fenomen fără să declari război propriei tale elite? Putin nu este pregătit să facă asta. Dependența de proiecte atât de mari duce, invariabil, la oportunități pentru fraudă”, a comentat Galeotti.</p>
      <p>De ce este Vostocin atât de important pentru Rusia?</p>
      <p>Vostocin este primul centru civil conceput pentru lansări spațiale cu scopuri comerciale. Prima lansare a avut loc în 2016 și de atunci au mai avut loc alte patru lansări.</p>
      <p>Cosmodromul este amplasat în estul Rusiei, departe de marile orașe, pentru a reduce riscul unor eventuale accidente. Centrul a fost utilizat în timpul URSS ca bază miliatră pentru lansarea rachetelor (Svobodni).</p>
      <p>Misiunile spațiale reprezintă pentru Kremlin și o chestiune care ține de afirmarea puterii fostului imperiu, având în vedere și faptul că, până una alta. rușii sunt cei care au trimis primul om în spațiu, Iurin Gagarin, în 1961.</p>
      <p>Costurile totale ale cosmodromului se ridică în prezent la 4,7 miliarde de dolari, însă proiectul a fost afectat de întârzieri și costuri suplimentare.</p>
      <p>Dezvoltarea centrului spațial reprezintă și o mișcare politică cu impact mare, în condițiile în care, în trecut, Rusia nu avea niciun cosmodrom pe teritoriul ei și folosea pentru lansările spațiale internaționale baza construită în timpul URSS la Baikonur, în Kazakhstan, republică care făcea parte din Uniune.</p>
      <p>hotnews.ro</p>
    </article>
  </body>
</html>