<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/3000-evro-zaplata-v-Germaniya-Precenete-sami-dali-sa-malko-ili-mnogo-914945"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T09:10:00+00:00"/>
    <meta property="og:title" content="3000 евро заплата в Германия? Преценете сами дали са малко, или много"/>
    <meta property="og:description" content="3000 евро месечна заплата в Германия? Много или малко е това? Зависи - гласи правилният отговор. Защ..."/>
  </head>
  <body>
    <article>
      <h1>3000 евро заплата в Германия? Преценете сами дали са малко, или много</h1>
      <address>
        <time datetime="2019-11-19T09:10:00+00:00">19 Nov 2019, 09:10</time>
      </address>
      <p>3000 евро месечна заплата в Германия? Много или малко е това? Зависи - гласи правилният отговор. Защото разликата между брутно и нетно възнаграждение е голяма, пише Дуня Драгоевич в статия за "Дойче веле". Ето какво трябва да знаете за заплатите в Германия:</p>
      <p>Според статистиките, средното брутно месечно възнаграждение в Германия през 2018 година е било именно толкова - близо 3 хил. евро. А средната нетна заплата е възлизала на 1945 евро. Зад разликата от над 1000 евро се крият най-различни удръжки за данъци и застраховки. При всеки един обаче размерът им е различен - той зависи от данъчната група на трудещия се. А самата данъчна група пък зависи от семейното му положение - семеен или не; с деца или без; разведен или живеещ на семейни начала. Значение има и това дали съпругът/съпругата също работи, а и колко печели - повече, по-малко или колкото другия.</p>
      <p>
        <b>Няколко конкретни примера</b>
      </p>
      <p>Да вземем следния пример: работещ баща на две деца, печелещ 2948 евро бруто на месец. С данъчна група 3, тъй като съпругата му печели по-малко от него. От брутната заплата се удържат около 167 евро данък доход, близо 215 евро (7.6%) за здравна застраховка, 274 евро (9.3%) за пенсия, 36 евро за застраховка срещу безработица (1.25%) и 45 евро за застраховка за грижа за възрастни и немощни хора (1.5%). Така на работещия му остават нето 2209 евро на месец. Ако работещият е член на католическата или протестанската църковна общност, би трябвало да му се удържа и църковен данък - около 40 евро.</p>
      <p>Ето и друг пример: работещ без деца, без съпруг/съпруга, получаващ същото брутно месечно възнаграждение - 2948 евро. Тук данъчните удръжки са по-високи, освен това от възнаграждението се удържат още 22 евро данък солидарност, от който работещият в първия пример е освободен. Нетната заплата в този случай възлиза на 1944 евро. Да не забравяме и евентуалния църковен данък около 40 евро.</p>
      <p>
        <b>Минимална работна заплата</b>
      </p>
      <p>Германия е сред страните от ЕС, в които размерът на минималната работна заплата е определен от закона. Той възлиза на 9.19 евро (ноември 2019). Само в четири други страни от ЕС минималната работна заплата е по-висока: в Белгия, Ирландия, Нидерландия и Франция. Най-нисък е размерът на законово определената минимална работна заплата в България (1.72 евро), в Латвия той е 2.54 евро, в Румъния - 2.68 евро, в Унгария - 2.69 евро, в Хърватия - 2.92 евро.</p>
      <p>Ако не сте зает в сектора на обществените услуги и не сте служител в частна фирма, а работите на хонорар, сте задължени самостоятелно да плащате данъчните и застрахователните удръжки. В такъв случай ви е нужен данъчен съветник, който да ви помогне, защото в Германия изготвянето на данъчна декларация не е никак лесна работа. Имайте си наум и нещо друго: с германските данъчни власти шега не бива. Освен това германското данъчно право е доста сложно и данъчният съветник не само ще ви помогне да попълните данъчната си декларация изрядно, а и може да намери възможности за приспадане на данъчните ви удръжки.</p>
      <p>
        <b>По-високо от средното за ЕС, по-ниско от Швейцария</b>
      </p>
      <p>Означава ли това, че заплатите в Германия все пак са високи? В сравнение с много други европейски страни - като България, Румъния, Хърватия - да. Средното брутно месечно възнаграждение в България през второто тримесечие на 2019 например е било 1260 лева (около 625 евро). Нека подчертаем, че тук става дума за законни и официално регистрирани трудови отношения. Статистиките не обхващат "работата на черно".</p>
      <p>Статистиките сочат, че заплатите в Германия са доста над средното европейско равнище, но по-ниски, отколкото в Швейцария, Люксембург и Дания. Само че "голите" цифри не дават пълна представа: те трябва да бъдат разглеждани заедно с разходите в съответната страна. През 2017 година например средните разходи в германското домакинство са възлизали на 2517 евро месечно. От тях средно 900 евро отиват за жилищен наем и режийни. Нека всеки сам за себе си да прецени дали 3 хил. евро брутна заплата в Германия са много или малко.</p>
    </article>
  </body>
</html>