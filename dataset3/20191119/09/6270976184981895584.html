<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/komitet-vybortsiv-porahuvav-shho-lyshe-70-deputativ-vidvidaly-vsi-zasidannya-rady-v-lystopadi/"/>
    <meta property="og:site_name" content="Рубрика"/>
    <meta property="article:published_time" content="2019-11-19T09:24:28+00:00"/>
    <meta property="og:title" content="Комітет виборців порахував, що лише 70% депутатів відвідали всі засідання Ради в листопаді"/>
    <meta property="og:description" content="Комітет виборців проаналізував відвідування народними депутатами України, парламентськими фракціями та групами пленарних засідань Верховної Ради у листопаді. Всього в листопаді відбулося сім пленарних засідань. Із 423 народних депутатів всі сім засідань відвідали лише 299 депутатів або 70% від складу Ради. Показники відвідування за даними КВУ серед фракцій Верховної Ради є такими: «Голос» – в середньому […]"/>
  </head>
  <body>
    <article>
      <h1>Комітет виборців порахував, що лише 70% депутатів відвідали всі засідання Ради в листопаді</h1>
      <address><time datetime="2019-11-19T09:24:28+00:00">19 Nov 2019, 09:24</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/2019-08-29T073015Z_992894774_RC1B50A289D0_RTRMADP_3_UKRAINE-PARLIAMENT-860x580-c-1.jpg"/>
      </figure>
      <p>Фото Reuters<br/><b><b>Комітет виборців проаналізував відвідування народними депутатами України, парламентськими фракціями та групами пленарних засідань Верховної Ради у листопаді.</b></b></p>
      <p>Всього в листопаді відбулося сім пленарних засідань. Із 423 народних депутатів всі сім засідань відвідали лише 299 депутатів або 70% від складу Ради.</p>
      <p><a href="https://www.facebook.com/cvu.ngo/?ref=nf&amp;__tn__=%3C-R&amp;eid=ARB-pg3BbbQIo-QDMIZDR2YpRzyXGzXwaPxBcXWrB-a4-mNfqbBHVwafJx3mNdOuVURKNPKLHViMaw7U&amp;hc_ref=ART5f0GkbQI4QUBynP4ANwFUJslPj0OMPPxHoWmYkaDllA4IpNGLZHgS0yGXvfAJaBQ">Показники відвідування за даними КВУ</a> серед фракцій Верховної Ради є такими: «Голос» – в середньому на засіданнях ВР було зареєстровано 83% депутатів, «Слуга Народу» – 80%, «Європейська солідарність» – 69%. Дещо нижчі результати в «Опозиційної платформи – «За життя» – 61% та ВО «Батьківщина» – 57%. Найнижчими відносно інших є показники групи «За майбутнє» – в середньому на засіданнях Ради було зареєстровано 11 із 23 депутатів групи або 52%.</p>
      <p>«У листопаді було проведено порівняно невелику кількість пленарних засідань – 7. Для порівняння: в жовтні відбулося 16 засідань, вересні – 14. Однак навіть попри таку незначну кількість, лише 70% депутатів відвідали всі з них. Серед іншого ця ситуація демонструє, що проблема прогульників у Верховній Раді все ще є актуальною і потребує комплексного вирішення», – заявив голова КВУ Олексій Кошель.</p>
      <p>Дані відповідно до електронної реєстрації народних депутатів. Варто відзначити, що згідно із Законом України №196-IX з 01.11.2019 р. у разі якщо народний депутат не зареєструвався за допомогою електронної системи, але протягом пленарного засідання здійснював голосування за допомогою електронної системи, він вважається таким, який зареєструвався за допомогою електронної системи.</p>
      <p>
        <b>Наступне пленарне засідання Верховної Ради має відбутися 3 грудня.</b>
      </p>
    </article>
  </body>
</html>