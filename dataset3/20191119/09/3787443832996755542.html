<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.la.lv/vdd-rosina-uzsakt-kriminalvajasanu-par-latvijas-okupacijas-noliegsanu"/>
    <meta property="og:site_name" content="LA.lv"/>
    <meta property="article:published_time" content="2019-11-19T09:38:00+00:00"/>
    <meta property="og:title" content="VDD rosina uzsākt kriminālvajāšanu par Latvijas okupācijas noliegšanu1"/>
    <meta property="og:description" content="Valsts Drošības dienests (VDD) rosinājis uzsākt kriminālvajāšanu pret Latvijas pilsoni par Latvijas okupācijas publisku noliegšanu un PSRS īstenoto kara noziegumu slavināšanu. Persona savā sociālā tīkla “Facebook” profilā šā gada 17. jūnijā – Latvijas Republikas okupācijas atceres dienā – publicēja “apsveikumu svētkos”. VDD vērtējumā persona publicētajā ierakstā, selektīvi atlasot un savās interesēs interpretējot vēsturiskās norises, noliedz […]"/>
  </head>
  <body>
    <article>
      <h1>VDD rosina uzsākt kriminālvajāšanu par Latvijas okupācijas noliegšanu1</h1>
      <address><time datetime="2019-11-19T09:38:00+00:00">19 Nov 2019, 09:38</time> by <a rel="author">LETA</a></address>
      <p>Valsts Drošības dienests (VDD) rosinājis uzsākt kriminālvajāšanu pret Latvijas pilsoni par Latvijas okupācijas publisku noliegšanu un PSRS īstenoto kara noziegumu slavināšanu.</p>
      <p>Persona savā sociālā tīkla “Facebook” profilā šā gada 17. jūnijā – Latvijas Republikas okupācijas atceres dienā – publicēja “apsveikumu svētkos”.</p>
      <p>VDD vērtējumā persona publicētajā ierakstā, selektīvi atlasot un savās interesēs interpretējot vēsturiskās norises, noliedz 1940. gada 17. jūnijā PSRS īstenoto Latvijas okupāciju un šo Latvijas valstij un tautai traģisko notikumu interpretē kā iedzīvotājiem labvēlīgu.</p>
      <p>Kriminālprocesu pret minēto personu VDD uzsāka 25. jūnijā saskaņā ar Krimināllikuma 74.1 pantu par PSRS kara noziegumu pret Latvijas Republiku un tās iedzīvotājiem publisku slavināšanu, noliegšanu, attaisnošanu un rupju noniecināšanu.</p>
      <p>Kriminālprocesa materiālus, rosinot pret personu uzsākt kriminālvajāšanu, VDD ir nodevis Rīgas tiesas apgabala prokuratūrai.</p>
      <p>Pašlaik VDD no plašākiem komentāriem par šo gadījumu atturas.</p>
    </article>
  </body>
</html>