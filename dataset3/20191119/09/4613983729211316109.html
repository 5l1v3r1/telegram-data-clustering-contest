<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/kaliforniya-spira-da-kupuva-avtomobili-ot-kompanii-koito-ne-podkrepiha-shtata-v-borbata-s-vrednite-emisii.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T09:24:27+00:00"/>
    <meta property="og:title" content="Калифорния спира да купува автомобили от компании, които не подкрепиха щата в борбата с вредните емисии"/>
    <meta property="og:description" content="Засегнати са Toyota, GM и Fiat Chrysler"/>
  </head>
  <body>
    <article>
      <h1>Калифорния спира да купува автомобили от компании, които не подкрепиха щата в борбата с вредните емисии</h1>
      <address>
        <time datetime="2019-11-19T09:24:27+00:00">19 Nov 2019, 09:24</time>
      </address>
      <p>Властите в Калифорния заявиха в понеделник, че ще спрат всички покупки на нови превозни средства за щатския автопарк от производителите GM, Toyota, Fiat Chrysler и други. Ходът в подкрепа на регулирането и ограничаването на вредните емисии в атмосферата.</p>
      <p>Между 2016 и 2018 година Калифорния закупи превозни средства за 58,6 милиона долара от General Motors, за 55,8 милиона долара от Fiat Chrysler Automobiles, за 10,6 милиона долара от Toyota и 9 милиона долара от Nissan, пише Reuters.</p>
      <p>В рамките на миналия месец GM, Toyota, Fiat Chrysler и членовете на търговската асоциация Global Automakers подкрепиха усилията на администрацията на Тръмп да възпрепятства Калифорния да определи свои собствени стандарти за емисии, които са значително по-строги от предвидените такива от Белия дом.</p>
      <p>Говорителят на GM Жанин Джиниван заяви в изявление, че е жалко, че Калифорния ще спре да купува електрическия модел Bolt.</p>
      <p>"Премахването на превозни средства като Chevy Bolt и забраняването на GM и други производители дори от обмисляне за предлагане на електромобили ще намали избора на Калифорния за достъпни електрически превозни средства, произведени в САЩ. Това ще ограничи способността на гражданите и на управата да постигнат целта си да сведе до минимум въглеродния отпечатък на правителството - цел, която в GM споделяме", каза Джиниван във връзка с новината.</p>
      <p>Останалите автомобилни производители са отказали коментар пред агенцията засега.</p>
      <p>От януари щатът ще купува превозни средства само от автомобилни производители, които признават законните правомощия на Калифорния да определя сама нормите за вредни емисии. Това са Ford, Honda, BMW и Volkswagen, които през юли сключиха сделка с Калифорния, за да следват ревизираните от щата стандарти за вредни емисии от превозните средства.</p>
      <p>"Производителите на автомобили, които са избрали да бъдат от грешната страна на историята, ще бъдат и от губещата страна на покупателната способност на Калифорния", заяви в изявление губернаторът на Калифорния Гавин Нюзом.</p>
      <p>Калифорния закупи долара превозни средства от Ford за 69,2 милиона долара, а от Honda - за 565 000 долара през споменатия горе тригодишен период.</p>
      <p>Освен това щатът разкри, че незабавно след приемането на регулацията, вече няма да позволява на държавните агенции да купуват седани с бензинови двигатели, с изключение на някои превозни средства за обществена безопасност.</p>
      <p>Правилата за вредните емисии от превозните средства в Калифорния са приети и от 13 други щата.</p>
      <p>В петък Калифорния и 22 други щата оспориха решението на администрацията на Тръмп да отнеме законните правомощия на Калифорния да определя сама правилата за вредни емисии от превозни средства и да изисква увеличаване на броя на превозните средства с нулеви емисии.</p>
      <p>През август 2018 година администрацията на Тръмп предложи да се замразят изискванията за ефективност на горивата на нивата от 2020 година до 2026 година, като се обърнат планираните 5% годишни увеличения.</p>
      <p>Окончателните изисквания на администрацията на Тръмп се очакват през следващите месеци и се предвижда с малко да повишат ефективността на горивото спрямо първоначалното предложение. Това като резултат би било по-малко строго от правилата на Обама или компромисните правила в Калифорния.</p>
    </article>
  </body>
</html>