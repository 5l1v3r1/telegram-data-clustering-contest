<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520482-trump-opet-tlaci-fed-k-nizsim-sazbam-ranni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T09:09:09+00:00"/>
    <meta property="og:title" content="Trump opět tlačí Fed k nižším sazbám (Ranní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Trump opět tlačí Fed k nižším sazbám (Ranní zpráva z finančního trhu)</h1>
      <address><time datetime="2019-11-19T09:09:09+00:00">19 Nov 2019, 09:09</time> by <a rel="author">Investiční bankovnictví</a></address>
      <p>
        <b>Po zářijovém propadu by měly zahájené stavby v USA opět vzrůst. Finanční trhy stále ovládají kusé zprávy z vyjednávání o obchodních válkách. <a href="https://www.kurzy.cz/tema/donald-trump/">Trump</a> opět tlačí <a href="https://www.kurzy.cz/tema/fed/">Fed</a> ke snížení <a href="https://www.kurzy.cz/urokove-sazby/">úrokových sazeb</a>. Maďarská centrální banka dnes ponechá sazby beze změny.</b>
      </p>
      <p>
        <b>Nemovitostní trh v USA v říjnu zkorigoval předchozí pokles</b>
      </p>
      <p><b>Dnešek bude na nová data globálního významu chudý</b> a trhem tak budou více hýbat výroky politiků případně centrálních bankéřů. Pro ekonomy bude zajímavé sledovat data z nemovitostního trhu USA. Počet zahájených staveb v září zaznamenal výrazný pokels a nyní se čeká opětovný nárůst.</p>
      <p>Trhem hýbou politici</p>
      <p><b>Stále se vracející pochybnosti nad chystanou obchodní dohodou mezi USA a Čínou brání dalším nárůstům akciových trhů.</b> Finanční trh v zásadě počítá s tím, že se první fázi dohody podaří uzavřít, a nyní reaguje na jakoukoliv drobnou pochybnost o úspěchu, jako například včerejší zprávu CNBC o skepsi Pekingu ohledně brzké dohody.</p>
      <p><b>Americký prezident <a href="https://www.kurzy.cz/tema/donald-trump/">Donald Trump</a> se včera setkal se šéfem americké centrální banky Jeromem Powelem.</b> Ze <a href="https://volby.kurzy.cz/strany">strany</a> <a href="https://www.kurzy.cz/tema/fed/">Fedu</a> následně nezaznělo nic podstatného. Ovšem <a href="https://www.kurzy.cz/tema/donald-trump/">Trump</a> se jako obvykle vyjádřil ostře proti výši <a href="https://www.kurzy.cz/urokove-sazby/">úrokových sazeb</a>. Z jeho pohledu jsou sazby <a href="https://www.kurzy.cz/tema/fed/">Fedu</a> ve srovnání s jinými vyspělými ekonomikami vysoké. <a href="https://www.kurzy.cz/tema/fed/">Fed</a> je sice do značné míry nezávislý, ovšem jak známo, <a href="https://www.kurzy.cz/urokove-sazby/">úrokové sazby</a> na Trumpova slova reagují (viz např. zde: https://www.nber.org/papers/w26308). <a href="https://www.kurzy.cz/kurzy-men/nejlepsi-kurzy/USD-americky-dolar/">Dolar</a> včera proti <a href="https://www.kurzy.cz/kurzy-men/nejlepsi-kurzy/EUR-euro/">euru</a> oslabil o necelá 0,3 %.</p>
      <p>
        <b>Maďarská centrální banka bude vyčkávat</b>
      </p>
      <p>Dnes v regionu zasedá maďarská centrální banka. Od té ale změnu nastavení měnové politiky na tomto zasedání nečekáme. Změna ve směru uvolněnější politiky spíš dorazí až v prosinci, kdy NBH bude mít novou prognózu.</p>
      <p>
        <b>Ceny v českém <a href="https://www.kurzy.cz/makroekonomika/prumysl/">průmyslu</a> klesly</b>
      </p>
      <p>Zpráva o říjnovém poklesu <a href="https://www.kurzy.cz/cnb/ekonomika/ceny-prumyslovych-vyrobcu/">cen průmyslových výrobců</a> (více zde:  http://bit.ly/35aAdv1) neměla na včerejší obchodování s <a href="https://www.kurzy.cz/koruna/">korunou</a> vliv. Její kurz se držel v úzkém pásmu poblíž 25,59 <a href="https://www.kurzy.cz/kurzy-men/aktualni/CZK-EUR/">CZK/EUR</a>. Maďarský forint a polský zlotý včera proti <a href="https://www.kurzy.cz/kurzy-men/nejlepsi-kurzy/EUR-euro/">euru</a> oslabovaly.</p>
      <p><a href="https://www.kurzy.cz/obec/ceska/">Česká</a> vláda včera schválila již od příštího roku zavedení <a href="https://www.kurzy.cz/dane/digitalni-dan/">digitální daně</a> ve výši 7 %. Odhadovaný výnos z <a href="https://www.kurzy.cz/dane-danova-priznani/">daně</a> je 5 mld <a href="https://www.kurzy.cz/kurzy-men/">Kč</a>.<br/>Autor: Michal Brožka</p>
      <related>
        <h4>Příbuzné stránky</h4>
        <a href="https://www.kurzy.cz/tema/5602534.html"/>
        <a href="https://www.kurzy.cz/zpravy/397013-ranni-zpravy-ranni-zprava-z-akcioveho-trhu-31-3-2016/"/>
        <a href="https://www.kurzy.cz/zpravy/396741-ranni-zpravy-ranni-zprava-z-akcioveho-trhu-24-3-2016/"/>
        <a href="https://www.kurzy.cz/zpravy/396242-ranni-zpravy-ranni-zprava-z-akcioveho-trhu/"/>
        <a href="https://www.kurzy.cz/zpravy/396580-ranni-zpravy-ranni-zprava-z-akcioveho-trhu-22-3-2016/"/>
        <a href="https://www.kurzy.cz/zpravy/396491-ranni-zpravy-ranni-zprava-z-akcioveho-trhu-21-3-2016/"/>
        <a href="https://www.kurzy.cz/zpravy/396921-ranni-zpravy-ranni-zprava-z-akcioveho-trhu-30-3-2016/"/>
        <a href="https://www.kurzy.cz/zpravy/396649-ranni-zpravy-ranni-zprava-z-akcioveho-trhu-23-3-2016/"/>
        <a href="https://www.kurzy.cz/zpravy/396305-ranni-zpravy-ranni-zprava-z-akcioveho-trhu-17-3-2016/"/>
        <a href="https://www.kurzy.cz/tema/5290019.html"/>
        <a href="https://www.kurzy.cz/tema/4967476.html"/>
        <a href="https://www.kurzy.cz/zpravy/497571-trump-tlaci-fed-k-podpore-rustu/"/>
      </related>
    </article>
  </body>
</html>