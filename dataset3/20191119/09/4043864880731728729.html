<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232393/"/>
    <meta property="og:site_name" content="Українська правда"/>
    <meta property="article:published_time" content="2019-11-19T09:46:56+00:00"/>
    <meta property="og:title" content="Порошенко не прийшов на допит у справі щодо &quot;Іловайського котла&quot;"/>
    <meta property="og:description" content="Адвокат Ігор Головань повідомив, що Порошенко не отримував виклику ні на 15 листопада, ні на 19 листопада, ні на іншу дату."/>
  </head>
  <body>
    <article>
      <h1>Порошенко не прийшов на допит у справі щодо "Іловайського котла"</h1>
      <address>
        <time datetime="2019-11-19T09:46:56+00:00">19 Nov 2019, 09:46</time>
      </address>
      <p>Колишній президент України Петро Порошенко 19 листопада знову не з’явився на допит до Головної військової прокуратури Генеральної прокуратури як свідок у справі про Іловайську трагедію.</p>
      <p>Джерело: <a href="https://www.unian.ua/politics/10760147-poroshenko-ne-z-yavivsya-na-dopit-u-spravi-shchodo-ilovayskogo-kotla.html">УНІАН</a>, блог адвоката Ігоря Голованя на "<a href="https://blogs.pravda.com.ua/authors/golovan/5dd399aa37779/">Українській правді</a>"</p>
      <p><b>Деталі:</b> Порошенка викликали на допит до військової прокуратури на 10:00 вівторка.<br/><br/>Не прийшов ні експрезидент, ні його адвокати.</p>
      <p>Адвокат <b>Ігор Головань</b> повідомив, що "у відповідь на фейсбучний пост Головної військової прокуратури про начебто виклик Петра Порошенка для допиту у якості свідка" він направив генпрокурору та Військові прокуратурі звернення, в якому йдеться про те, що Порошенко не отримував виклику ні на 15 листопада, ні на 19 листопада, ні на іншу дату.</p>
      <figure>
        <img src="https://img.pravda.com/images/doc/5/c/5cecd8d-poroshenko-dopyt-original.jpg"/>
      </figure>
      <p>Головань пропонує слідчим вручити Порошенкові виклик належним чином і нагадує про його право прийти на допит із адвокатом і користуватися нотатками та документами під час дачі свідчень.</p>
      <p>
        <b>Цьому передувало:</b>
      </p>
      <ul>
        <li>Петро Порошенко фігурує у багатьох гучних розслідуваннях, в одному з них йому вже підготували підозру. Скаргами у відношенні Порошенка засипав правоохоронців Андрій Портнов, який працював в Адміністрації президента Віктора Януковича.</li>
        <li>18 листопада слідчі ДБР направили в Генпрокуратуру проект повідомлення про <a href="https://www.pravda.com.ua/news/2019/11/18/7232268/">підозру п'ятому президенту</a> України Петру Порошенку за статтями: публічні заклики до насильницької зміни чи повалення конституційного ладу, а також зловживання владою чи службовим становищем, що спричинило тяжкі наслідки.</li>
        <li>Також Державне бюро розслідувань підготувало для ГПУ проект подання до Верховної Ради про дозвіл на притягнення Порошенка до відповідальності.</li>
        <li>Петро <a href="https://www.pravda.com.ua/news/2019/11/18/7232334/">Порошенко скасував</a> кілька міжнародних зустрічей і повернувся в Україну після повідомлення ДБР про передачу підозри щодо нього в Генпрокуратуру. Експрезидент достроково повернувся з Туреччини й заявив, що "ця справа не має юридичної ваги"</li>
      </ul>
      <p>
        <b>
          <i>Знати більше: <a href="https://www.pravda.com.ua/articles/2019/11/18/7232290/">Зустрінь весну без пороху. У чому підозрюють Порошенка</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>Наприкінці серпня 2014 року після запеклих боїв бійці сил АТО потрапили в оточення під Іловайськом Донецької області. Російські військові обстріляли коридор, яким за домовленістю мали виходити українські бійці.</li>
        <li>За офіційними даними, навколо Іловайська і в самому місті загинули 366 українських бійців, близько 450 отримали поранення, 300 потрапили в полон, 84 досі вважаються зниклими безвісти.</li>
        <li>Парламентська тимчасова слідча комісія з розслідування Іловайської трагедії оцінювала загальні втрати українських військ у тисячу осіб. Генпрокуратура 14 серпня 2017 року оприлюднила результати розслідування подій під Іловайськом у серпні 2014 року.</li>
        <li>Згідно з цими результатами, головним винуватцем Іловайської трагедії є військове командування РФ.</li>
        <li>Британська дослідницька група <a href="https://www.pravda.com.ua/news/2019/08/18/7223851/">Forensic Architecture</a> також оприлюднювала докази участі російських військових у боях під Іловайськом у серпні 2014 року.</li>
        <li>Головна військова прокуратура ГПУ здійснює досудове розслідування у кримінальному провадженні за фактом планування, підготовки, розв’язання та ведення представниками влади РФ агресивної війни проти України з метою зміни меж її території та державного кордону, а також вчинення інших злочинів, що призвели до загибелі людей, тимчасової окупації частини території України та інших тяжких наслідків.</li>
        <li>13 вересня 2019 року новий головний військовий прокурор Віктор Чумак анонсував нове розслідування причин, що призвели до Іловайської трагедії.</li>
        <li>У жовтні головна військова прокуратура отримала дозвіл слідчого судді на тимчасовий доступ і <a href="https://www.pravda.com.ua/news/2019/10/10/7228724/">вилучення в Офісі президента</a> документів, які стосуються трагедії в Іловайську.</li>
        <li>Порошенка вже викликали на допит у цій справі 15 листопада, тоді він також не прийшов.</li>
      </ul>
      <p>
        <b>
          <i>Читайте також <a href="https://www.istpravda.com.ua/articles/2019/08/29/156158/">Скільки воїнів загинули в Іловайському оточенні: відоме точне число й імена</a></i>
        </b>
      </p>
      <related>
        <a href="https://www.pravda.com.ua/news/2019/11/19/7232398/"/>
        <a href="https://www.pravda.com.ua/news/2019/11/19/7232382/"/>
        <a href="https://www.epravda.com.ua/news/2019/11/19/653861/"/>
      </related>
    </article>
  </body>
</html>