<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33103/google-stadia-come-funziona-giochi-guida-faq"/>
    <meta property="og:site_name" content="DDay.it"/>
    <meta property="article:published_time" content="2019-11-19T09:00:00+00:00"/>
    <meta property="og:title" content="Google Stadia è arrivato. Cosa c'è da sapere sul servizio di streaming"/>
    <meta property="og:description" content="Ecco la guida completa al servizio di gaming in streaming di Google. Cos'è veramente Google Stadia, quanto costa, come funziona, quali giochi ci saranno e cosa succede in caso di annullamento dell'abbonamento."/>
  </head>
  <body>
    <article>
      <h1>Google Stadia è arrivato. Cosa c'è da sapere sul servizio di streaming</h1>
      <h2>Ecco la guida completa al servizio di gaming in streaming di Google. Cos'è veramente Google Stadia, quanto costa, come funziona, quali giochi ci saranno e cosa succede in caso di annullamento dell'abbonamento.</h2>
      <address><time datetime="2019-11-19T09:00:00+00:00">19 Nov 2019, 09:00</time> by <a rel="author">Franco Aquini</a></address>
      <p>Il giorno della rivoluzione del mondo dei videogiochi made in Google è arrivato. Sbarca anche in Italia il servizio di giochi in cloud di Big G e con l'arrivo si moltiplicano le domande degli utenti. C'è chi lo paragona al Netflix dei videogiochi, chi ai servizi in abbonamento di Microsoft e Sony, come Playstation Plus o Xbox Game Pass. <b>Infine c'è la domanda principale: ma quanto costa? E quando arriverà la versione gratuita</b>?</p>
      <p>DDAY.it ha cercato di fare chiarezza dando una risposta (certa) a tutte le domande su Google Stadia. </p>
      <figure>
        <iframe src="https://www.youtube.com/embed/Pwb6d2wK3Qw" width="640" height="360" data-service="Youtube" scrolling="no"/>
      </figure>
      <h3>Cos'è Google Stadia?</h3>
      <p>Quando è stata lanciata Google Stadia, in molti l'hanno definita la Netflix dei videogiochi. Fai l'accesso e giochi a tutti i giochi che vuoi. Non è proprio così, purtroppo. <b>Stadia è un servizio di gioco in streaming. Permette cioè di giocare sfruttando l'infrastruttura di server di Google</b>, delegando a questi ultimi il calcolo e l'elaborazione dei giochi. Dal lato dell'utente non è richiesto alcun requisito di calcolo o di rendering 3D. <b>Basta un dispositivo abilitato, una buona banda internet e un controller per giocare</b>. </p>
      <figure>
        <img src="https://cdn.dday.it/system/uploads/picture/image/58783/content_small_Stadia-1.jpg"/>
      </figure>
      <p>I giochi però bisognerà acquistarli. Periodicamente <b>Google includerà, per i titolari di abbonamento Stadia Pro, dei giochi gratuiti</b> (al lancio ci sarà Destiny 2 e Samurai Shodown), ma il resto dei giochi andranno acquistati in modo simile a quanto accade oggi sugli store online (Steam, Epic, EA, ecc.). Al massimo, sempre gli utenti di Stadia Pro, potranno contare su uno sconto. <b>Con i 9,99€ al mese, in altre parole, si affitterà soltanto l'infrastruttura per giocare, il resto è a pagamento</b>. </p>
      <h3>Su quali dispositivi si potrà giocare?</h3>
      <p>Per giocare a Google Stadia basterà un dispositivo connesso a internet? Non del tutto. All'inizio sembrava così, ma con l'avvicinarsi all'uscita del servizio si è delineato un panorama ben diverso. <b>Si potrà giocare a Stadia tramite Chromecast Ultra, tramite browser Chrome su PC o laptop e tramite smartphone o tablet</b>. </p>
      <p>Al momento del lancio però saranno supportati soltanto i dispositivi <b>Pixel 3 e Pixel 3a (3a, 3a XL, 3, 3 XL), oltre ai tablet con Chrome OS</b>. In futuro sarà estesa la compatibilità anche a altri dispositivi, ma per ora con i dispositivi iOS (dalla versione 11 in avanti) o Android (dalla M in avanti) si potranno soltanto acquistare i giochi o gestire i contenuti.</p>
      <figure>
        <img src="https://cdn.dday.it/system/uploads/picture/image/58785/content_small_Stadia-2.jpg"/>
      </figure>
      <p>Il controller di Google Stadia, secondo quanto riporta Google sul proprio sito di supporto, stabilisce la connessione tramite Bluetooth, ma poi invia i dati direttamente in Wi-Fi. Motivo per cui <b>può funzionare in modalità wireless soltanto in abbinamento con Chromecast Ultra</b>. Per gli altri dispositivi, ovvero PC fissi, notebook, tablet e smartphone, ha bisogno di essere collegato col cavo. </p>
      <p>Si possono utilizzare anche i joypad bluetooth di Playstation 4 e Xbox One, ma in questo caso soltanto con i dispositivi appena citati e non con Chromecast Ultra. </p>
      <h3>Quanto costa Stadia?</h3>
      <p>Google Stadia viene lanciato con una sola versione Pro da 9,99 euro al mese. <b>Nel corso del prossimo anno arriverà anche la versione gratuita denominata Stadia Base</b>.</p>
      <figure>
        <img src="https://cdn.dday.it/system/uploads/picture/image/58786/content_small_Stadia-4.jpg"/>
      </figure>
      <p>Attualmente è possibile preordinare il pacchetto Premiere Edition, che comprende un controller Stadia, una Chromecast Ultra e tre mesi di Stadia Pro. Esisteva anche una Founder's Edition, che però risulta esaurita da tempo e che comunque offriva poco di più rispetto alla Premiere Edition. <b>Google conta comunque di spedire tutti gli ordini, sia della Founder's Edition che della Premiere, entro la fine di Novembre</b>.</p>
      <h3>Qual è la differenza tra Stadia Pro e Stadia Base?</h3>
      <p>Il fatto che possa uscire una versione gratuita di Google Stadia porta ovviamente a farsi una domanda: quali sono i limiti delle versione gratuita? Presto detto: innanzi tutto la risoluzione: <b>Stadia Pro potrà arrivare alla risoluzione 4K a 60fps, mentre la Base arriverà al massimo a 1080p, ma sempre a 60fps</b>. La seconda differenza sarà l'audio, 5.1 su Stadia Pro e stereo su Stadia Base. Stadia Pro inoltre può contare su due giochi gratuiti (Destiny 2 e Samurai Shodown) disponibile fin da oggi e su una serie di altri giochi gratuiti rilasciati nel tempo, nonché su una serie di sconti per l'acquisto di specifici giochi.</p>
      <p> </p>
      <h3>Cosa succede se sospendo l'abbonamento? Perdo i giochi acquistati?</h3>
      <p>Google Stadia offrirà sia la possibilità di riscattare giochi gratuiti compresi nell'abbonamento Pro sia di acquistare i giochi direttamente dal negozio digitale di Google. Ma cosa succede se si acquistano o riscattano giochi e si sospende l'abbonamento a Stadia Pro?</p>
      <figure>
        <img src="https://cdn.dday.it/system/uploads/picture/image/58783/content_small_Stadia-1.jpg"/>
      </figure>
      <p>Innanzi tutto si passerà all'abbonamento Base, quello gratuito (non appena sarà disponibile). <b>Con l'abbonamento Stadia Base si potrà giocare con i giochi acquistati e non con quelli riscattati gratuitamente con l'abbonamento sospeso</b>. I salvataggi dei giochi però verranno mantenuti. In questo modo, se in un secondo momento si deciderà di riattivare l'abbonamento, si tornerà ad avere accesso ai giochi già riscattati (e non a quelli pubblicati gratuitamente ma non riscattati) con salvataggi e progressi annessi.</p>
      <p><b>L'accesso ai giochi acquistati verrà garantito anche se il negozio digitale dovesse rompere in futuro l'accordo con Google</b>. Proprio come se avessimo acquistato l'edizione fisica del gioco.</p>
      <p> </p>
      <h3>Cosa offre di più rispetto agli altri servizi di gioco in streaming?</h3>
      <p>Seppure non diffusissimo, il gioco in streaming esiste già. Tuttavia Stadia, oltre a poter contare sulla potenza di calcolo di Google, offrirà alcune particolarità interessanti. Innanzi tutto, in caso di mancanza della connessione anche temporanea, il gioco rimarrà bloccato nel punto in cui ci si trovava, permettendo di continuare non appena tornerà attiva la connessione. </p>
      <figure>
        <img src="https://cdn.dday.it/system/uploads/picture/image/58788/content_small_Stadia-5.jpg"/>
      </figure>
      <p><b>Sul controller c'è poi un tasto speciale, che permette di registrare istantaneamente una clip video del gameplay</b>. Con tutta probabilità, il video verrà memorizzato direttamente su una delle piattaforme video di Google, come YouTube, pronto per essere condiviso con la propria community.</p>
      <p>Infine non si dovrà attendere il tempo necessario al download del gioco o all'aggiornamento delle patch. Tutto sarà pronto all'uso istantaneamente.</p>
      <p> </p>
      <h3>Quali giochi ci sono e quali arriveranno?</h3>
      <p>Il catalogo di giochi sul sito di Google Stadia conta ben 42 giochi, ma non tutti saranno disponibili al lancio. Cosa che peraltro si intuisce dalla presenza di giochi non ancora pubblicati come Cyberpunk 2077 e Doom Eternal. <b>Il catalogo di giochi al lancio di Stadia sarà costituito da 22 giochi. </b>Inizialmente si era parlato di 12 titoli, ma poche ora fa, con un tweet dell'ultima ora, <a href="https://www.dday.it/redazione/33112/google-stadia-giochi-catalogo-lancio">Phil Harrison ha annunciato l'arrivo di altri 10 giochi</a>, per un totale di 22 titoli disponibili al lancio.<b> </b>I titoli saranno dunque Assassin's Creed Odissey, Destiny 2 The Collection, Gylt, Just Dance 2020, Kine, Mortal Kombat 11, Read Dead Redemption 2, Samurai Shodown, Thumber, NBA 2K20, Football Manager 2020, Final Fantasy XV, Rage 2, Attack on Titan: Final Battle 2, Farming Simulator 2019, Grid 2019, Metro Exodus, Trials Rising, Wolfenstein: Youngblood e poi gli ultimi tre capitoli di Tomb Raider, ovvero il titolo omonimo, Rise of the Tomb Raider e Shadow of the Tomb Raider.</p>
      <figure>
        <img src="https://cdn.dday.it/system/uploads/picture/image/58787/content_small_Stadia-giochi.jpg"/>
      </figure>
      <p>Seguiranno poi, con date ancora da definirsi, i titoli che è possibile scoprire sul sito ufficiale di Stadia, tra cui ci sono dei veri pezzi da novanta. Il già citato <b>Cyberpunk 2077</b>, forse uno dei giochi più attesi dopo Death Stranding. L'apprezzatissimo (da chi l'ha già provato in anteprima) Doom Eternal e poi The Elder Scrolls Online, Tom Clancy's The Division 2, om Clancy’s Ghost Recon Breakpoint, Marvel’s Avengers, Baldur’s Gate 3 e Watch Dogs Legion.</p>
      <p> </p>
      <h3>I giochi acquistati su Stadia costeranno meno rispetto agli altri negozi?</h3>
      <p>Inizialmente qualcuno ha pensato che i giochi acquistati su Stadia, essendo fruibili via streaming, potessero costare meno rispetto agli altri negozi virtuali. Non è così.<b> I giochi costeranno come sugli altri negozi, al netto degli sconti di cui potranno avvantaggiarsi gli utenti di Stadia Pro.</b></p>
      <p> </p>
      <h3>Stadia potrà contare su giochi in esclusiva?</h3>
      <p>Quando è trapelata la notizia che Google aveva arruolato nel team di Stadia Games Jade Raymond, che aveva ricoperto precedentemente ruoli importanti in Ubisoft e in EA, è subito apparso chiaro che nelle mire di Google ci fosse anche quello di proporre le proprie esclusive. E così è stato. <b>Due dei giochi già annunciati, Get Packed e Gylt, sono esclusive Stadia, ma non sono ancora frutto di studi interni o first-party.</b></p>
      <figure>
        <iframe src="https://www.youtube.com/embed/inxIiG8lNRI" width="640" height="360" data-service="Youtube" scrolling="no"/>
      </figure>
      <p><b>La Raymond ha parlato esplicitamente di un piano per costruire studi esterni first-party, che svilupperanno quindi in esclusiva per la piattaforma Google Stadia</b>. Lo scopo di questi giochi, oltre a rendere più appetibile e conveniente la piattaforma, sarà quello di esaltare le caratteristiche principali di Stadia e le differenze con la concorrenza. <b>Per esempio l'integrazione con Google Assistant, una fisica del gioco migliorata e una potenza di calcolo che oggi è difficilissima da raggiungere con PC e consol</b>e.  </p>
      <figure>
        <img src="https://cdn.dday.it/system/uploads/picture/image/58782/content_small_Stadia-banda.png"/>
      </figure>
      <p>Di certo, per vedere i primi giochi first-party di Google di vorrà ancora un po', ma secondo Jade Raymond non bisognerà attendere anni. </p>
      <h3>Che banda sarà necessaria per giocare?</h3>
      <p>Per giocare in streaming, è evidente, la banda è il primo requisito. Google non solo chiarisce di quanto spazio avrà bisogno la vostra connessione per giocare a Stadia, ma ha pubblicato anche <a href="https://projectstream.google.com/speedtest?utm_source=store&amp;utm_medium=google_oo&amp;utm_campaign=GS102763&amp;utm_term=speedtest&amp;hl=it-IT">un servizio che testa la connessione</a> consigliando automaticamente la risoluzione ottimale. <b>Lo scalino di ingresso è rappresentato comunque dai 10 Mbps, con cui ci si dovrà accontentare della risoluzione 720p</b>. Per arrivare a giocare a 1080p a 60fps con audio 5.1 bisognerà avere almeno una 20 Mbps, mentre per la risoluzione 4K si sale a 35 Mbps.</p>
      <p>A tutto questo bisogna chiaramente aggiungere un dettaglio importante: la latenza. In nessun altro ambito come quello dei videogiochi la latenza rappresenta un pre-requisito imprescindibile. Cosa pensereste se, giocando, tra la pressione di un tasto e la reazione del personaggio passasse anche solo un secondo? Google fissa quindi anche altri parametri da rispettare oltre al semplice download. La connessione dovrà quindi avere una latenza sotto i 40 ms e una perdita di pacchetti sotto il 5%. </p>
      <p>È chiaro quindi che la velocità di download è importante, si, ma lo è anche la latenza e la qualità della rete (Wi-Fi nel caso dell'uso di Chromecast Ultra) domestica lo è altrettanto, se non persino di più.</p>
      <p> </p>
      <h3>Stadia può essere utilizzata anche con una connessione 4G?</h3>
      <p><b>No, per ora Stadia non supporta la connettività cellulare</b>. La speranza è che il 5G si diffonda presto, in modo da poter sfruttare questo servizio (e altri) anche in mobilità, ma con l'attuale latenza del 4G è pressoché impossibile.</p>
    </article>
  </body>
</html>