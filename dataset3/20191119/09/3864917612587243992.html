<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2821025-cehia-zasudzue-aneksiu-krimu-rosieu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:48:00+00:00"/>
    <meta property="og:title" content="Чехія засуджує анексію Криму Росією"/>
    <meta property="og:description" content="Чеська Республіка вважає анексію Криму Російською Федерацією незаконною і засуджує її."/>
  </head>
  <body>
    <article>
      <h1>Чехія засуджує анексію Криму Росією</h1>
      <h2>Чеська Республіка вважає анексію Криму Російською Федерацією незаконною і засуджує її.</h2>
      <address>
        <time datetime="2019-11-19T09:48:00+00:00">19 Nov 2019, 09:48</time>
      </address>
      <p>Про це заявив Прем'єр-міністр Чеської Республіки Андрей Бабіш на спільному брифінгу з Прем’єр-міністром України Олексієм Гончаруком, повідомляє кореспондент Укрінформу.</p>
      <p>"Чеська Республіка, поза сумнівом, вважає незаконною анексію Криму і засуджує її", - сказав Бабіш.</p>
      <p>Він підкреслив, що Чехія підтримує "різні ініціативи" щодо прав людини та громадянського суспільства в окупованому Криму і висловив сподівання на продовження співпраці у різних галузях.</p>
      <p>Як повідомляв Укрінформ, посольство України в <a href="https://www.ukrinform.ua/tag-cehia">Чехії</a> 31 жовтня висловило протест у зв'язку із запрошенням «псевдокримськотатарської" організації на урочисті заходи з нагоди 101-ї річниці утворення Чехословаччини». Цей крок у диппредставництві розцінили як провокацію, спрямовану на легалізацію анексії Криму і нанесення шкоди українсько-чеським відносинам.</p>
      <p>Раніше повідомлялося, що в урочистому прийомі з нагоди 101-ї річниці утворення Чехословаччини, який відбувся в Празькому Граді 28 жовтня, взяла участь кримськотатарська організація «Къырым бірліги», відома лояльним ставленням до Кремля.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821013-babis-rozrahovue-so-normandska-zustric-zaversitsa-konkretnimi-rezultatami.html">Бабіш розраховує, що “нормандська зустріч” завершиться конкретними результатами</a>
      </blockquote>
      <p>Після завершення заходу її представники у Facebook повідомили, що президент ЧР Мілош Земан визнав анексований Крим частиною Росії. «Президент Чехії Мілош Земан – європейський політик, який визнав Республіку Крим частиною Російської Федерації», - йшлося в заяві.</p>
      <p>Прессекретар президента Чехії Іржі Овчачек спростував інформацію прокремлівської кримськотатарської організації про нібито визнання Земаном Криму "як частини РФ".</p>
    </article>
  </body>
</html>