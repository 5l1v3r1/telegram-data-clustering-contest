<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/koymoytsakos-to-prosfygiko-metanasteytiko-stis-epafes-toy-stin-oyasigkton/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T09:36:19+00:00"/>
    <meta property="og:title" content="Κουμουτσάκος: Το προσφυγικό-μεταναστευτικό στις επαφές του στην Ουάσιγκτον"/>
    <meta property="og:description" content="Συναντήσεις στην Ουάσιγκτον με τον Επικεφαλής Εσωτερικής Ασφάλειας των ΗΠΑ, Τσαντ Γουλφ, είχε ο αναπληρωτής υπουργός Προστασίας του Πολίτη, Γιώργος Κουμουτσάκος."/>
  </head>
  <body>
    <article>
      <h1>Κουμουτσάκος: Το προσφυγικό-μεταναστευτικό στις επαφές του στην Ουάσιγκτον</h1>
      <address>
        <time datetime="2019-11-19T09:36:19+00:00">19 Nov 2019, 09:36</time>
      </address>
      <p><b>Συναντήσει</b>ς στην Ουάσιγκτον με τον<b> Επικεφαλής Εσωτερικής Ασφάλειας</b> των <a href="https://neaselida.gr/tag/ipa/">ΗΠΑ</a>, <b>Τσαντ Γουλφ</b>, καθώς και με τον αναπληρωτή του, Τζέιμς ΜακΚάμεντ είχε ο αναπληρωτής υπουργός Προστασίας του Πολίτη, αρμόδιος για τη <a href="https://neaselida.gr/tag/metanastevtiko/">μεταναστευτική πολιτική,</a><a href="https://neaselida.gr/tag/giorgos-koumoutsakos/"> Γιώργος Κουμουτσάκος</a>.</p>
      <p>Όπως αναφέρεται σε σχετική ανακοίνωση του υπουργείου, «οι συζητήσεις επιβεβαίωσαν το <b>εξαίρετο επίπεδο των διμερών σχέσεων</b> και τη στενή συνεργασία των δύο χωρών στην πολιτική ασφάλειας, συμπεριλαμβανομένων και κρίσιμων πτυχών του μεταναστευτικού-προσφυγικού, κάτι που περιλαμβάνεται στο ευρύτερο πλαίσιο του θεσμοθετημένου στρατηγικού διαλόγου Ελλάδας-ΗΠΑ».</p>
      <h3>Τα μέτρα της κυβέρνησης</h3>
      <p><b>Ο κ. Κουμουτσάκος, σημειώνεται</b>, ενημέρωσε τους συνομιλητές του για την έξαρση της μεταναστευτικής πρόκλησης που αντιμετωπίζει <b>η Ελλάδα, ως σύνορο της Ευρώπης</b> και της Δύσης. Παρουσίασε τα συγκεκριμένα μέτρα που έχει υιοθετήσει η κυβέρνηση της Νέας Δημοκρατίας για την ενίσχυση της προστασίας των συνόρων, καθώς και την ψήφιση του νέου νόμου για τη διεθνή προστασία.</p>
      <p><b>Τόνισε</b> ότι καμιά χώρα δεν μπορεί να ανταποκριθεί μόνη της στο μέγεθος της μεταναστευτικής-προσφυγικής πρόκλησης. Πηγές του υπουργείου αναφέρουν ότι υπήρξε κατανόηση των ελληνικών θέσεων από την αμερικανική πλευρά και συμφωνήθηκε να υπάρξει εμβάθυνση του διαλόγου και να βρεθούν πρακτικοί τρόποι συνεργασίας . Ο κ. Κουμουτσάκος αναφέρθηκε σε τρεις περιοχές ενδιαφέροντος, στις οποίες υπάρχουν δυνατότητες στενότερης συνεργασίας με τις Ηνωμένες Πολιτείες: την πολιτική επιστροφών-επαναπατρισμών σε τρίτες χώρες, την καταπολέμηση των δικτύων των διακινητών και τον έλεγχο και διαχείριση συνόρων.</p>
      <p><b>Ενημέρωσε</b>, τέλος, για τις ελληνικές προτεραιότητες και θέσεις ενόψει της εκκίνησης των διαπραγματεύσεων για το «Σύμφωνο Μετανάστευσης» στο πλαίσιο της Ευρωπαϊκής Ένωσης.</p>
      <p><b>Στη συνέχεια,</b> ο κ. Κουμουτσάκος συναντήθηκε με τον πρόεδρο της Επιτροπής Εσωτερικής Ασφάλειας της Αμερικανικής Γερουσίας, Ντον Τζόνσον, στον οποίο επίσης παρουσίασε τις θέσεις της Ελλάδας για το μεταναστευτικό-προσφυγικό.</p>
      <p>Ιδιαίτερη αναφορά έκανε στον ρόλο τη<b>ς Τουρκίας,</b> η οποία οφείλει αφενός να μη χρησιμοποιεί το μεταναστευτικό-προσφυγικό ως μέσο άσκησης πίεσης για την επίτευξη γεωστρατηγικών στόχων και αφετέρου να καταπολεμήσει αποτελεσματικά τα δίκτυα διακινητών και να αποτρέψει τη δημιουργία νέων μεταναστευτικών οδών.</p>
      <related>
        <a href="https://neaselida.gr/politiki/live-voyli-anatheorisi-syntagmatos-i-syzitisi-gia-tis-scheseis-kratoys/"/>
      </related>
    </article>
  </body>
</html>