<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyj-tymoshenko-krytyka/30280022.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T09:49:28+00:00"/>
    <meta property="og:title" content="Зеленський розкритикував Тимошенко через кадрові пропозиції"/>
    <meta property="og:description" content="Президент України Володимир Зеленський виступив із критикою на адресу лідерки партії «Батьківщина» Юлії Тимошенко через її кадрові пропозиції чинній владі. Коментуючи у фейсбуці слова Тимошенко, Зелен"/>
  </head>
  <body>
    <article>
      <h1>Зеленський розкритикував Тимошенко через кадрові пропозиції</h1>
      <address>
        <time datetime="2019-11-19T09:49:28+00:00">19 Nov 2019, 09:49</time>
      </address>
      <p>Президент України Володимир Зеленський виступив із критикою на адресу лідерки партії «Батьківщина» Юлії Тимошенко через її кадрові пропозиції чинній владі. <a href="https://www.facebook.com/zelenskiy95/posts/2384758235107872">Коментуючи у фейсбуці</a> слова Тимошенко, Зеленський вказав, що їй відмовили, «адже епоха договірняків скінчилася назавжди».</p>
      <p>«Вчора подивився «Свободу слова» на ICTV. Там Юлія Володимирівна розповідала, що пропонувала нам нових людей на різні посади. Людей, які «принесуть інвестиції»… Вона принесла список своїх людей для призначення на «солодкі» місця. А натомість обіцяла протягом року голосувати за всі закони разом зі «Слугою народу» у Верховній Раді», – твердить глава держави.</p>
      <p>Зеленський також похвалив «гарний вигляд» Тимошенко і пояснив це тим, що «зараз їй просто не дають «солоденького».</p>
      <p>У виступі на телебаченні 18 листопада Тимошенко заявила, що пропонувала президенту Зеленському кадри на початку його каденції в рамках реалізації програми «Нового курсу» самої Тимошенко.</p>
      <p>Раніше того ж дня лідерка партії «Батьківщина» <a href="https://www.radiosvoboda.org/a/news-rynok-zemli-tymoshenko/30278430.html">сказала</a>, що звернулася до Конституційного суду з проханням розглянути подання щодо законопроєкту про ринок землі. Тимошенко виступає категорично проти продажу землі, натомість чинна влада на чолі з Зеленським підтримує відкриття земельного ринку.</p>
    </article>
  </body>
</html>