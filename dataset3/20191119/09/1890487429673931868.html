<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520481-americke-indexy-po-setinach-vylepsuji-svoje-rekordy-ranni-zprava-z-akcioveho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T09:09:08+00:00"/>
    <meta property="og:title" content="Americké indexy po setinách vylepšují svoje rekordy (Ranní zpráva z akciového trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Americké indexy po setinách vylepšují svoje rekordy (Ranní zpráva z akciového trhu)</h1>
      <address><time datetime="2019-11-19T09:09:08+00:00">19 Nov 2019, 09:09</time> by <a rel="author">Investiční bankovnictví</a></address>
      <p>
        <b>Hlavní události</b>
      </p>
      <p>Pojišťovna <a href="https://akcie-cz.kurzy.cz/akcie/vig-3652/">VIG</a> mění způsob účtování neziskových bytových družstev. Změny nebudou mít vliv na celoroční výsledky.</p>
      <p>Evropské <a href="https://akcie-cz.kurzy.cz/">akcie</a> pravděpodobně <a href="https://www.kurzy.cz/obec/zahaji/">zahájí</a> dnešní seanci mírným růstem.</p>
      <p>Ve Spojených státech budou zveřejněny některé statistiky z trhu <a href="https://regiony.kurzy.cz/katastr/">nemovitostí</a> jako počet zahájených staveb nebo vydaných stavebních povolení. V <a href="https://www.kurzy.cz/tema/eurozona/">eurozóně</a> budou k dispozici data o registracích nových aut a stavební výroba.</p>
      <p>Výsledky hospodaření dnes v USA zveřejní <a href="https://www.kurzy.cz/akcie-usa/home-depot-inc-7000/">Home Depot,</a> v <a href="https://www.kurzy.cz/tema/evropa/">Evropě</a> to bude britský easyJet.</p>
      <p>
        <b>Obchodování na zámořských trzích</b>
      </p>
      <p>Americké indexy v posledních dnech postupně zvyšují svoje maxima. Ne jinak tomu bylo nakonec i během včerejší seance, ačkoliv v začátku obchodování se <a href="https://akcie-cz.kurzy.cz/">akciím</a> příliš moc nedařilo. Nakonec všechny tři hlavní indexy rekordy opět vylepšily. Stačil jim k tomu posun o pouhých 5 až 11 setin procenta. Za nedostatku nových makroekonomických dat a korporátních zpráv investoři především přemítali šance na brzké uzavření obchodní dohody mezi USA a Čínou. Při pohledu na jednotlivé sektory je patrné, že obchodníci poptávali především defenzivní tituly. Nejprodělečnějším odvětvím byly energetické společnosti, jejichž hodnota se pod tlakem klesajících <a href="https://www.kurzy.cz/komodity/ropa-brent-graf-vyvoje-ceny/">cen ropy</a> snížila o 1,3 %.</p>
      <p>Obchodování v asijsko-pacifickém regionu bylo různorodé. Zatímco <a href="https://akcie-cz.kurzy.cz/">akcie</a> obchodované v Hongkongu, na čínských pevninských burzách, v Indii nebo Austrálii přinesly majitelům další zisky, v případě Japonska, Jižní Koreje, Malajsie či Singapuru končily <a href="https://akcie-cz.kurzy.cz/">akcie</a> v červeném.</p>
      <p>
        <b>Vienna Insurance Group</b>
      </p>
      <p>Pojišťovna <a href="https://akcie-cz.kurzy.cz/akcie/vig-3652/">VIG</a> včera oznámila změny ve způsobu účtování neziskových bytových družstev na základě nově přijaté legislativy. Výsledkem bude to, že hodnota nemovistostí (cca 3,8 mld. <a href="https://www.kurzy.cz/kurzy-men/nejlepsi-kurzy/EUR-euro/">EUR</a>), finanční závazky s nimi spojené (cca 2,7 mld. <a href="https://www.kurzy.cz/kurzy-men/nejlepsi-kurzy/EUR-euro/">EUR</a>) a vlastní kapitál (cca 1,2 mld. <a href="https://www.kurzy.cz/kurzy-men/nejlepsi-kurzy/EUR-euro/">EUR</a>) již nebudou součástí konsolidovaných výsledků a výkazů. Tyto změny budou již implementované při výsledcích za první tři kvartály letošního roku, které budou zveřejněny příští týden.</p>
      <p>Tyto změny nebudou mít dle prohlášení managementu dopad do celkových hospodářských výsledků. Management nadále drží svůj celoroční cíl pro nezdaněný zisk v rozmezí 500 až 520 mil. <a href="https://www.kurzy.cz/kurzy-men/nejlepsi-kurzy/EUR-euro/">EUR</a> i po dekonsolidaci bytových družstev. Dividendová politika byla potvrzena s výplatním poměrem v intervalu 30 až 50 % čistého zisku po minoritních podílech. </p>
      <p>Zpráva je neutrální pro cenu <a href="https://akcie-cz.kurzy.cz/">akcií</a>. Důležité je, že výhled managementu byl potvrzen.</p>
      <p>Autor: <a href="https://www.kurzy.cz/obec/miroslav/">Miroslav</a> Frayer</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/492095-americke-indexy-dale-vylepsuji-svoje-rekordy-ranni-zprava-z-akcioveho-trhu/"/>
        <a href="https://www.kurzy.cz/zpravy/440495-americke-akciove-indexy-dale-vylepsuji-sva-maxima-ranni-zprava-z-akcioveho-trhu/"/>
        <a href="https://www.kurzy.cz/zpravy/432598-americky-sp-500-dale-vylepsuje-svoje-maximum-ranni-zprava-z-akcioveho-trhu/"/>
        <a href="https://video.kurzy.cz/y/zciK7PIrzGc/"/>
        <a href="https://zpravy.kurzy.cz/354108-americke-indexy-opet-u-svych-maxim/"/>
        <a href="https://www.kurzy.cz/zpravy/110057-americky-index-nasdaq-vytvoril-dva-nove-indexy/"/>
        <a href="https://www.kurzy.cz/zpravy/365779-madarsky-forint-vylepsuje-svoji-pozici/"/>
        <a href="https://www.kurzy.cz/zpravy/403017-us-2-revize-znovu-vylepsuje-rust-americke-ekonomiky-v-1q-na-1-1/"/>
        <a href="https://www.kurzy.cz/zpravy/403017-flash-revize-znovu-vylepsuje-rust-americke-ekonomiky-v-1q/"/>
        <a href="https://www.kurzy.cz/zpravy/487185-indexy-navysuji-sva-maxima-na-fx-zpevnuje-kanadsky-dolar/"/>
        <a href="https://www.kurzy.cz/zpravy/486884-americka-centralni-banka-prehodnoti-sva-ocekavani-ohledne-sazeb-tydenni-zprava-z-financniho-trhu/"/>
        <a href="https://www.kurzy.cz/zpravy/488990-americke-trhy-se-nadale-drzi-pobliz-svych-letosnich-maxim/"/>
      </related>
    </article>
  </body>
</html>