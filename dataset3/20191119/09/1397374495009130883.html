<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/uz-rame-lebronu-kraljevic-luka-u-istoriji-kosarke-393146.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T09:03:00+00:00"/>
    <meta property="og:title" content="Uz rame Lebronu! &quot;Kraljević&quot; Luka u istoriji košarke!"/>
    <meta property="og:description" content="Partija karijere u NBA ligi za Slovenca koji se upisao u istoriju košarke!"/>
  </head>
  <body>
    <article>
      <h1>Uz rame Lebronu! "Kraljević" Luka u istoriji košarke!</h1>
      <h2>Partija karijere u NBA ligi za Slovenca koji se upisao u istoriju košarke!</h2>
      <address><time datetime="2019-11-19T09:03:00+00:00">19 Nov 2019, 09:03</time> by <a rel="author">Vladimir Stojanović</a></address>
      <p>Ponestaju komplimenti za Luku Dončića, niko izuzev možda Lebrona Džejmsa nije pravio ovakve stvari u njegovim godinama. Noćas je Slovenac ubacio 42 poena, imao 12 asistencija, 11 skokova u derbiju Teksasa. Dalas je dobio San Antonio, ovo je Lukin rekord, jedini čovek koji je napravio tripl-dabl sa 40+ poena sa manje od 21 godine je Lebron Džejms. Mavsi su vodili od početka do kraja, Sparsi su ipak u finišu smanjili prednost, ali je pobeda pripala domaćima.<br/><br/>Luka Dončić ima šest tripl-dablova ove sezone, najviše u NBA ligi.<br/><br/>Ovo je inače najgora serija San Antonija od 2011. izgubili su šest mečeva u nizu, i već sada izgleda da ovo nije tim za plej-of i da će neverovatna Popovićeva serija biti prekinuta.<br/><br/>Marjanović nije igrao protiv bivšeg kluba.</p>
      <figure>
        <iframe data-src="https://twitter.com/SLAMonline/status/1196638747254808577?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kris Pol se vratio u grad, ali nije uspeo da slavi protiv Klipersa. Ubacio je 22 poena za Oklahomu, pobeda je ostala na Pacifiku, Montrez Harel je odigrao strašan meč, 28 poena, 12 skokova, 5 asistencija. Tander je bio blizu, vodili su sa 88:86, ali je Pol Džordž presudio bivšem klubu. Pogodio je trojku, posle toga dodao i bacanje u poslednjoj sekundi za preokret u samom finišu. Oklahoma je izgubila svih pet mečeva na strani.<br/><br/>Boston se oporavio od poraza u Sakramentu, tek drugog u sezoni, dobili su neugodni Feniks, spustili Sanse na 85 koševa. Tejtum je ubacio 26 poena imao 11 skokova, domaći su bili bez Rubija koji je očigledno pokretač tima, bez njega deluju sporo i bez pravih rešenjqa u napadu.<br/><br/>Karl Entoni Tauns je utišao Jutu, 29 poena, 13 skokova, 5 asistencija, iako i dalje bez Viginsa, "Vukovi" su dobili na teškom gostovanju. Kat je prvo dobio blokadu od Gobera, ali je onda sasuo sedam trojki, odbrana Minesote je spustila "Džezere" na 36.8% šuta, najmanje u sezoni i uspela da zabeleži važan trijumf.<br/><br/>Milvoki je posle Indijane, dobio još jednog rivala iz divizije, slavili su u Čikagu, Bruk Lopez je ubacio 19 poena, Adetokumbo 33 i mada je izgubio osam lopti, njegov tim je prelomio u poslednjoj četvrtini. Tada se videla i razlika u kvalitetu, Baksi su završili meč sa 17:2 i to je bila razlika. Janisu je svirano pet ličnih u napadu, ali je ostao na parketu do kraja. Starteri Bulsa su bili užasni, klupa je dala 63 poena, ali nije pomoglo.<br/><br/>Hjuston je razbio Portland za tri četvrtine, Vestbruk je uz 28 poena, imao 13 skokova i 10 asistencija, potrošio je mnogo više lopti od Hardena, "Brada" je brojao do 36, uz 6 skokova i 5 asistencija. On ima prosek blizu 40 poena ove sezone, pa je ovo u stvari manje od proseka, a drugi strelac lige Adetokumbo je na 30.3 poena. Za Vestbruka ovo je bio 141. tripl-dabl u karijeri.<br/><br/>Lilard loš samo 13 poena, Karmelo Entoni će se danas priključiti Blejzersima.<br/><br/>Indijana je rasturila Bruklin u Njujorku, 24 poena Arona Holideja, uz 13 asistencija, veče Karijere, njegov brat Džastin je dodao 20, Netsi bez Kajrija, Dinvidi je meč završio sa 28 poena, u drugoj četvrtini njegov tim je primio 41 koš.<br/><br/>Šampion je bio previše dobar za Hornetse koji su ih, zanimljivo, dobili dva puta u nizu, a meč će ući u istoriju Toronta, rekord franšize od 40 timskih asistencija, Gasol je napravio devet, VanFlit osam.<br/><br/>Toronto je jedan od četiri tima bez poraza kod kuće ove sezone, bilo ih je pet, Juta je izgubila od Minesote. Ostali su Boston, Majami i Filadelfija koji čuvaju domaći teren.<br/><br/>Očajnici su igrali u MSG, Niksi su dobili Klivlend, četvrta pobeda za njih, toliko ima rival iz Ohaja, uz poraz manje. Kod domaćih Randl 30 poena, Markus Moris 23, gosti bez Lova i Nensa Džuniora, pre devet dana Kavsi su slavili na ovom gostovanju, sada nijednom nisu vodili...<br/><br/><b>Rezultati:</b><br/><br/><b>Njujork - Klivlend 123:105</b><br/><b>Toronto - Šarlot 132:96</b><br/><b>Bruklin - Indijana 86:115</b><br/><b>Hjuston - Portland 132:108</b><br/><b>Čikago - Milvoki 101:115</b><br/><b>Dalas - San Antonio 117:110</b><br/><b>Juta - Minesota 102:112</b><br/><b>Feniks - Boston 85:99</b><br/><b>LA Klipers - Oklahoma 90:88</b></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/drejk-i-vatreni-navijac-dobili-sampionsko-prstenje-nece-i-igraci-koji-su-branili-boje-toronta-393135.html"/>
        <a href="https://www.sportske.net/vest/kosarka/on-bi-mogao-da-bude-prevaga-u-borbi-za-titulu-gde-ce-trostruki-nba-sampion-393108.html"/>
        <a href="https://www.sportske.net/vest/kosarka/kako-je-pekmen-uterivao-strah-u-kosti-nba-igracima-393104.html"/>
        <a href="https://www.sportske.net/vest/kosarka/lekcija-leteceg-crnogorca-jokicev-horog-neprocenjivo-393062.html"/>
        <a href="https://www.sportske.net/vest/kosarka/kingsi-kao-nekada-neustrasivi-boston-srusen-na-srpski-pogon-bjelica-i-bogdan-blistali-393061.html"/>
      </related>
    </article>
  </body>
</html>