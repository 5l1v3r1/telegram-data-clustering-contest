<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/ukrajince-podezreleho-z-dvojnasobne-vrazdy-uz-ma-policie-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T09:46:00+00:00"/>
    <meta property="og:title" content="Ukrajince podezřelého z dvojnásobné vraždy už má policie"/>
    <meta property="og:description" content="Policisté zadrželi dvaatřicetiletého Ukrajince, který je podezřelý z ubodání dvou cizinců na nelegální ubytovně v Opatovicích nad Labem."/>
  </head>
  <body>
    <article>
      <h1>Ukrajince podezřelého z dvojnásobné vraždy už má policie</h1>
      <address><time datetime="2019-11-19T09:46:00+00:00">19 Nov 2019, 09:46</time> by <a rel="author">Lada Součková</a></address>
      <figure>
        <img src="https://g.denik.cz/45/79/hledany-muz-policie-vrazda-opatovice-nad-labem-ukrajinec_denik-630.jpg"/>
      </figure>
      <p>Podezřelý mířil pryč z České republiky a chtěl se vrátit na Ukrajinu. Osudnou se mu stala polsko-ukrajinská hranice, na jejímž přechodu ho policisté v nočních hodinách zadrželi.</p>
      <p>„Díky dobré spolupráci kriminalistů a kolegů z cizinecké policie jsme získali poznatek o tom, že muž má cestovat autobusem na Ukrajinu,“ informovala policejní mluvčí Dita Holečková. Vycestováním zpět na Ukrajinu se chtěl pravděpodobně vyhnout trestnímu stíhání. „Nyní započne proces vydávacího řízení podezřelého do České republiky,“ dodala Holečková.</p>
      <p>Cizinec je podezřelý z dvojnásobné vraždy, k níž došlo v neděli večer na nelegální ubytovně. Záchranáři tam v bezvědomí našli dva muže ležící v krvi, i přes veškerou snahu lékařů cizinci bodným zraněním podlehli. Po podezřelém Andreievu Maksymovi policisté pátrali od pondělního dopoledne.</p>
      <figure>
        <img src="https://g.denik.cz/45/3e/policejni-paska_denik-150-3x2.jpg"/>
      </figure>
      <aside>
        <a href="https://pardubicky.denik.cz/zlociny-a-soudy/na-ubytovne-lezela-dve-mrtva-tela-2019111.html">Na ubytovně leželi dva mrtví muži, zemřeli násilnou smrtí Přečíst článek ›</a>
      </aside>
    </article>
  </body>
</html>