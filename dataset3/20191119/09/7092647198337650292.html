<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39765/%D9%87%D8%B2%DB%8C%D9%86%D9%87-%D8%B7%D8%B1%D8%A7%D8%AD%DB%8C-%D9%88-%D8%AA%D9%88%D8%B2%DB%8C%D8%B9-%DA%A9%D8%A7%D8%B1%D8%AA-%D8%B4%D9%86%D8%A7%D8%B3%D8%A7%DB%8C%DB%8C-%D8%A8%D8%B1%D9%82-%D8%A8%D8%B1%D8%B9%D9%87%D8%AF%D9%87-%DA%A9%DB%8C%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-19T09:34:00+00:00"/>
    <meta property="og:title" content="هزینه طراحی و توزیع کارت شناسایی برق برعهده کیست؟"/>
    <meta property="og:description" content="قبوض کاغذی برق از ابتدای مهرماه حذف شد و مشترکان پس از آن، اطلاعات قبوض را از طریق پیامک دریافت می‌کنند. در این راستا راه‌های مختلفی برای پرداخت قبض در اختیار آن‌ها قرار گرفته است و در این میان برای همه مشترکان، مخصوصا مشترکانی که به تلفن همراه هوشمند دسترسی ندارند، راه‌حلی با عنوان کارت شناسایی برق در نظر گرفته شده تا مشترکان همواره شناسه قبض خود را همراه داشته باشند."/>
  </head>
  <body>
    <article>
      <h1>هزینه طراحی و توزیع کارت شناسایی برق برعهده کیست؟</h1>
      <address><time datetime="2019-11-19T09:34:00+00:00">19 Nov 2019, 09:34</time> by <a rel="author">پایگاه خبری صنعت برق - برق نیوز BarghNews</a></address>
      <p><i>قبوض کاغذی برق از ابتدای مهرماه حذف شد و مشترکان پس از آن، اطلاعات قبوض را از طریق پیامک دریافت می‌کنند. در این راستا راه‌های مختلفی برای پرداخت قبض در اختیار آن‌ها قرار گرفته است و در این میان برای همه مشترکان، مخصوصا مشترکانی که به تلفن همراه هوشمند دسترسی ندارند، راه‌حلی با عنوان کارت شناسایی برق در نظر گرفته شده تا مشترکان همواره شناسه قبض خود را همراه داشته باشند. </i>به گزارش <a href="https://barghnews.com/">برق نیوز</a>، چندی پیش مدیر کل دفتر مدیریت مصرف و خدمات مشترکین توانیر از ارائه کارت شناسایی برق که روی آن شناسه ١٣ رقمی برق مشترکان درج شده است، به این مشترکان در سراسر کشور خبر داد و گفت: راه‌های مختلفی برای پرداخت قبض تلفن همراه پیش‌بینی شده است. یکی از برنامه‌ها، معرفی روش‌های مختلفی بود که مشترکان می‌توانستند پس از حذف قبوض کاغذی برق، وجه قبض خود را پرداخت کنند و روش‌هایی برای افرادی که گوشی هوشمند دارند، پیش‌بینی شده بود.<br/>صاحبان این تلفن‌های همراه می‌توانند از طریق وب‌سایت، اپ‌های مختلف و... قبض خود را پرداخت کنند. افرادی که گوشی هوشمند ندارند می‌توانند از طریق USSD قبض خود را پرداخت کنند. اما افرادی که هیچ نوع گوشی ندارند، باید شناسه قبض خود را که پیش از این در قبوض کاغذی درج می‌شد، داشته باشند.<br/><br/>به گفته وی، برای این‌که این افراد بتوانند چه از طریق تلفن ثابت و چه از طریق خودپرداز پرداخت کنند، تصمیم گرفتیم به همه مشترکان کارت شناسایی برق داده شود که شناسه دقیق خود را داشته باشند. درواقع هدف این است مشترکان شناسه قبض خود را مانند یک کارت مثل دیگر کارت‌ها در اختیار داشته باشند که هرجا مراجعه کردند، بتوانند قبض خود را پرداخت کنند. طرح به صورت سراسری در کشور اجرا می‌شود.<br/><br/><b>هزینه کارت شناسایی برق بر عهده صنعت برق</b><br/><br/>در این راستا یک مقام مسئول در توانیر، با اشاره به ارائه کارت شناسایی برق به مشترکین برق کشور اظهار کرد: قرار است در این کارت، شناسه قبض مشترکان ثبت شود تا مشترکانی که به تلفن همراه هوشمند برای پرداخت قبض خود دسترسی ندارند، همواره شناسه قبض خود را همراه داشته باشند تا بتوانند از روش‌های دیگر مانند دستگاه POS و ATM استفاده کنند.<br/><br/>وی با تاکید بر این‌که کارت شناسایی برق در دست طراحی است، در مورد زمانبندی ارائه آن گفت: نمی‌توان زمان دقیقی اعلام کرد، اما احتمالا ظرف دو ماه آینده طراحی آن تمام خواهد شد.<br/><br/>این مقام مسئول به این سوال که هزینه طراحی و توزیع کارت شناسایی برق توسط چه کسی باید پرداخت شود، پاسخ داد: هزینه بر عهده مردم نیست و صنعت برق پول آن را پرداخت خواهد کرد. منبع: <a href="http://www.powernews.ir/">ایسنا</a></p>
    </article>
  </body>
</html>