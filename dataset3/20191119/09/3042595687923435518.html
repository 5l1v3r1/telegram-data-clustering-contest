<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vi-ma-forby-denne-dritten/71835572"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T09:39:08+00:00"/>
    <meta property="og:title" content="- Vi må forby denne dritten"/>
    <meta property="og:description" content="Lars Haltbrekken (SV) foreslår i dag et totalt fluorforbud på alle idrettsarrangementer i Norge etter Dagbladets avsløringer."/>
  </head>
  <body>
    <article>
      <h1>- Vi må forby denne dritten</h1>
      <h2>Lars Haltbrekken (SV) foreslår i dag et totalt fluorforbud på alle idrettsarrangementer i Norge etter Dagbladets avsløringer.</h2>
      <address><time datetime="2019-11-19T09:39:08+00:00">19 Nov 2019, 09:39</time> by <a rel="author">Bernt Jakob Oksnes</a></address>
      <p>SV fremmer i tirsdag forslag i Stortinget om forbud mot bruk av fluorsmøring på alle idrettsarrangement i Norge.</p>
      <p>
        <b>- Fluorsmøring er et svært alvorlig helse- og miljøproblem. Inntil vi får et internasjonalt forbud må vi forby at denne dritten brukes på idrettsarrangement i Norge. Norge må gå foran og ta vare på folks helse og miljøet, sier Lars Haltbrekken (SV).</b>
      </p>
      <p>Politikeren og hans kolleger i SV har latt seg opprøre <a href="https://www.dagbladet.no/glidens-pris/">over de siste ukers avsløringer i Dagbladet</a>.</p>
      <p>- Avsløringene i media den siste tiden viser hvor alvorlig dette er, sier han.</p>
      <p>Forslaget blir fremmet som et representantforslag, fra SVs Lars Haltbrekken, Petter Eide, Mona Fagerås, Freddy Andre Øvstegård og Arne Nævra.</p>
      <p><b>- Sterke helseplager</b><br/>I sin bakgrunn for forslaget skriver SV:</p>
      <p>
        <i>«De siste årene har oppmerksomheten om miljø- og helsekonsekvensene av fluormiljøgifter blitt stadig større. Skismørere som <a href="https://www.dagbladet.no/sport/mamma-skal-do/71732661">har jobbet for norske langrennsløpere og folk som har smurt ski for sine barn med fluor</a> kan fortelle om sterke helseplager. <a href="https://www.dagbladet.no/sport/langrenns-ikonet-dode-av-hissig-kreft/71723993">I verste fall kan fluorsmøringen ha bidratt til kreft og dødsfall.</a>»</i>
      </p>
      <p>Partiet viser også til at det nylig ble funnet miljøgifter fra skismøring i <a href="https://www.dagbladet.no/sport/skremt-av-fluorfunn-i-granasen/71780184">levende organismer i skiområdet i Granåsen i Trondheim</a>.</p>
      <p>I forslaget uttrykkes det også <a href="https://www.dagbladet.no/sport/perry-har-smurt-gullskiene-til-bjorgen-og-northug-hver-kveld-sliter-han-med-pusten/71605749">bekymring for helsen til skismørerne</a>, både blant profesjonelle og foreldre.</p>
      <p>
        <b>«Fra <a href="https://www.dagbladet.no/sport/blodprover-avslorer-pappasmorere-har-helsefarlige-fluorverdier/71784362">langrennsmiljøet rapporteres det om betydelige helseskader hos skismørere som følge av fluorbruken i skismøring</a>. </b>
        <b> Leger <a href="https://www.dagbladet.no/sport/kreftdoden-kan-skyldes-fluorsmoring/71768091">er åpne for at dette kan være årsak eller bidra til kreft</a>. Problemene fluorsmøring medfører er altså svært alvorlige», skriver SV, med henvisning til sakene Dagbladet har rullet opp de siste ukene.</b>
      </p>
      <p>
        <b>- Må bevise</b>
      </p>
      <p>SV hevder at et forbud mot all fluorsmøring er eneste vei å gå for å få bukt med de avdekkede problemene,.</p>
      <p>- Dessuten må skismøreprodusentene pålegges å bevise at smøringen de kommer med er ufarlig for menneskers helse og miljøet. Kan de ikke påvise dette kan smøringen heller ikke tillates brukt, heter det i forslaget.</p>
      <p>I Norge ble det i fjor innført et forbud mot bruk av fluorsmøring på skirenn for barn under 16 år.</p>
      <p>SV mener forbudet må nå utvides til å gjelde alle nasjonale skirenn, i alle årsklasser. Forslagsstillerne mener Norge også må innføre et forbud mot fluorholdig skismøring på alle internasjonale idrettsarrangement som skal avholdes i Norge.</p>
      <figure>
        <img src="https://dbstatic.no/71835726.jpg?imageId=71835726&amp;width=1024&amp;height=615"/>
        <figcaption><b>Fluorfritt:</b> Lars Haltbrekken (SV) er glad i å gå på ski, men smører da fluorfritt, har han tidligere fortalt Dagbladet. Foto: Nina Hansen Vis mer</figcaption>
      </figure>
      <p>
        <i>«Stortinget ber regjeringen utvide forbudet mot bruk av fluorholdig skismøring til å gjelde alle skiarrangement i Norge, også internasjonale renn.</i>
      </p>
      <p><i>Stortinget ber regjeringen jobbe for at det innføres et tilsvarende forbud mot fluorholdig skismøring på alle vinteridrettsarrangement internasjonalt»,</i> kommer det blant annet fram i forslaget.</p>
      <p><b>Har forsøkt før</b><br/>Haltbrekken innledet sitt innlegg i Stortinget slik:</p>
      <p>«President. Snart kommer vinteren - Snart kommer den kalde fine tida - Og forhåpentligvis får vi mange flotte skiturer.</p>
      <p>Men, med vinteren og skiene og konkurransene kommer også miljøgiften fluor snikende med i noe av skismøringen»</p>
      <p>Til Dagbladet sier han:</p>
      <p>
        <b>- Etter at vi har lagt fram saken havner det til behandling i energi- og miljøkomitéen. Den store diskusjonen i Stortinget kommer ikke opp før i februar-mars. Men vi er klar til å ta denne kampen.</b>
      </p>
      <p>SV og Haltbrekken har også tidligere tatt opp fluorsaken. Den gang, i februar 2018, ville partiet avgiftsbelegge enkelte typer skismurning. Forslaget om en fluoravgift førte ikke fram.</p>
      <p>– Det er fullt mulig å gå fort på ski uten å smøre med miljøsvineri, sa Lars Haltbrekken.</p>
    </article>
  </body>
</html>