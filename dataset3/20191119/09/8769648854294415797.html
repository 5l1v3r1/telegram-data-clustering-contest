<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T09:53:00+00:00"/>
    <meta property="og:title" content="Ferri defensa la substitució de Xambó i critica la falta de comunicació que hi havia entre el sociòleg i Compromís"/>
    <meta property="og:description" content="El portaveu de la coalició insisteix que els càrrecs &quot;no són vitalicis&quot; i que &quot;es necessitava un perfil diferent i més tècnic&quot; com el de l'economista Rosa Yagüe"/>
  </head>
  <body>
    <article>
      <h1>Ferri defensa la substitució de Xambó i critica la falta de comunicació que hi havia entre el sociòleg i Compromís</h1>
      <h2>El portaveu de la coalició insisteix que els càrrecs "no són vitalicis" i que "es necessitava un perfil diferent i més tècnic" com el de l'economista Rosa Yagüe</h2>
      <address><time datetime="2019-11-19T09:53:00+00:00">19 Nov 2019, 09:53</time> by <a rel="author">M.D.</a></address>
      <p>VALÈNCIA. El portaveu de Compromís en les Corts, Fran Ferri, ha defensat aquest dimarts la substitució del sociòleg Rafa Xambó per l'economista Rosa Yagüe per a formar part del Consell Rector de la Corporació Valenciana de Mitjans de Comunicació (CVMC) en representació de la formació valencianista. "Es necessitava un perfil diferent", ha incidit. <br/><br/>Aquest relleu arriba després que Xambó –l'únic conseller que s'ha mostrat especialment crític amb la direcció d'À Punt, fins al punt de <a href="https://www.diarilaveu.com/el-conseller-da-punt-rafa-xambo-demana-la-dimissio-dempar-marco">demanar la dimissió de Marco</a>– haja de renovar el seu càrrec per sorteig junt amb altres tres consellers: Marc Pallarés (PSPV), Vicente Cutanda (PPCV) i Mar Iglesias (del Consell de l'Audiovisual). S'espera que el sociòleg siga l'únic que abandone el càrrec a petició del seu mateix partit.<br/><br/>Durant aquests dies, Xambó ha realitzat dures crítiques a la seua formació a través de les xarxes socials. <a href="https://www.diarilaveu.com/xambo-denuncia-que-compromis-li-va-comunicar-per-whatsapp-que-no-continuara-al-consell-rector-da-punt">"Els 'meus' em cessen sense més"</a>, va lamentar aquest dissabte, tot recriminant que l'hagen comunicat la decisió per WhatsApp.<br/><br/>Preguntat per aquesta qüestió després de la Junta de Síndics d'aquest dimarts, Ferri ha assegurat que es necessitava "un perfil diferent" i que "els càrrecs no són vitalicis". La decisió d'apartar Xambó, pressa per unanimitat, s'ha donat per a "apostar per una dona, a més economista, que va fer un treball molt interessant sobre el tancament de l'anterior televisió i la seua fallida econòmica".<br/><br/>De fet, fa mesos que Compromís rumiava la substitució. Al juliol, abans que Xambó demanara la dimissió de Marco, el mateix Ferri va posar sobre la taula la necessitat d'incorporar al Consell Rector <a href="https://www.diarilaveu.com/compromis-consell-rector-apunt-mes-eficient-incorpore-perfil-tecnic-consensuat">"un perfil més tècnic" en aspectes econòmics o jurídics</a>. Aquest dilluns ha insistit en aquesta proposta, més encara "en una televisió que constantment està sent qüestionada també per la seua gestió econòmica".<br/><br/>El portaveu de la coalició també ha defensat que comunicaren al sociòleg la seua no renovació per WhatsApp. "Era la forma de comunicació habitual amb ell", ha defensat, tot llançant una crítica velada al seu representant en la CVMC: "M'adonava del contingut de les reunions per la premsa o per WhatsApp quan ja havia eixit en la premsa". La falta de comunicació entre Xambó i el partit ha sigut un dels desencadenants de la seua substitució, segons defensen des de la formació.<br/><br/>Xambó va ser membre del Consell d'Administració d'RTVV a proposta del grup Compromís des del 2011 fins al tancament de l'ens. Posteriorment, el març del 2016, va ser designat com a vocal de l'Alt Consell Consultiu de Radiodifusió, Televisió i Altres Mitjans de comunicació a proposta de Compromís. Finalment, l'octubre del 2016, va ser triat a proposta del grup parlamentari Compromís com a membre del primer Consell Rector de la CVMV, càrrec que ha desenvolupat fins a l'actualitat.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/presidencia-deixara-comptar-becaris-any-que-ve"/>
      </related>
    </article>
  </body>
</html>