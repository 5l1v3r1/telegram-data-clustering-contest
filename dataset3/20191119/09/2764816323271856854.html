<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/samsung-outsourcing-cina-mobily-galaxy-a"/>
    <meta property="og:site_name" content="Cnews.cz"/>
    <meta property="article:published_time" content="2019-11-19T09:58:24+00:00"/>
    <meta property="og:title" content="Samsung by mohl zlevnit mobily. Nižší řady Galaxy budou vyrábět Číňané"/>
    <meta property="og:description" content="Korejská společnost údajně nechá pětinu svých chystaných smartphonů vyrábět v Číně. O outsourcing se prý postará tamní společnost Wingtech."/>
  </head>
  <body>
    <article>
      <h1>Samsung by mohl zlevnit mobily. Nižší řady Galaxy budou vyrábět Číňané</h1>
      <address><time datetime="2019-11-19T09:58:24+00:00">19 Nov 2019, 09:58</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-1">
            <img src="https://www.cnews.cz/wp-content/uploads/2019/11/samsung-galaxy-a10-2019.jpg"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-2">
            <img src="https://www.cnews.cz/wp-content/uploads/2019/11/counterpoint-1h19-share.png"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-3">
            <img src="https://www.cnews.cz/wp-content/uploads/2019/11/counterpoint-1h19-odm.png"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-4">
            <img src="https://www.cnews.cz/wp-content/uploads/2019/11/counterpoint-1h19-ems.png"/>
          </a>
        </figure>
      </slideshow>
      <p>
        <a href="https://www.cnews.cz/samsung-outsourcing-cina-mobily-galaxy-a/galerie-179263-1">VŠECHNY FOTOGRAFIE</a>
      </p>
      <p>Korejská společnost údajně nechá pětinu svých chystaných smartphonů vyrábět v Číně. O outsourcing se prý postará tamní společnost Wingtech, která již vyrábí část dodávek pro Huawei, Xiaomi nebo Oppo. Tvrdí to tisková agentura Reuters, která informace získala od svých insiderů. Samotné zainteresované firmy se ale vyjádřit nechtěly.</p>
      <p>Pokud je plán pravdivý, Wingtech pro <a href="https://www.cnews.cz/tagy/samsung/">Samsung</a> připraví 60 milionů z plánovaných 300 milionů mobilů. Outsourcovat se mají ty levnější z nich, tedy základní modely řady Galaxy A. Wingtech funguje na principu ODM (original design manufacturer), takže zařízení sám navrhuje a fyzicky vyrábí. Jeho partneři dodají software a logo.</p>
      <p><b>TIP:</b> <a href="https://www.cnews.cz/smartphony-statistiky-idc-q3-2019">Prodeje smartphonů po dvou letech opět vyrostly a mají novou hvězdu</a></p>
      <p>Samsung by tedy ztratil výhradní kontrolu nad částí mobilů, ale mohl by je nabídnout levněji, aby lépe konkurovat právě Huawei nebo Xiaomi. Podle analytiků z Counterpoint Research může ODM telefony s cenou do 250 dolarů vyrobit o 10 až 15 % levněji. Zdroje Reuters pak doplňují, že u některých komponent může Samsung ušetřit až 30 % z ceny oproti tomu, co by zaplatil ve svých vietnamských nebo indických továrnách. Outsourcované telefony se prý mají prodávat hlavně v jihovýchodní Asii a Jižní Americe.</p>
      <p>Counterpoint <a href="https://www.counterpointresearch.com/samsung-oppo-stimulated-smartphone-shipments-odms-h1-2019-ems-dropped-due-iphones-decline/">uvádí</a>, že v první polovině letošního roku bylo 26 % všech smartphonů navrženo společnostmi typu ODM nebo IDH (independent design houses, starají se jen o design, nikoliv výrobu). Wingtech je s 28% podílem největší z nich. S 21% zastoupením se na něj dotahují Longcheer a Huaqin, kde navrhují telefony pro Xiaomi a Huawei. Obě firmy tedy využívají outsourcing u několika různých společností.</p>
      <p>Zdroj: <a href="https://www.reuters.com/article/us-samsung-elec-china-focus/made-in-china-samsung-farms-out-more-phones-to-fend-off-rivals-idUSKBN1XR0TJ">Reuters</a> via <a href="https://www.xda-developers.com/samsung-outsource-galaxy-a-smartphone-production-chinese-odm-compete-xiaomi-huawei/">XDA Developers</a></p>
      <slideshow>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-1">
            <img src="https://www.cnews.cz/wp-content/uploads/2019/11/samsung-galaxy-a10-2019.jpg"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-2">
            <img src="https://www.cnews.cz/wp-content/uploads/2019/11/counterpoint-1h19-share.png"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-3">
            <img src="https://www.cnews.cz/wp-content/uploads/2019/11/counterpoint-1h19-odm.png"/>
          </a>
        </figure>
        <figure>
          <a href="https://www.cnews.cz/samsung-outsourcing-cina-mobily-galaxy-a/galerie-179263-4">
            <img src="https://www.cnews.cz/wp-content/uploads/2019/11/counterpoint-1h19-ems.png"/>
          </a>
        </figure>
      </slideshow>
      <p>
        <a href="https://www.cnews.cz/samsung-outsourcing-cina-mobily-galaxy-a/galerie-179263-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/apple-smart-battery-case-iphone-11"/>
        <a href="https://www.cnews.cz/google-android-linux-mainline-moduly"/>
        <a href="https://www.cnews.cz/metroji-ios-android-aplikace-metro-praha"/>
        <a href="https://www.cnews.cz/samsung-balicek-galaxy-vyroci-10000kc/"/>
        <a href="https://www.cnews.cz/xiaomi-mi-note-10-mi-cc9-pro-parametry-cena"/>
      </related>
    </article>
  </body>
</html>