<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/mochlos-o-agrodiatrofikos-klados-gia-ti-sundesi-tourismou-kai-emporiou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T09:03:00+00:00"/>
    <meta property="og:title" content="«Μοχλός» ο αγροδιατροφικός κλάδος για τη σύνδεση τουρισμού και εμπορίου"/>
    <meta property="og:description" content="Tι αποτυπώνουν οι δείκτες ανάμεσα στους κύκλους εργασιών τουρισμού και εμπορίου Τι δείχνουν τα στοιχεία για το «αποτύπωμα» και τα ζητούμενα του τουρισμού στην τοπική αγορά του …"/>
  </head>
  <body>
    <article>
      <h1>«Μοχλός» ο αγροδιατροφικός κλάδος για τη σύνδεση τουρισμού και εμπορίου</h1>
      <address>
        <time datetime="2019-11-19T09:03:00+00:00">19 Nov 2019, 09:03</time>
      </address>
      <ul>
        <li>
          <b>Tι αποτυπώνουν οι δείκτες ανάμεσα στους κύκλους εργασιών τουρισμού και εμπορίου</b>
        </li>
        <li>
          <b>Τι δείχνουν τα στοιχεία για το «αποτύπωμα» και τα ζητούμενα του τουρισμού στην τοπική αγορά του Ρεθύμνου</b>
        </li>
      </ul>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/19-11/psaroudakis%20%283%29.jpg"/>
      </figure>
      <p>Η σύνδεση του τουρισμού,  ενός πολύ δυναμικού κλάδου για την Ελληνική οικονομία με τον εμπόριο αποτελεί ζητούμενο και για την Κρήτη που μπορεί  μέσα από την ανάδειξη και περαιτέρω αξιοποίηση του αγροδιατροφικού κλάδου, να έχει σημαντικό αντίκρισμα από την τουριστική κίνηση και στο λιανικό εμπόριο.</p>
      <p>Σήμερα, ο τουρισμός εμφανίζει μια σταθερή πορεία , κάτι ωστόσο που δεν αποτυπώνεται στο λιανικό εμπόριο, αφού οι αυξημένοι επισκέπτες δεν έχουν το ανάλογο αντίκρισμα στην αγορά. Αυτό είναι εμφανές , σύμφωνα με τα στοιχεία της ΕΛΣΤΑΤ και από το «χάσμα» μεταξύ του κύκλου εργασιών του τουρισμού και του εμπορίου, από το 2010 και διευρύνεται σημαντικά από το 2015 έως και σήμερα.</p>
      <p>Αναλυτικά, όπως επισημαίνει ο Αντιπρόεδρος της ΕΣΕΕ και του Επιμελητηρίου Ρεθύμνης <b>Μανώλης Ψαρουδάκης</b> : <i>«</i><i>Η σημασία του τουρισμού για την ελληνική οικονομία είναι αναμφίβολη: ο τουρισμός συμβάλλει σημαντικά στο ΑΕΠ της χώρας -γύρω στο 20%-, απορροφά επενδύσεις -3 δις για το 2017-και δημιουργεί θέσεις εργασίας. Τα παραπάνω είναι κάτι περισσότερο από προφανή σε όσους δραστηριοποιούνται σε μια κατ’ εξοχήν βασισμένη στον τουρισμό αγορά, όπως αυτή του Ρεθύμνου. Πέρα όμως από αυτό ο τουρισμός, ως η οικονομία της τελικής ζήτησης, δημιουργεί πληθώρα διακλαδικών συνδέσεων με άλλους κλάδους της ελληνικής οικονομίας. Για παράδειγμα οι εισροές που αξιοποιούνται για την παραγωγή και την προσφορά του τουριστικού προϊόντος δημιουργούν αλληλεπιδράσεις τόσο με τον αγροδιατροφικό τομέα όσο και με την μεταποίηση. Παράλληλα ο τουρισμός συνδέεται με σημαντικούς κλάδους του τριτογενούς τομέα παραγωγής (μεταφορές, εμπόριο κ.λπ.). Ειδικότερα, σε σχέση με το εμπόριο, οι αλληλεπιδράσεις είναι ιστορικά έντονες και πολυδιάστατες. Η εισερχόμενη τουριστική κίνηση αποτελεί μια εν δυνάμει ενεργό ζήτηση η οποία μπορεί να μεταφραστεί σε μια ενίσχυση του κύκλου εργασιών των εμπορικών επιχειρήσεων. <b>Όμως, από το 2015 </b>και μετά, σύμφωνα με τα επίσημα στοιχεία της ΕΛ.ΣΤΑΤ., οι πορείες του κύκλου εργασιών στον τουρισμό και στο λιανικό εμπόριο παρουσιάζουν σημαντική διάσταση η δυναμική της οποίας μοιάζει να οξύνεται».</i></p>
      <p>
        <b>«ΧΑΣΜΑ» ΑΝΑΜΕΣΑ ΣΤΟΥΣ ΔΕΙΚΤΕΣ ΤΟΥΡΙΣΜΟΥ ΚΑΙ ΕΜΠΟΡΙΟΥ</b>
      </p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/19-11/psaroudakis%20(2).jpg"/>
      </figure>
      <p>Ενδιαφέρον έχουν τα στοιχεία της ΕΛΣΤΑΤ που , όπως εξήγησε ο κος Ψαρουδάκης, αφορούν την εξέλιξη των ποσοστιαίων ρυθμών μεταβολής στον Δείκτη Κύκλου Εργασιών στο Λιανικό Εμπόριο και τον τουρισμό από το 2010 έως το 2019, όπου οι δείκτες για τον τουρισμό φαίνεται να μην έχουν το αναμενόμενο αντίκρισμα στο εμπόριο.</p>
      <p>Σύμφωνα με τα ίδια στοιχεία, προκύπτει πως η αύξηση των τουριστικών εσόδων οφείλεται στην αύξηση των διανυκτερεύσεων σε ποσοστό 8&amp; κατά το έτος 2017-2018 και όχι στην αύξηση της μέσης δαπάνης ανά επισκέπτη η οποία μειώθηκε σε ποσοστό 3% το ίδιος χρονικό διάστημα.</p>
      <p>Επιπλέον, το προφίλ του μέσου τουρίστα συνδέεται με την κατίσχυση του τουριστικού υποδείγματος all-inclusive το οποίο επιδρά σημαντικά στην καταναλωτική συμπεριφορά των εισερχόμενων επισκεπτών και τέλος μια σημαντική μερίδα των τουριστών φαίνεται να προϋπολογίζει τη δαπάνη της πριν από το ταξίδι με αποτέλεσμα οι εμπορικές αγορές της να είναι προ-καθορισμένες.</p>
      <p>
        <b>ΤΙ ΔΕΙΧΝΟΥΝ ΤΑ ΣΤΟΙΧΕΙΑ ΓΙΑ ΤΟ ΡΕΘΥΜΝΟ</b>
      </p>
      <p>Όπως επισημαίνει ο κος Ψαρουδάκης σε επίπεδο Κρήτης και πιο συγκεκριμένα  το Ρέθυμνο, τα ποιοτικά ευρήματα της τελευταίας <b>έρευνας του ΙΝΕΜΥ της ΕΣΕΕ και του Επιμελητηρίου Ρεθύμνης</b> είναι εξαιρετικά ενδιαφέροντα.</p>
      <p>Ενδεικτικά ορισμένα από αυτά είναι τα εξής:</p>
      <ul>
        <li>Σημαντικό ποσοστό των επισκεπτών επιλέγουν το Ρέθυμνο ως προορισμό αναψυχής μετά από παραίνεση φίλων και συγγενών (20%).</li>
        <li>Οι περισσότεροι επιλέγουν ως κατάλυμα το ξενοδοχείο και τα ενοικιαζόμενα δωμάτια (70%)</li>
        <li>Η συντριπτική πλειονότητα των επισκεπτών (γύρω στο 80%) δηλώνει ότι θα προτείνει την Κρήτη ως προορισμό αναψυχής σε γνωστούς, φίλους ή συγγενείς. Το στοιχείο αυτό τεκμηριώνει την εξαιρετικά <b>θετική </b><b>post-</b><b>tripbehavior</b>, η οποία και σχετίζεται με τις επαναλαμβανόμενες επισκέψεις ξένων ταξιδιωτών στο νησί.</li>
        <li>Η δαπάνη των επισκεπτών για εμπορικές αγορές κινείται γύρω στο 9% της συνολικής τους δαπάνης.</li>
        <li>Από τις εμπορικές αγορές τα παραδοσιακά τρόφιμα έρχονται πρώτα στις προτιμήσεις των καταναλωτών καθώς περίπου 8 στους 10 επισκέπτες δήλωσαν πως είτε αγόρασαν, είτε πρόκειται να αγοράσουν κάποιο σχετικό προϊόν που σχετίζεται με το τρόφιμο παραδοσιακής προέλευσης.</li>
        <li>Επίσης υψηλή θέση καταγράφουν τα αναμνηστικά είδη (souvenirs) με 73% με τα κεραμικά και τα υφαντά να αποτελούν τις λιγότερο ελκυστικές κατηγορίες προϊόντων (23% και 13% αντίστοιχα).</li>
        <li>Περίπου το 30% δηλώνει ότι έχει αποφασίσει ένα συγκεκριμένο προϋπολογισμό που θα διαθέσει για αγορές.</li>
        <li>Οι υψηλότερες επιδόσεις ικανοποίησης καταγράφονται σε σχέση με το ωράριο λειτουργίας και τις τιμές των προϊόντων ενώ οι χαμηλότερες στην ικανοποίηση από τη διάθεση μοναδικών/ ιδιαίτερων προϊόντων, το οποίο και τεκμηριώνει την <b>απουσία ενός συνολικού τουριστικού </b><b>branding</b>.</li>
      </ul>
      <p>
        <b>Ο ΑΓΡΟΔΙΑΤΡΟΦΙΚΟΣ ΤΟΜΕΑΣ ΜΟΧΛΟΣ ΓΙΑ ΤΟΝ ΤΟΥΡΙΣΜΟ ΚΑΙ ΤΟ ΕΜΠΟΡΙΟ</b>
      </p>
      <p>Όπως εξήγησε ο κος Ψαρουδάκης σύμφωνα και με τα παραπάνω στοιχεία «κλειδί» αλλά και  συγκριτικό πλεονέκτημα  αποτελεί ο αγροδιατροφικός κλάδος και τα παραδοσιακά προϊόντα της Κρήτης, τα οποία θα δώσουν την απαραίτητη ταυτότητα και θα αποτελέσουν  το μοχλό για τη σύνδεση του τουρισμού και του εμπορίου.</p>
      <p>Στο πλαίσιο αυτό καθοριστικός θα είναι ο ρόλος των Ανοιχτών Κέντρων Εμπορίων , Open Mall ένα εκ των οποίων δρομολογείται να υλοποιηθεί και στο Ρέθυμνο.</p>
      <p><b>ΚΑΘΟΡΙΣΤΙΚΗ Η ΣΥΜΒΟΛΗ ΤΩΝ </b><b>OPEN</b> <b>MALL</b><b> ΣΤΟ ΣΥΓΧΡΟΝΟ ΕΜΠΟΡΙΟ</b></p>
      <p>Σύμφωνα με τα όσα επισημαίνει ο κος Ψαρουδάκης: «Η τουριστική ανάπτυξη θα πρέπει να συνδεθεί με τον αγροδιατροφικό τομέα παραγωγής και τη μεταποίηση, ώστε να προσφερθεί ένα προϊόν με ταυτοτικά χαρακτηριστικά (placenameproduct). Αναμφίβολα επομένως, στο πλαίσιο αυτό, τα Ανοικτά Κέντρα Εμπορίου (ΑΚΕ-OpenMalls) μπορούν να παίξουν σημαντικό ρόλο αποτελώντας πόλο έλξης επισκεπτών που αναζητούν ιδιαίτερες καταναλωτικές εμπειρίες που σχετίζονται με την τοπικότητα των προϊόντων. Σήμερα, η φυσιογνωμία του λιανικού εμπορίου αλλάζει ραγδαία. Οι τοπικές μας αγορές ως ενιαία οντότητα, με διακριτή φυσιογνωμία – προσωπικότητα πρέπει να διαδραματίσουν ενεργό ρόλο στη σύνδεση του λιανοπωλητή με τον καταναλωτή και ειδικότερα με τον επισκέπτη - τουρίστα, για παράδειγμα  μέσα από συνδυασμούς πολιτιστικών διαδρομών και επίσκεψης αξιοθέατων με ταυτόχρονη παροχή σύγχρονων υπηρεσιών μέσα από τη δημιουργία δημόσιων υποδομών – αναπλάσεων κ.α.  όχι μόνο μέσα από το φυσικό κατάστημα, αλλά και ψηφιακά (παροχή έξυπνης ψηφιακής πληροφόρησης – συστήματα G.I.S.). Η πρόταση της ΕΣΕΕ για τη δημιουργία Open Malls, που μετουσιώθηκε στην  Δράση του ΕΠΑνΕΚ «Ανοικτά Κέντρα Εμπορίου», για περιοχές που διαθέτουν σημαντικούς πολιτιστικούς πόρους και τουριστική δυναμική, πρόκειται σύντομα να αρχίσει να υλοποιείται στην πόλη του Ρεθύμνου καθώς επίσης  στο Πέραμα, αλλά και σε πέντε ακόμη  οικιστικά σύνολα της Κρήτης. Είναι θεωρώ ένα σημαντικό βήμα στον ποιοτικό <b>εκσυγχρονισμό του Ρεθυμνιώτικου εμπορίου,</b> κάτι που προήλθε από την πεποίθηση μας ότι στις συνεχείς προκλήσεις που αντιμετωπίζουμε θα πρέπει να ανταποκριθούμε με επιτυχία, τόσο ατομικά όσο και συλλογικά».</p>
      <p>Τέλος, όπως ανέφερε ο Αντιπρόεδρος της ΕΣΕΕ και του Επιμελητηρίου Ρεθύμνης, είναι αναγκαία η εκπαίδευση και η διαρκής ενημέρωση των ίδιων των επιχειρηματιών , κάτι που θα αναβαθμίσει αισθητά την παροχή υπηρεσιών. Προς την κατεύθυνση αυτή , σημαντική είναι και η συνεργασία , αφού όπως τονίζει ο κος Ψαρουδάκης η «συστράτευση»  θα αποτελέσει «όπλο» για τις σύγχρονες προκλήσεις που καλείται να αντιμετωπίσει το εμπόριο. <i>«Οι επιχειρηματίες της Κρήτης θα πρέπει εν τέλει να συνειδητοποιήσουμε ότι, ένας σημαντικός όρος επιβίωσης μας είναι η εστίαση στην εκπαίδευση, στην ενημέρωση μας, και <b>στις εμπειρίες που μπορούμε να προσφέρουμε </b>στους πελάτες μας, και όχι απλώς στα αποθέματα των προϊόντων μας. Σε κάθε περίπτωση, τα παραπάνω δεν είναι παρά η βάση για να αρχίσουμε να χτίζουμε μια διαφορετική, δική μας, τοπική αγορά. Στις συνεχείς προκλήσεις που αντιμετωπίζουμε θα πρέπει να απαντήσουμε - <b>να συν – στρατευτούμε</b>- μέσα από την ατομική και συλλογική οργάνωση μας» </i>υπογράμμισε ο κος Ψαρουδάκης.</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/19-11/psaroudakiss.jpg"/>
      </figure>
    </article>
  </body>
</html>