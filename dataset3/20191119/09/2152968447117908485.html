<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/19/lekariat-na-trymp-niama-ostri-zdravoslovni-problemi.430065"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T09:21:00+00:00"/>
    <meta property="og:title" content="Лекарят на Тръмп: Няма остри здравословни проблеми"/>
    <meta property="og:description" content="Прегледът бил рутинен, обяснил медикът | Dnes.bg"/>
  </head>
  <body>
    <article>
      <h1>Лекарят на Тръмп: Няма остри здравословни проблеми</h1>
      <h2>Прегледът бил рутинен, обяснил медикът</h2>
      <address><time datetime="2019-11-19T09:21:00+00:00">19 Nov 2019, 09:21</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Президентът на САЩ Доналд Тръмп не страда от остри здравословни проблеми. Прегледът, на който той се подложи в събота, беше рутинен, заяви неговият лекар, цитиран от световните агенции.</p>
      <p>"Въпреки някои спекулации, президентът не е изпитвал болки в гърдите, нито е бил преглеждан или лекуван за спешни проблеми", заяви личният лекар на Тръмп, Шон Конли от американските военноморски сили.</p>
      <p>Президентът на САЩ "не беше подложен на специализирани кардиологични или неврологични прегледи", подчерта Конли. Той уточни, че прегледът е бил рутинен и част от рутинните грижи, които се полагат за държавния глава през цялата година.</p>
      <p>Той не съобщи много подробности за здравето на Тръмп, но каза, че холестеролът му е 165 милиграма на децилитър, което е в рамките на оптималните стойности, предаде БТА, позовавайки се на Асошиейтед прес.</p>
      <p>Неочакваното посещение на президента на САЩ във военната болница "Уолтър Рийд" предизвика спекулации в социалните мрежи, защото се състоя месеци по-рано от времето, когато по принцип се извършват годишните му медицински прегледи, отбелязва Ройтерс.</p>
    </article>
  </body>
</html>