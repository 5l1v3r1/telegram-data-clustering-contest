<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151091/"/>
    <meta property="og:site_name" content="AgroNews"/>
    <meta property="article:published_time" content="2019-11-19T09:19:00+00:00"/>
    <meta property="og:title" content="Ціни на деякі продукти в Україні вже вищі, ніж в Європі"/>
    <meta property="og:description" content="Фахівці порівняли ціни на продукти в Україні та Європі. За даними Держстату українці стали витрачати на їжу менше грошей, проте вартість харчування становить майже половину доходу. І хоча ціни на продукти в Україні та Європі практично однакові, зарплати в рази відстають від заробітків наших..."/>
  </head>
  <body>
    <article>
      <h1>Ціни на деякі продукти в Україні вже вищі, ніж в Європі</h1>
      <address><time datetime="2019-11-19T09:19:00+00:00">19 Nov 2019, 09:19</time> by <a rel="author">agronews.uaode/author</a></address>
      <p>
        <b>Фахівці порівняли ціни на продукти в Україні та Європі. За даними Держстату українці стали витрачати на їжу менше грошей, проте вартість харчування становить майже половину доходу. І хоча ціни на продукти в Україні та Європі практично однакові, зарплати в рази відстають від заробітків наших найближчих сусідів, пише znaj.ua.</b>
      </p>
      <p>Фахівці зазначають, що ціни на продукти щоденного попиту в Україні знаходяться на рівні європейських або навіть перевищують їх. Згідно з даними експертів Економічного дискусійного клубу дешевизна українських продуктів залишилася в минулому, ціни на ряд продуктів вже вищі, ніж за кордоном.</p>
      <p>Найдорожчим у нас виявилося молоко, на другому місці рейтингу — хліб, а на третьому — вершкове масло. Дешевше вартують в Україні лише яйця і цукор, проте по цукру українці ділять першість з Польщею. Вартість набору соціально важливих продуктів за якими здійснюється моніторинг, в Україні, поки нижче, ніж у Білорусі на 8%, ніж в Угорщині на 25%, в Іспанії на 20%. Обійшли Україну поляки — у них “кошик” вже дешевше на 3,5%.</p>
      <p>Щодо доходів, то заробітки українців, хоча і зросли, проте суттєво відстають від доходів жителів сусідніх країн. Згідно зі статистичними даними, середньомісячна зарплата в Білорусі становить 488 євро, в Угорщині – 1132 євро, в Польщі – 1188 євро, в Іспанії – 1992 євро, в Україні – 382 євро.</p>
      <p>Відповідно, за середньомісячну зарплату середньостатистичний білорус може придбати 17 оцінених фахівцями продуктових наборів, угорець – 35, поляк – 45, іспанець – 62, а українець лише 14. Виявляється, що в Україні на продукти йде близько 47% доходів сім’ї. Для порівняння: поляки проїдають 18% заробленого, іспанці – 12%, білоруси – 36%.</p>
      <p>Аналітики пояснюють причини поступового зрівняння українських цін з європейськими, скасуванням Кабміном державного регулювання цін на харчові продукти.</p>
      <p>“Це призвело до поступового зростання українських цін до рівня європейських, а то і вище, як, наприклад, для молока. В Україні такий же ПДВ на сільгосппродукти, як і на промтовари (20% – авт.), а в Польщі він всього 5%, це одразу зменшує їх роздрібні ціни. В інших країнах аграріїв дотує держава, тому вони можуть продавати свою продукцію навіть нижче собівартості. Ще один момент – в Україні висока маржа (прибуток), оскільки бізнес закладає в неї ризики рейдерства і хабарі чиновникам. А за все платить покупець”, – заявив голова Нацради економічного розвитку Олексій Дорошенко.</p>
      <figure>
        <img src="https://agronews.ua/wp-content/uploads/2019/11/hbR31yfjtXnlm1BDhR9kQvzFp7V8eVUZkrG53QAZ.jpeg"/>
      </figure>
      <p>Фахівці прогнозують, що українські ціни й надалі будуть корелювати з європейськими, а от зарплати – малоймовірно.</p>
    </article>
  </body>
</html>