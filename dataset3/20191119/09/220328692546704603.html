<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/vlosheno-li-e-zdraveto-na-trmp-407094.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T09:59:46+00:00"/>
    <meta property="og:title" content="Влошено ли е здравето на Тръмп?"/>
    <meta property="og:description" content="Неочаквано посещение на президента на САЩ във военна болница предизвика спекулации"/>
  </head>
  <body>
    <article>
      <h1>Влошено ли е здравето на Тръмп?</h1>
      <address>
        <time datetime="2019-11-19T09:59:46+00:00">19 Nov 2019, 09:59</time>
      </address>
      <p>Президентът на САЩ Доналд Тръмп не страда от остри здравословни проблеми. Прегледът, на който той се подложи в събота, беше рутинен, заяви неговият лекар, цитиран от световните агенции и БТА.</p>
      <p>Неочакваното посещение на президента на САЩ във военната болница "Уолтър Рийд" предизвика спекулации в социалните мрежи, защото се състоя месеци по-рано от времето, когато по принцип се извършват годишните му медицински прегледи.</p>
      <p>"Въпреки някои спекулации, президентът не е изпитвал болки в гърдите, нито е бил преглеждан или лекуван за спешни проблеми. Президентът на САЩ не беше подложен на специализирани кардиологични или неврологични прегледи ", заяви личният лекар на Тръмп - Шон Конли, от американските военноморски сили. Той уточни, че прегледът е бил рутинен и част от рутинните грижи, които се полагат за държавния глава през цялата година.</p>
      <p>Конли не съобщи много подробности за здравето на Тръмп, но каза, че холестеролът му е 165 милиграма на децилитър, което е в рамките на оптималните стойности.</p>
    </article>
  </body>
</html>