<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/19/amadeus-ecco-il-mio-sanremo-internazionale-i-nomi-dei-cantanti-il-7-954413.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T09:41:58+00:00"/>
    <meta property="og:title" content="Amadeus: &quot;Ecco il mio Sanremo internazionale&quot;. I nomi dei cantanti il 6 gennaio"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il festival</h6>
      <h1>Amadeus: "Ecco il mio Sanremo internazionale". I nomi dei cantanti il 6 gennaio</h1>
      <h2>Già confermato Fiorello fra gli ospiti, massimo riserbo sul cast di conduttori</h2>
      <address>
        <time datetime="2019-11-19T09:41:58+00:00">19 Nov 2019, 09:41</time>
      </address>
      <p>Potrebbe salire da 20 a 24 il numero dei Big in gara a Sanremo 2020: ad annunciarlo è lo stesso Amadeus, già impegnato nel "lavoro di selezione", "difficilissimo" perché "la qualità dei brani è alta" e guidato dall'idea che le canzoni "possano avere lunga vita" dopo l'Ariston.</p>
      <p>La rosa di cantanti in gara nella kermesse canora, in programma dal 4 all'8 febbraio, sarà ufficializzata il giorno dell'Epifania, durante la puntata speciale di "Soliti ignoti" dedicata alla Lotteria Italia.</p>
      <p>"In una serata già importante ho pensato di dare i nomi dei cantanti e anche di averli tutti insieme in studio al Teatro delle Vittorie, sarà una grande festa", promette il direttore artistico e conduttore incontrando la stampa in occasione della Milano Music Week.</p>
      <p>Gli otto Giovani si conosceranno il 19 dicembre, mentre nella tradizionale conferenza stampa di metà gennaio a Sanremo sarà annunciato il cast dei conduttori.</p>
      <p>Massimo riserbo, al momento, sui nomi, seppur pare ormai esclusa la presenza di Monica Bellucci mentre fra gli ospiti è già garantita la presenza di Fiorello, protagonista in questi giorni del boom di RaiPlay. Si tratta, anche per il ritorno di Tiziano Ferro, e alcuni rumors parlano di Chiara Ferragni e Diletta Leotta.</p>
      <p>Fra i desiderata di Amadeus molte personalità "di respiro internazionale": "Faremo in modo - promette il conduttore - di avere artisti attuali che possano essere sul palco". E in cima alla lista dei sogni c'è sempre Lady Gaga.</p>
      <p><b>SPAZIO AI GIOVANI</b> - "Siamo nella fase calda e più importante del festival, ci stiamo occupando delle selezioni di Sanremo Giovani e poi è la fase in cui arrivano anche tutte le proposte dei big", spiega Amadeus. All'Ariston "deve esserci la musica tradizionale sanremese d'autore, ma anche quello che piace ai giovani. Questa è la forza che ha avuto Sanremo negli ultimi anni, riportare i giovani".</p>
      <p>"Da Baglioni in poi - insiste - non si torna indietro, lì si è aperta la porta a cose nuove che sono quelle che i ragazzi ascoltano". E se per i Big non ci saranno eliminazioni, i Giovani si confronteranno in "duelli già dalla prima puntata", "fino alla sfida finale". "Chi vincerà - sottolinea ancora Amadeus - secondo me dovrebbe avere di diritto l'accesso al Sanremo successivo come big".</p>
      <p>Dalla rosa, intanto, si è sfilato Devil A, che ha scelto di entrare nella scuola di Amici di Maria De Filippi. Al suo posto la commissione ha ammesso per le semifinali - ospitate da Marco Liorni a "Italia sì" - Simona Severini.</p>
      <p><b>LA NOVITA' </b>- Fra le novità dell'edizione di Sanremo numero 70, anche la speciale "walk of fame": "Un red carpet con i nomi dei 69 vincitori collegherà il palco dentro all'Ariston ad un palco fuori dal teatro, allestito in piazza Colombo, per un festival della canzone italiana diffuso in città", annuncia Amadeus.</p>
      <p>(Unioneonline/v.l.)</p>
    </article>
  </body>
</html>