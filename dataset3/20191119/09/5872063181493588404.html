<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1560715/polutehneio-kritis-rimazei-i-periousia-tou-ta-shedia-axiopoiisis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T09:22:00+00:00"/>
    <meta property="og:title" content="Πολυτεχνείο Κρήτης: Ρημάζει η περιουσία του - Τα σχέδια αξιοποίησης"/>
    <meta property="og:description" content="Αναξιοποίητη η περιουσία του Ιδρύματος, την ώρα που οι ανάγκες των φοιτητών για στέγαση αυξάνονται"/>
  </head>
  <body>
    <article>
      <h1>Πολυτεχνείο Κρήτης: Ρημάζει η περιουσία του - Τα σχέδια αξιοποίησης</h1>
      <address><time datetime="2019-11-19T09:22:00+00:00">19 Nov 2019, 09:22</time> by <a rel="author">Παπαδογιαννάκη Βίκυ</a></address>
      <p>
        <b>Αναξιοποίητη η περιουσία του Ιδρύματος, την ώρα που οι ανάγκες των φοιτητών για στέγαση αυξάνονται</b>
      </p>
      <p>Αναξιοποίητη παραμένει εδώ και χρόνια η ακίνητη περιουσία του Πολυτεχνείου Κρήτης στα Χανιά. Το <a href="https://www.neakriti.gr/article/kriti/hania/1560490/foitites-katelavan-to-megaro-papadopetrou/">Μέγαρο Παπαδοπέτρου</a> αποτελεί το χαρακτηριστικότερο παράδειγμα. Σε προνομιακή θέση, σε έναν από τους κεντρικότερους δρόμους της πόλης, ρημάζει μέρα με τη μέρα, την ώρα που οι ανάγκες της φοιτητικής κοινότητας για χώρους στέγασης και σίτισης ολοένα και αυξάνονται. Αφημένα στην τύχη τους, όμως, είναι επίσης το κτήριο της πρώην Γαλλικής Σχολής και η παλιά Πρυτανεία. <br/>Η τριήμερη κατάληψη του Μεγάρου Παπαδοπέτρου τις προηγούμενες ημέρες από τους φοιτητές ήρθε να αναδείξει τη διαχρονική έλλειψη πολιτικής βούλησης για αξιοποίηση κτηρίων που για διάφορους λόγους παραμένουν κλειστά. Στην πλειονότητα, μάλιστα, των περιπτώσεων, πρόκειται για αρχιτεκτονικά κοσμήματα της πόλης, που όμως είναι παραδομένα στη φθορά του χρόνου.</p>
      <p>Όλα αυτά τη στιγμή που εκατοντάδες φοιτητές είναι αναγκασμένοι να πληρώνουν υπέρογκα ενοίκια, ενώ άλλοι αναγκάζονται ακόμη και να εγκαταλείψουν τις σπουδές τους στερούμενοι φοιτητικής στέγης. Ο πρόεδρος του Ενιαίου Συλλόγου Φοιτητών του Πολυτεχνείου Κρήτης, Χάρης Αποστόλου, υπογράμμισε πως αίτημα της φοιτητικής κοινότητας είναι μια διευκόλυνση μέσω της αξιοποίησης του κτηρίου που βρίσκεται στην “καρδιά” της πόλης. «Θα μπορούσε να χρησιμοποιηθεί ως μηχανογραφικό κέντρο, ως βιβλιοθήκη ή χώρος στέγασης πολιτιστικών ομάδων. Διαθέτει τρεις ορόφους και υπάρχει ακόμα και η δυνατότητα εκμετάλλευσης του πρώτου ορόφου για τη δημιουργία ενός χώρου εστίασης», πρόσθεσε. <br/>Εκπρόσωποι των φοιτητών υποστηρίζουν πως πίσω από την αδράνεια της Πολιτείας στο ζήτημα της αξιοποίησης της ακίνητης περιουσίας του Πολυτεχνείου βρίσκεται μια συντονισμένη προσπάθεια εκχώρησής της σε ιδιώτες. Ο Κωνσταντίνος Τσακιρόπουλος, φοιτητής στο Πολυτεχνείο Κρήτης, υποστήριξε ότι «προφανώς υπάρχουν πλάνα να ιδιωτικοποιηθούν, στο πλαίσιο της γενικότερης κατεύθυνσης ιδιωτικοποίησης της Παιδείας».</p>
      <figure>
        <img src="https://s1.neakriti.gr/images/756x429/files/2019-11-19/51.jpg"/>
      </figure>
      <p>Στο ζήτημα της αξιοποίησης του Μεγάρου Παπαδοπέτρου αναφέρεται σε ανακοίνωσή της και η ΔΑΠ-ΝΔΦΚ του Πολυτεχνείου Κρήτης. «Έχουμε προτείνει στο παρελθόν το συγκεκριμένο κτήριο να χρησιμοποιηθεί είτε ως χώρος για επιμορφωτικές ημερίδες είτε ως βιβλιοθήκη και αναγνωστήριο. Το σίγουρο είναι πάντως πως δε θα σταθούμε αρωγοί στη μετατροπή ενός χώρου Παιδείας σε χώρο ανομίας. Απαιτούμε από τη διοίκηση και το φοιτητικό σύνολο να σταθούν δίπλα μας και να μην υποκύπτουν σε εκβιασμούς. Πιέζοντας όλοι μαζί μπορούμε να πετύχουμε το αυτονόητο. Το κτήριο Παπαδοπέτρου και όποιο άλλο κτήριο του Ιδρύματος δε χρησιμοποιείται από τους αληθινούς φοιτητές να επιστρέψει σε εμάς. Δε χρειαζόμαστε άλλα ορμητήρια ακραίων. Φτάνει πια με την εσωστρέφεια».</p>
      <p>
        <b>«Έχει ήδη εγκατασταθεί ο ανάδοχος»</b>
      </p>
      <p>Από την πλευρά της πρυτανικής Αρχής διευκρινίζεται, πάντως, πως ήδη έχει εξασφαλιστεί χρηματοδότηση και έχουν ξεκινήσει παρεμβάσεις στο κτήριο Παπαδοπέτρου προκειμένου να αποκατασταθεί και να δοθεί σε χρήση. Ο πρύτανης του Ιδρύματος, κ. Ευάγγελος Διαμαντόπουλος, δήλωσε στην εφημερίδα “Νεά Κρήτη.” ότι «το κτήριο Παπαδοπέτρου είναι ένα κληροδότημα. Την περασμένη άνοιξη διενεργήθηκε διαγωνισμός και αναδείχτηκε ο ανάδοχος που ήδη έχει εγκατασταθεί. Υπολογίζουμε ότι οι εργασίες θα έχουν ολοκληρωθεί μέχρι την άνοιξη του 2021». Σύμφωνα με τον κ. Διαμαντόπουλο, έχουν γίνει προκαταρκτικές συζητήσεις αναφορικά με τις πιθανές χρήσεις του Μεγάρου Παπαδοπέτρου και την τελική απόφαση θα τη λάβει η Σύγκλητος. «Στόχος μας είναι να γίνει η πύλη του Πολυτεχνείου προς την κοινωνία», τόνισε ο πρύτανης του Πολυτεχνείου Κρήτης, ο οποίος εξήγησε ότι στις προθέσεις της πρυτανικής Αρχής είναι η δημιουργία ενός χώρου ευρύτερου πολιτιστικού ενδιαφέροντος.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/hania/1560490/foitites-katelavan-to-megaro-papadopetrou/"/>
      </related>
    </article>
  </body>
</html>