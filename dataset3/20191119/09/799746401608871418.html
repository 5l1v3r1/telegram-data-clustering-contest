<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103200/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T09:26:01+00:00"/>
    <meta property="og:title" content="Міноборони РФ відреагувало на підпал російського патруля в Сирії"/>
    <meta property="og:description" content="Напад на російський патруль в Сирії з “коктейлями Молотова” є провокацією, заявив представник Міністерства оборони РФ."/>
  </head>
  <body>
    <article>
      <h1>Міноборони РФ відреагувало на підпал російського патруля в Сирії</h1>
      <address>
        <time datetime="2019-11-19T09:26:01+00:00">19 Nov 2019, 09:26</time>
      </address>
      <p>Напад на російський патруль в Сирії з "коктейлями Молотова" є провокацією, заявив представник Міністерства оборони РФ.</p>
      <p>Про це повідомляє "Європейська правда" з посиланням на <a href="https://www.rbc.ru/">РБК</a>.</p>
      <p>За словами росіян, в результаті нападу військові не постраждали, атакований бронеавтомобіль "Тайфун" продовжив рух.</p>
      <p>У військовому відомстві зазначили, що нападниками виявилася група молодих людей. Російські військові заявляють, що вирішили об'їхати їх і продовжити рух за встановленим маршрутом.</p>
      <p>Напередодні у мережі <b><a href="https://www.eurointegration.com.ua/news/2019/11/18/7103173/">з'явилися кадри</a></b>, на яких представники місцевого курдського населення атакували запальними сумішами російський бронеавтомобіль на півночі Сирії.</p>
      <figure>
        <iframe src="https://www.youtube.com/embed/RCJQF-2AYOE" width="560" height="315" data-service="Youtube" scrolling="no"/>
      </figure>
      <p>Нагадаємо, Туреччина та Росія <b><a href="https://www.eurointegration.com.ua/news/2019/11/1/7102522/">розпочали </a></b>спільні патрулювання в північно-східному регіоні Сирії в рамках угоди, яка зупинила наступ Туреччини.</p>
      <p>18 листопада Міністерство національної оборони Туреччини повідомило, що Туреччина і Росія проводять 8-е патрулювання в сирійському районі Айн-Аль-Араб на схід від річки Євфрат.</p>
      <p>Згідно із заявою, у патрулюванні беруть участь по 4 одиниці бронетехніки. Маршрут патруля відстежували БПЛА, бронемашини проїхали по 34-кілометровому маршруту на 10 кілометрів углиб сирійської території.</p>
      <p>У доповіді Сирійської правозахисної організації (SNHR) сказано, що за останні 15 днів жертвами повітряних ударів ВКС Росії стали 36 осіб, зокрема 13 дітей і чотири жінки.</p>
      <p>У п'ятницю публікувалися кадри <b><a href="https://www.eurointegration.com.ua/news/2019/11/15/7103080/">дітей, загиблих внаслідок авіанальоту росіян.</a></b></p>
    </article>
  </body>
</html>