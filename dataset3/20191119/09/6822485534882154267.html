<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828034.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T09:35:00+00:00"/>
    <meta property="og:title" content="درخواست قانونگذاران آمریکایی برای لغو تمام معافیت‌های هسته‌ای ایران"/>
    <meta property="og:description" content="به گزارش فارس، بعد از اعلامیه وزارت خارجه ایالات متحده درباره لغو معافیت‌های تحریمی همکاری هسته‌ای با تاسیسات فردو، تعدادی از قانونگذاران آمریکایی خواستار لغو تمام معافیت‌های هسته‌ای ایران شدند."/>
  </head>
  <body>
    <article>
      <h1>درخواست قانونگذاران آمریکایی برای لغو تمام معافیت‌های هسته‌ای ایران</h1>
      <address>
        <time datetime="2019-11-19T09:35:00+00:00">19 Nov 2019, 09:35</time>
      </address>
      <p>دو سناتور و یک نماینده کنگره آمریکا از دولت این کشور خواستند تمام معافیت‌های تحریمی هسته‌ای ایران را لغو کند.</p>
      <p>به گزارش فارس، بعد از اعلامیه وزارت خارجه ایالات متحده درباره لغو معافیت‌های تحریمی همکاری هسته‌ای با تاسیسات فردو، تعدادی از قانونگذاران آمریکایی خواستار لغو تمام معافیت‌های هسته‌ای ایران شدند.</p>
      <p>سناتورها «لیندزی گراهام» و «تد کروز» و همچنین «لیز چنی» عضو مجلس نمایندگان آمریکا بامداد سه‌شنبه از این تصمیم کاخ سفید حمایت کرده اما گفتند لازم است برنامه هسته‌ای ایران به‌صورت کامل متوقف شود زیرا در غیر این‌صورت تهران به سلاح اتمی دست می‌یابد.</p>
      <p>به نوشته وبگاه «هیل» این سه قانونگذار آمریکایی با صدور بیانیه‌ای مشترک ضمن درخواست برای لغو معافیت‌های تحریمی همکاری‌های هسته‌ای در تاسیسات اراک، درخواست کردند: «دولت [آمریکا] اکنون باید دیگر معافیت‌ها برای پروژه‌های باقیمانده ذیل توافق [هسته‌ای] را، از جمله راکتور آب سنگین اراک، لغو کند».</p>
      <p>شامگاه دوشنبه بود که «مایک پامپئو» وزیر خارجه آمریکا با بیان اینکه واشنگتن معافیت‌های تحریمی مربوط به همکاری هسته‌‌ای با ایران در مرکز فردو را لغو می‌کند، مدعی شد: «هیچ دلیل قانونی برای غنی‌سازی اورانیوم وجود ندارد».</p>
      <p>همکاری‌های صلح‌آمیز هسته‌ای با ایران، یکی از بندهای توافق هسته‌ای سال ۲۰۱۵ با گروه ۱+۵ است. بر این اساس، دولت وقت آمریکا معافیت‌هایی را برای برخی از تحریم‌های یکجانبه مربوط به صادرات اقلام قابل استفاده در برنامه هسته‌ای به ایران، صادر کرد.</p>
      <p>دولت کنونی آمریکا علی‌رغم خروج از برجام نزدیک به ۱۸ ماه پیش همکاری‌های هسته‌ای میان ایران و اعضای باقی‌مانده در برجام را از شمول تحریم‌ها معاف کرد. هدف دولت آمریکا اطمینان از این بود که ایران غنی‌سازی اورانیوم خودش را در سطح محدود نگاه می‌دارد و آن را ارتقا نمی‌دهد. </p>
      <p>واشنگتن چند ماه پیش برخی از این معافیت‌ها، از جمله معافیت از تحریم خرید آب سنگین و اورانیوم با غنای پایین از ایران را لغو کرد. ایران در واکنش اعلام کرد دیگر به سقف‌های تعیین‌شده در برجام برای ذخایر این دو فرآورده، پایبند نخواهد بود.</p>
    </article>
  </body>
</html>