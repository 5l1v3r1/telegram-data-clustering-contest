<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b1%cf%87%cf%8c%ce%bc%ce%b5%ce%bd%ce%bf%cf%82-%ce%b4%cf%81%ce%ac%ce%ba%ce%bf%cf%82-%cf%84%ce%bf-%ce%bd%ce%ad%ce%bf-%ce%b5%ce%be%ce%b5%ce%bb%ce%b9%ce%b3%ce%bc%ce%ad%ce%bd%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T09:40:21+00:00"/>
    <meta property="og:title" content="«Μαχόμενος Δράκος»: Το νέο εξελιγμένο υποβρύχιο της Ιαπωνίας που μπορεί να λειτουργήσει με… μπαταρίες κινητού"/>
    <meta property="og:description" content="Η Ιαπωνία ενισχύει σε πολύ μεγάλο βαθμό τις ναυτικές δυνάμεις της, καθώς έθεσε σε λειτουργία το πιο νέο και προηγμένο υποβρύχιο της, με το όνομα «Toryu» ή αλλιώς «Μαχόμενος Δράκος», το οποίο ωστόσο διαθέτει κάποια λειτουργικά στοιχεία που εντυπωσιάζουν."/>
  </head>
  <body>
    <article>
      <h1>«Μαχόμενος Δράκος»: Το νέο εξελιγμένο υποβρύχιο της Ιαπωνίας που μπορεί να λειτουργήσει με… μπαταρίες κινητού</h1>
      <address>
        <time datetime="2019-11-19T09:40:21+00:00">19 Nov 2019, 09:40</time>
      </address>
      <p>
        <b>Η Ιαπωνία ενισχύει σε πολύ μεγάλο βαθμό τις ναυτικές δυνάμεις της, καθώς έθεσε σε λειτουργία το πιο νέο και προηγμένο υποβρύχιο της, με το όνομα «Toryu» ή αλλιώς «Μαχόμενος Δράκος», το οποίο ωστόσο διαθέτει κάποια λειτουργικά στοιχεία που εντυπωσιάζουν.</b>
      </p>
      <p>Το νέο αυτό υποβρύχιο του στόλου της Ιαπωνίας τέθηκε σε λειτουργία σε επίσημη εκδήλωση και ήδη αρκετοί στρατιωτικοί αναλυτές και εμπειρογνώμονες τονίζουν τα αναβαθμισμένα κατασκευαστικά αλλά και λειτουργικά χαρακτηριστικά του, με σημείο αναφοράς το γεγονός ότι χρησιμοποιεί μπαταρίες λιθίου, όπως τα… κινητά τηλέφωνα.</p>
      <h3>Η ιδιαιτερότητα του Toryu</h3>
      <p>Ειδικότερα, το νέο αυτό υποβρύχιο που λέγεται «Toryu» κατασκευάστηκε από την Kawasaki Heavy Industries και τέθηκε σε λειτουργία στις 6 Νοεμβρίου, ενώ αυτό που το καθιστά ιδιαίτερο είναι το γεγονός ότι είναι εξοπλισμένο με μπαταρίες λιθίου.</p>
      <p>Οι συγκεκριμένες αυτές μπαταρίες είναι ελαφρύτερες και έχουν υψηλότερη ενεργειακή πυκνότητα, που σημαίνει ότι είναι ικανές να «αποθηκεύσουν» μεγαλύτερη ποσότητα ηλεκτρικής ενέργειας σε σχέση με άλλες μπαταρίες, πιο συμβατικές που χρησιμοποιούνται στα υποβρύχια.</p>
      <p>Οι μπαταρίες λιθίου έχουν επίσης μεγαλύτερη διάρκεια και «επαναφορτίζονται» πιο γρήγορα, κάτι που θα εξυπηρετήσει το νέο αυτό υποβρύχιο, καθιστώντας το ικανό να παραμένει αθόρυβο στον βυθό του ωκεανού για μεγαλύτερο χρονικό διάστημα, προκειμένου να χτυπήσει αιφνιδιαστικά τον εχθρό και να ξεφύγει στη συνέχεια.</p>
      <figure>
        <iframe data-src="https://twitter.com/JMSDF_PAO/status/1192038845354692613?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Το μεγάλο ρίσκο και ο κίνδυνος βύθισης</h3>
      <p>Ωστόσο, η χρήση τέτοιων μπαταριών ενέχει μεγάλους κινδύνους, καθώς όταν το λίθιο εκτεθεί στο νερό, τότε «<b>πιάνουν φωτιά</b>», κάτι που έχει ως αποτέλεσμα οι μπαταρίες λιθίου να προστατεύονται από το νερό σε περιπτώσεις διαρροής, διότι αν εκτεθούν, τότε η πυρκαγιά που θα προκληθεί μπορεί να φτάσει τους <b>1.982 βαθμούς Κελσίου,</b> ενώ απελευθερώνουν αέρια υδρογόνου.</p>
      <p>Βέβαια, η συσσώρευση αερίου υδρογόνου σε υποβρύχιο είναι ένα εφιαλτικό σενάριο. Αν ξεσπάσει πυρκαγιά στον κλειστό χώρο του υποβρυχίου, ενώ υπάρχει και το συγκεκριμένο εύφλεκτο υλικό, το υποβρύχιο είναι εξαιρετικά πιθανό να βυθιστεί.</p>
      <p>Αυτό υποστηρίζουν αρκετοί ότι έγινε στην περίπτωση βύθισης του υποβρυχίου «Scorpion» του Πολεμικού Ναυτικού των ΗΠΑ.</p>
    </article>
  </body>
</html>