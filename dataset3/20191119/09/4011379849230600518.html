<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/urbanus-en-annakerk-kleuren-oranje-op-internationale-dag-tegen-geweld-tegen-vrouwen/"/>
    <meta property="og:site_name" content="RTVA"/>
    <meta property="article:published_time" content="2019-11-19T09:03:00+00:00"/>
    <meta property="og:title" content="Urbanus en Annakerk kleuren oranje op Internationale Dag tegen Geweld"/>
    <meta property="og:description" content="AMSTELVEEN – De gemeente Amstelveen sluit zich dit jaar aan bij de internationale campagne Orange the World. Op maandagavond 25 november, de Internationale Dag tegen Geweld tegen Vrouwen, kleuren de Urbanus en Annakerk oranje. Deze kleur staat symbool voor een zonnige toekomst, waarin de vrouwen en meisjes vrij zijn van geweld. Wethouder Floor Gordon, van …"/>
  </head>
  <body>
    <article>
      <h1>Urbanus en Annakerk kleuren oranje op Internationale Dag tegen Geweld</h1>
      <address><time datetime="2019-11-19T09:03:00+00:00">19 Nov 2019, 09:03</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De gemeente Amstelveen sluit zich dit jaar aan bij de internationale campagne Orange the World. Op maandagavond 25 november, de Internationale Dag tegen Geweld tegen Vrouwen, kleuren de Urbanus en Annakerk oranje. Deze kleur staat symbool voor een zonnige toekomst, waarin de vrouwen en meisjes vrij zijn van geweld. Wethouder Floor Gordon, van Emancipatie en Discriminatie, geeft rond 17.45 uur het startsein bij de Urbanus.</b>
      </p>
      <p>Eerder al liet het college van B en W in een brief aan de raad weten dat ze ook de fontein op het Stadsplein oranje willen kleuren, mits het weer het die dag toelaat. De campagne vindt plaats tussen 25 november en 10 december, dit wordt ook wel de ’16 Days of Action against Violence’ genoemd.</p>
      <p>Wereldwijd krijgt één op de drie vrouwen te maken met geweld, in Nederlands zelfs 45% van de vrouwen en meisjes. Bij huiselijk geweld zijn vrouwen vijf keer vaker slachtoffer dan mannen. Echter doet de overgrote meerderheid van deze vrouwen hierover zelf geen aangifte of melding, omdat zij zich schaamt. Volgens wethouder Floor Gordon moet dit taboe doorbroken worden. ,,Daarom vragen we met Orange the World aandacht voor geweld tegen vrouwen en roepen we op om alle vormen van geweld te melden, ook bijvoorbeeld kindermishandeling. Een belangrijke stap hierin is bewustwording over de aard en omvang van het probleem.”</p>
    </article>
  </body>
</html>