<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/zabere-lecba-zabranskym-kometu-v-dohravce-vyzvou-ocelari/5043942"/>
    <meta property="og:site_name" content="Hokej.cz"/>
    <meta property="article:published_time" content="2019-11-19T09:25:00+00:00"/>
    <meta property="og:title" content="Zabere léčba Zábranským? Kometu v dohrávce vyzvou Oceláři"/>
    <meta property="og:description" content="Nedělní bitva jim hrubě nevyšla, hokejisté Komety podlehli na svém ledě Karlovým Varům 2:7 a záhy po utkání rezignoval na funkci hlavního kouče Petr Fiala. Další duel čeká Brňany dnes v Třinci, dohrávku 15. kola už bude ze střídačky řídit majitel Libor Zábranský. Souboj můžete sledovat živě na HokejkaTV."/>
  </head>
  <body>
    <article>
      <h1>Zabere léčba Zábranským? Kometu v dohrávce vyzvou Oceláři</h1>
      <address><time datetime="2019-11-19T09:25:00+00:00">19 Nov 2019, 09:25</time> by <a rel="author" href="https://hokej.cz/archiv-clanku/autor/67" target="_blank">Václav Jáchim</a></address>
      <p>
        <b>Nedělní bitva jim hrubě nevyšla, hokejisté Komety podlehli na svém ledě Karlovým Varům 2:7 a záhy po utkání rezignoval na funkci hlavního kouče Petr Fiala. Další duel čeká Brňany dnes v Třinci, dohrávku 15. kola už bude ze střídačky řídit majitel Libor Zábranský. Souboj můžete sledovat živě na HokejkaTV.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <h3>Dnešní dohrávka 15. kola TELH</h3>
      <p>
        <b>17:00 HC Oceláři Třinec (2.) – HC Kometa Brno (7.)</b>
      </p>
      <p>V lepší pohodě jsou aktuálně Třinečtí, na kontě mají tři výhry za sebou, přičemž podlehli v jediném z pěti posledních duelů. Naposledy si připsali skalp Mountfieldu, náročný program je už ale dnes posílá znovu do boje. </p>
      <p>„Každý hokejista raději hraje zápasy než trénuje. Myslím, že jsme dost zkušení, musíme pořádně zregenerovat. Podobně jsme to měli v úvodu soutěže, kdy jsme hráli Champions Hockey League. Dobře se připravíme a věřím, že i v příštích zápasech zabodujeme," řekl na klubových stránkách útočník Michal Kovařčík.</p>
      <figure>
        <img src="https://hokej.cz/files/images/206/kovarcik-michal-1711.jpg"/>
        <figcaption>Foto: Lukáš Filipec, hcocelari.cz</figcaption>
      </figure>
      <p>Mezi mantinely se potkají soupeři, kteří se velmi dobře znají. „Neočekávám, že by se Kometa po této změně prezentovala nějakým rapidně jiným způsobem. Mají zkušené mužstvo, které má velký potenciál stát se týmem, který udává tempo tabulce extraligy. I přes období, ve kterém bodově tápou, mají spoustu šikovných zkušených hokejistů s velmi dobrým brankářem," uvedl pro ČTK hlavní kouč Václav Varaďa.</p>
      <p>Jeho bojovníci se v tabulce posunuli už na druhou příčku, vedoucí Sparta má k dobru šest bodů. Třinec přitom dál trápí marodka, před nedělním utkáním v Hradci Králové vypadl ze sestavy obránce Lukáš Krajíček. Hosty může povzbudit vzájemná bilance: Kometa vyhrála osm z posledních devíti zápasů, přičemž jen jednou podlehla v prodloužení.</p>
      <figure>
        <img src="https://hokej.cz/files/images/175/zabransky-libor-2002.jpg"/>
        <figcaption>Foto: Martin Tajč, hc-kometa.cz</figcaption>
      </figure>
      <p>Brňané potřebují najít cestu z útlumu. Prohráli pět klání za sebou a brali z nich jediný bodík za porážku ve Vítkovicích po nájezdech. V průběžném pořadí je Kometa sedmá. V pondělí klub potvrdil návrat majitele Libora Zábranského do funkce hlavního trenéra, první bitva ho čeká dnes v Třinci.</p>
      <p>„Je to reakce na odstoupení pana Fialy. Jiné řešení se v tuto chvíli pro Kometu nenabízelo. Věřím, že společně s asistenty dokážeme klukům pomoct a že se zase vrátíme na vítěznou vlnu," uvedl Zábranský. Na pondělním tréninku bylo patrné, že ve složení formací nastanou změny. „Klukům v kabině jsem řekl, že dohrávat zápasy budou ti nejlepší. Dělával jsem to tak vždycky, není to nic nového," doplnil šéf klubu.</p>
      <p>Dohrávka 15. kola Tipsport extraligy startuje v třinecké WERK aréně od 17 hodin, sledovat ji můžete živě na HokejkaTV.</p>
      <h3>Tabulka Tipsport extraligy</h3>
      <table bordered="">
        <tr>
          <th> </th>
          <th>Tým</th>
          <th>Z</th>
          <th>V</th>
          <th>VP</th>
          <th>PP</th>
          <th>P</th>
          <th>Skóre</th>
          <th>Body</th>
        </tr>
        <tr>
          <td>1.</td>
          <td>HC Sparta Praha</td>
          <td>20</td>
          <td>10</td>
          <td>6</td>
          <td>1</td>
          <td>3</td>
          <td>77:49</td>
          <td>43</td>
        </tr>
        <tr>
          <td>2.</td>
          <td>HC Oceláři Třinec</td>
          <td>20</td>
          <td>11</td>
          <td>1</td>
          <td>2</td>
          <td>6</td>
          <td>70:49</td>
          <td>37</td>
        </tr>
        <tr>
          <td>3.</td>
          <td>HC Škoda Plzeň</td>
          <td>18</td>
          <td>11</td>
          <td>0</td>
          <td>3</td>
          <td>4</td>
          <td>65:49</td>
          <td>36</td>
        </tr>
        <tr>
          <td>4.</td>
          <td>BK Mladá Boleslav</td>
          <td>19</td>
          <td>9</td>
          <td>3</td>
          <td>1</td>
          <td>6</td>
          <td>55:42</td>
          <td>34</td>
        </tr>
        <tr>
          <td>5.</td>
          <td>Bílí Tygři Liberec</td>
          <td>18</td>
          <td>10</td>
          <td>2</td>
          <td>0</td>
          <td>6</td>
          <td>66:59</td>
          <td>34</td>
        </tr>
        <tr>
          <td>6.</td>
          <td>HC Energie Karlovy Vary</td>
          <td>20</td>
          <td>10</td>
          <td>1</td>
          <td>1</td>
          <td>8</td>
          <td>71:53</td>
          <td>33</td>
        </tr>
        <tr>
          <td>7.</td>
          <td>HC Kometa Brno</td>
          <td>19</td>
          <td>9</td>
          <td>2</td>
          <td>2</td>
          <td>6</td>
          <td>55:54</td>
          <td>33</td>
        </tr>
        <tr>
          <td>8.</td>
          <td>HC VÍTKOVICE RIDERA</td>
          <td>20</td>
          <td>4</td>
          <td>6</td>
          <td>3</td>
          <td>7</td>
          <td>53:63</td>
          <td>27</td>
        </tr>
        <tr>
          <td>9.</td>
          <td>Mountfield HK</td>
          <td>20</td>
          <td>7</td>
          <td>2</td>
          <td>1</td>
          <td>10</td>
          <td>50:59</td>
          <td>26</td>
        </tr>
        <tr>
          <td>10.</td>
          <td>Rytíři Kladno</td>
          <td>19</td>
          <td>6</td>
          <td>2</td>
          <td>3</td>
          <td>8</td>
          <td>53:69</td>
          <td>25</td>
        </tr>
        <tr>
          <td>11.</td>
          <td>HC Olomouc</td>
          <td>19</td>
          <td>5</td>
          <td>2</td>
          <td>3</td>
          <td>9</td>
          <td>37:56</td>
          <td>22</td>
        </tr>
        <tr>
          <td>12.</td>
          <td>PSG Berani Zlín</td>
          <td>20</td>
          <td>6</td>
          <td>0</td>
          <td>1</td>
          <td>13</td>
          <td>56:68</td>
          <td>19</td>
        </tr>
        <tr>
          <td>13.</td>
          <td>HC VERVA Litvínov</td>
          <td>19</td>
          <td>4</td>
          <td>1</td>
          <td>4</td>
          <td>10</td>
          <td>46:63</td>
          <td>18</td>
        </tr>
        <tr>
          <td>14.</td>
          <td>HC Dynamo Pardubice</td>
          <td>19</td>
          <td>5</td>
          <td>0</td>
          <td>3</td>
          <td>11</td>
          <td>40:61</td>
          <td>18</td>
        </tr>
      </table>
      <h3>Další program Tipsport extraligy</h3>
      <p><b>Čtvrtek 21. listopadu – předehrávka 20. kola:</b><br/>18:00 HC Oceláři Třinec – HC VÍTKOVICE RIDERA (O2 TV Sport)</p>
      <p><b>Pátek 22. listopadu – 20. kolo:</b><br/>17:30 HC Škoda Plzeň – HC Olomouc<br/>17:30 HC VERVA Litvínov – BK Mladá Boleslav<br/>18:00 HC Kometa Brno – Mountfield HK (O2 TV Sport)<br/>18:00 Bílí Tygři Liberec – Rytíři Kladno<br/>18:00 HC Dynamo Pardubice – PSG Berani Zlín</p>
      <p><b>Neděle 24. listopadu – 21. kolo:</b><br/>14:00 BK Mladá Boleslav – HC Sparta Praha (ČT sport)<br/>15:30 HC Oceláři Třinec – HC Energie Karlovy Vary<br/>16:00 Rytíři Kladno – HC Dynamo Pardubice<br/>16:00 HC VÍTKOVICE RIDERA – HC Škoda Plzeň<br/>16:00 Mountfield HK – HC VERVA Litvínov<br/>17:00 HC Olomouc – Bílí Tygři Liberec</p>
      <related>
        <a href="https://hokej.cz/zabransky-zase-cepuje-kometu-tym-na-tom-neni-dobre-prijdou-zmeny/5043940"/>
        <a href="https://hokej.cz/hokej-v-cislech-kvaca-nebo-bukarts-top-5-hracu-tydne/5043932"/>
        <a href="https://hokej.cz/fiala-chce-dat-komete-impuls-nebylo-na-co-cekat-hraci-za-mnou-nesli/5043928"/>
        <a href="https://hokej.cz/kovarcik-po-repre-zavalel-hlavne-zustat-na-zemi-nejste-neco-vic/5043915"/>
      </related>
    </article>
  </body>
</html>