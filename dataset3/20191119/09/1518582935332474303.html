<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/auto-tra-acquisto-imposte-e-manutenzione-nel-2018-spesa-pari-a-1-932-euro-per-automobilista/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T09:30:34+00:00"/>
    <meta property="og:title" content="Auto: tra acquisto, imposte e manutenzione nel 2018 spesa pari a 1.932 euro per automobilista"/>
    <meta property="og:description" content="Un ottobre con il segno più per il mercato dell’auto europeo. Dopo il balzo di settembre (+14,4%), a ottobre, secondo i dati di Acea, sono state immatricolate in Europa 1.214.989 auto nuove, con un incremento dell’8,6% rispetto allo stesso mese del 2018. Si tratta del miglior mese di ottobre dal 2009. Crescita a doppia cifra in Germania (+12,7%), Francia (+8,7%), Spagna (+6,3%) e Italia (+6,7%). E mentre crescono le immatricolazioni, crescono anche le tasse da pagare legate alle vetture. Ogni automobilista italiano ha pagato in media nell’ultimo anno 1932 euro. Lo afferma il Codacons, che analizza i costi a carico dei cittadini legati al possesso di una autovettura e alle imposte che gravano sugli automobilisti. Codacons: spesa per auto ammonta a 154 miliardi di euro Nel dettaglio, afferma l’associazione, la spesa complessiva per le automobili, tra acquisto delle vetture, carburanti, imposte, manutenzione, ecc., è stata pari solo nel 2018 a 154 miliardi di euro e di questi 74,4 miliardi di euro vengono spesi…"/>
  </head>
  <body>
    <article>
      <h1>Auto: tra acquisto, imposte e manutenzione nel 2018 spesa pari a 1.932 euro per automobilista</h1>
      <address><time datetime="2019-11-19T09:30:34+00:00">19 Nov 2019, 09:30</time> by <a rel="author">Alessandra Caparello</a></address>
      <p>Un ottobre con il segno più per il <b>mercato dell’auto europeo</b>. Dopo il balzo di settembre (+14,4%), a ottobre, secondo i dati di Acea, sono state immatricolate in Europa 1.214.989 auto nuove, con un incremento dell’8,6% rispetto allo stesso mese del 2018. Si tratta del miglior mese di ottobre dal 2009. Crescita a doppia cifra in Germania (+12,7%), Francia (+8,7%), Spagna (+6,3%) e Italia (+6,7%).</p>
      <p>E mentre crescono le immatricolazioni, crescono anche le <b>tasse da pagare legate alle vetture</b>. Ogni automobilista italiano ha pagato in media nell’ultimo anno 1932 euro.<br/>Lo afferma il Codacons, che analizza i costi a carico dei cittadini legati al possesso di una autovettura e alle imposte che gravano sugli automobilisti.</p>
      <h3>Codacons: spesa per auto ammonta a 154 miliardi di euro</h3>
      <p>Nel dettaglio, afferma l’associazione, la spesa complessiva per le automobili, tra acquisto delle vetture, carburanti, imposte, manutenzione, ecc., è stata pari solo nel 2018 a 154 miliardi di euro e di questi 74,4 miliardi di euro vengono spesi per imposte e balzelli vari. Considerando il parco auto circolante in Italia, pari a 38,5 milioni di vetture, ogni automobilista paga in media 1.932 euro all’anno tra tasse, imposte e balzelli vari che gravano sulle automobili.</p>
      <p>Il <b>gettito fiscale</b> per le casse dello Stato garantito dalle tasse automobilistiche piazza l’Italia al terzo posto in Europa, preceduta da Germania (92 miliardi di euro di entrate) e Francia (79 miliardi di euro). Da qui si chiede al Governo di intervenire per ridurre la tassazione, che risulta tra le più alte d’Europa.</p>
      <blockquote>“Gli automobilisti si confermano la<b> categoria più tartassata d’Italia</b> sul fronte di tasse e imposte varie – spiega il presidente Carlo Rienzi – Per tale motivo chiediamo al Governo di intervenire, riducendo la tassazione sulle auto a partire dalle odiose accise, con le quali i cittadini finanziano ancora la guerra di Abissinia o il disastro del Vajont”.</blockquote>
    </article>
  </body>
</html>