<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/germans-Marquez-compartiran-MotoGP-vinent_0_2346365397.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T09:23:00+00:00"/>
    <meta property="og:title" content="La connexió Márquez aterra a MotoGP"/>
    <meta property="og:description" content="L'equip Repsol Honda anuncia que fitxa el campió de Moto2 per rellevar Jorge Lorenzo"/>
  </head>
  <body>
    <article>
      <h1>La connexió Márquez aterra a MotoGP</h1>
      <h2>L'equip Repsol Honda anuncia que fitxa el campió de Moto2 per rellevar Jorge Lorenzo</h2>
      <address>
        <time datetime="2019-11-19T09:23:00+00:00">19 Nov 2019, 09:23</time>
      </address>
      <p>L’equip Repsol Honda ja té relleu per a Jorge Lorenzo. Es tracta d’Àlex Márquez. L’equip va fer ahir oficial que contracta l’actual campió del món de Moto2 i germà del seu pilot i campió del món de MotoGP, Marc Márquez, per a la temporada que ve. Per respecte a Lorenzo, que dijous va anunciar que es retirava i diumenge va córrer la seva última cursa, l’anunci no es va fer fins ahir, tot i que, malgrat que van córrer pel pàdoc diverses opcions, era gairebé un secret de domini públic. Diumenge, després de la cursa, Marc Márquez assegurava que en no sabia res, que no hi havia res tancat, però se li escapava un somriure que denotava que en sabia alguna cosa, i que li feia il·lusió, però que no ho podia dir.</p>
      <figure>
        <iframe data-src="https://twitter.com/HRC_MotoGP/status/1196481178699739141?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La notícia comporta que el jove de Cervera pugi a l’Honda de MotoGP ja avui, en la primera jornada dels tests de pretemporada, que se celebraran fins demà al traçat Ricardo Tormo de Xest. La moto no serà, però, si no hi ha canvi de plans, la de l’equip Repsol Honda. Serà la versió del 2018 que ha portat aquesta temporada Takaaki Nakagami al LCR, l’equip satèl·lit de la marca japonesa. Com ja és habitual en aquestes primeres proves, Àlex Márquez no vestirà els colors del seu nou equip, sinó que sortirà a pista vestit de negre i blanc. Malgrat que ara ja serà oficial, aquesta no serà la primera vegada que el petit dels Márquez pujarà a una MotoGP. Hi ha dos precedents. El primer, el 2014, quan per celebrar el seu títol a Moto3, Àlex Márquez va pujar a la moto del seu germà a Xest i els dos van fer algunes voltes plegats. I el segon, tres anys més tard, quan va pilotar una MotoGP de l’equip Marc VDS (amb el qual ell corria a Moto2) en uns tests privats al traçat de Jerez substituint el lesionat Thomas Lüthi, que era un dels pilots titulars de l’equip.</p>
      <p>Després de l’anunci d’ahir, els Márquez es converteixen en els primers germans que compartiran equip de MotoGP. Els Espargaró (Aleix i Pol), per exemple, ja comparteixen categoria des que el petit, el Pol, va pujar a la categoria reina l’any 2014 amb una Yamaha del Tech3 i l’Aleix competia amb el Forward Yamaha. Els de Cervera, però, seran els primers que vestiran els mateixos colors a MotoGP.</p>
      <p>D’aquesta manera, la d’aquest any a Cervera serà l’última celebració de títols que fan els Márquez de manera conjunta. Ara no podran guanyar el campionat a la vegada, com sí que ha passat aquest any (el Marc va guanyar el de MotoGP, i l’Àlex, el de Moto2) i el 2014 (MotoGP i Moto3).</p>
      <h3>Una negociació a correcuita</h3>
      <p>La decisió de retirar-se de Jorge Lorenzo ha precipitat els esdeveniments en els últims dies. I és que Àlex Márquez havia signat amb el seu equip per seguir a Moto2 una temporada més (seria el seu sisè any a la categoria), tot i ser-ne el campió i veure com pilots que havien quedat per darrere d’ell a la general feien el salt a la categoria reina l’any vinent. Els contractes no s’acostumen a signar a final de temporada, sinó que a aquestes altures de la pel·lícula hi arriben gairebé tots amb els deures fets. I ell, quan va veure que les portes de les motos de fàbrica de MotoGP estaven tancades, aconsellat pel seu germà gran i pel seu mànager, Emili Alzamora, va decidir seguir un any més a Moto2. “És el millor”, assegurava també el seu germà, Marc. A MotoGP, els pilots signen els contractes per a dos anys, i aquesta temporada era la d’impàs, a l’espera de negociar aquest 2020 els nous contractes per al període 2021-2022.</p>
      <p>Però l’adeu de Lorenzo, que HRC coneixia des de feia 15 dies i que el mallorquí va fer públic en una roda de premsa dijous al mateix circuit de Xest, va fer que tot es precipités. Honda, amb l’arribada d’Àlex Márquez, s’assegura tenir un jove amb projecció (és el campió de Moto2 i té tres anys menys que el seu germà) i, d’altra banda, també s’assegura que Marc Márquez estigui content. I això, amb la renovació a l’horitzó (el de Cervera sempre ha dit que amb el primer que s’asseurà a parlar és amb el seu equip), és més que important. Els japonesos veuen que Marc Márquez és l’únic que ara per ara pot domar l’Honda i que, per tant, és l’únic pilot que els fa campions i els dona triomfs.</p>
      <p>El gran dels germans Márquez sempre ha dit en públic que no pressionaria l’equip perquè contractessin el seu germà, però d’alguna manera això ja era una manera de posicionar-se. “Mentiria si digués que no vull el meu germà de company, però insisteixo que mai he forçat la situació. Sigui qui sigui el meu company, el compararan amb mi. I al meu germà sempre se l’ha comparat amb mi”, va dir divendres Marc Márquez, quan el pàdoc bullia per conèixer el nom del substitut de Lorenzo.</p>
      <p>El cert és que l’Honda és una moto difícil de pilotar, si bé el fet que els dos germans comparteixin els entrenaments i que Marc Márquez pugui ajudar-lo en tot el que necessiti (de fet, ja ho ha fet fins ara, tot i que en categories diferents) li pot facilitar les coses. HRC, doncs, s’assegura tenir el que ara per ara és l’únic pilot capaç de guanyar els títols de Moto3 i Moto2, des que aquestes categories van canviar. Ara, la connexió entre els dos germans arriba a MotoGP. I estan disposats a passar-s’ho bé.</p>
      <h3>Marc Márquez: "Si HRC truca a la porta, no els pots dir que no"</h3>
      <p>Marc Márquez ha valorat a la <a href="https://www.motogp.com/es/videos/2019/11/18/marquez-no-presione-a-honda-ni-tampoco-a-mi-hermano/320025">web de MotoGP</a> el fitxatge del seu germà Àlex per l'equip Repsol Honda. "Es tracta del meu germà i per descomptat que estic feliç i orgullós que l'hagin triat, però la temporada vinent serà un rival més i el meu company de box –ha indicat–. Ningú s'esperava a València que Lorenzo anunciés la seva decisió de retirar-se. Honda es va trobar davant d'una situació crítica, a l'haver de buscar un pilot en l'última carrera de l'any. Van analitzar els possibles candidats disponibles i un d'ells era el campió del món de Moto2, el meu germà Àlex", ha explicat, abans d'afegir que ell no va pressionar ni Honda ni el seu germà en cap sentit. "Respecto la decisió de l'Àlex. Si ets un pilot de Moto2 i HRC truca a la porta no els pots dir que no, però això li comportarà molta pressió. És un pilot jove i sense experiència en la categoria i no ho tindrà fàcil, perquè l'estaran comparant sempre amb el seu company, que és molt ràpid i lluita en cada carrera per la victòria. Ha d'entendre que és la seva primera temporada a MotoGP. L'Honda és una moto complicada per a un <i>rookie</i>. Pilots amb molta experiència com Lorenzo, Crutchlow o Zarco han patit caigudes serioses amb aquesta moto", ha avisat.</p>
      <p>Sobre el fet de poder ajudar el seu germà, Marc Márquez ha dit: "La meva intenció és tornar a guanyar el Mundial i per això he d'estar concentrat al cent per cent en la meva part del box. L'Àlex treballarà a l'altre costat, amb el seu propi equip".</p>
      <p>El que sí que ha reconegut el campió del món de MotoGP és que Honda li va demanar l'opinió sobre el fitxatge d'Àlex Márquez. "Honda em va demanar l'opinió, i òbviament no podia dir que no al fitxatge del meu germà. És un somni, però una part de mi creu que potser hauria estat millor tenir l'Àlex en un altre equip on no tingués tanta pressió", ha conclòs.</p>
      <h3>Aquest matí arrenca la pretemporada a Xest</h3>
      <p>Avui arrenca oficialment al traçat Ricardo Tormo de Xest la pretemporada 2020 de MotoGP. Hores després d’escombrar el confeti de la festa de diumenge, els pilots tornen a la pista per provar les motos amb què competiran la temporada vinent. L’acció començarà a les 10 del matí i s’allargarà fins a les 17 hores, tant avui com demà. La setmana vinent, dilluns i dimarts, hi haurà un test privat a Jerez i, a partir de llavors, els pilots ja no podran tornar a pujar a les seves motos fins al febrer (del 7 al 9), quan hi ha previst un test oficial al traçat de Sepang.</p>
    </article>
  </body>
</html>