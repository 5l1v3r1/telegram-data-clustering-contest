<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/two-south-koreans-vessel-saudi-seized-yemen-houthis-red-sea"/>
    <meta property="og:site_name" content="euronews"/>
    <meta property="article:published_time" content="2019-11-19T09:32:57+00:00"/>
    <meta property="og:title" content="حوثی‌های یمن سه کشتی متعلق به عربستان و کره جنوبی را توقیف کردند"/>
    <meta property="og:description" content="بنا بر اعلام سئول، به یک کشتی نیروی دریایی کرۀ جنوبی که در دریای عرب در زمینۀ عملیات ضددزدی دریایی فعال است، دستور داده شده که به منطقۀ توقیف این کشتی‌ها برود."/>
  </head>
  <body>
    <article>
      <h1>حوثی‌های یمن سه کشتی متعلق به عربستان و کره جنوبی را توقیف کردند</h1>
      <address><time datetime="2019-11-19T09:32:57+00:00">19 Nov 2019, 09:32</time> by <a rel="author">یورونیوز فارسی </a></address>
      <p>وزارت خارجه کرۀ جنوبی روز سه‌شنبه اعلام کرد که سه کشتی که دو فروند از آنها متعلق به این کشور است توسط شبه‌نظامیان حوثی توقیف شده است.</p>
      <p>محل توقیف این کشتی‌ها در انتهای جنوبی دریای سرخ است و هر دو کشتی، متعلق به شرکت کره‌ای «Woongjin Development» بودند که در بخش ساخت و ساز دریایی فعال است.</p>
      <p>پیش از این در روز دوشنبه ائتلاف اعراب به رهبری عربستان سعودی که در حال جنگ با حوثی‌های یمن است نیز خبر توقیف دست‌کم یک کشتی توسط حوثی‌ها که یک دکل حفاری متعلق به کرۀ جنوبی را یدک می‌کشید، منتشر کرده بود.</p>
      <p>هنوز از شمار دقیق سرنشینان این دو کشتی‌ خبری منتشر نشده است اما گفته می‌شود که دست‌کم دو شهروند کرۀ جنوبی و چهار تن از دیگر ملیتها در دو کشتی حضور داشته‌اند.</p>
      <p>بنا بر اعلام سئول، به یک کشتی نیروی دریایی کرۀ جنوبی که در دریای عرب در زمینۀ عملیات ضددزدی دریایی فعال است، دستور داده شده که به منطقۀ توقیف این کشتی‌ها برود.</p>
      <h3>یک کشتی متعلق به عربستان نیز توقیف شد</h3>
      <p>گفته می‌شود که کشتی سوم متعلق به عربستان سعودی با ۱۰ سرنشین از ملیت‌های مختلف بوده است. سخنگوی ائتلاف اعراب توقیف این کشتی‌ها را یک «عملیات تروریستی» توصیف کرد و تهدیدی برای آزادی ناوبری بین‌المللی و تجارت جهانی خواند.</p>
      <p>تلویزیون المسیرۀ یمن نیز با خبر تایید توقیف این کشتی‌ها اعلام کرد که هر سه کشتی به بندر سلیف برده شده‌اند.</p>
      <p>اما محمد علی حوثی، رئیس کمیته عالی انقلاب یمن تنها خبر توقیف «یک کشتی مظنون» را تایید کرد. او اعلام کرد که با خدمه این کشتی به خوبی رفتار خواهد شد.</p>
      <p>او گفت: «گارد ساحلی یمن در حال بررسی این موضوع هستند که آیا این کشتی به کشورهای متجاوز تعلق دارد یا به کرۀ جنوبی؛ که در این حالت پس از طی مراحل قانونی رفع توقیف خواهد شد.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/12/19/child-soldiers-yemen-recruitment-houthi-coalition-saudi-arabia-violation-human-rights">تراژدی یمن؛ کودک سربازان ۱۰ ساله‌ای که می‌جنگند، می‌کشند و کشته می‌شوند</a>
        </li>
        <li>
          <a href="https://farsi.euronews.com/2019/10/07/aden-yemen-government-southern-separatists-southern-transitional-council-close-deal">توافق قریب‌الوقوع دولت هادی و شورای انتقالی جنوب یمن</a>
        </li>
        <li>
          <a href="https://farsi.euronews.com/2019/09/18/yemen-s-houthis-threaten-to-attack-targets-in-the-united-arab-emirates">هشدار حوثی‌ها به امارات: هر لحظه احتمال حمله به ده‌ها هدف در دوبی و ابوظبی وجود دارد</a>
        </li>
        <li>
          <a href="https://farsi.euronews.com/2019/09/15/u-s-official-attack-saudi-oil-facility-came-direction-iran-cruise-missiles">یک مقام ارشد آمریکا: حمله به عربستان از سمت ایران و «احتمالا» با موشک کروز انجام شده است</a>
        </li>
      </ul>
    </article>
  </body>
</html>