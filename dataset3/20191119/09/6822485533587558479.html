<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T09:28:00+00:00"/>
    <meta property="og:title" content="نظر عطریانفر درباره اعتراضات به گرانی بنزین"/>
    <meta property="og:description" content="محمد عطریانفر عضو شورای مرکزی حزب کارگزاران طی یادداشتی در روزنامه ایران نوشت: در چند روز گذشته، تعدادی از شهرهای کشور گرفتار اعتراضات مردمی در پی افزایش قیمت بنزین در قالب طرح مدیریت مصرف سوخت بودند. اعتراضاتی که متأسفانه به اغتشاش هم کشیده شده و آتش زدن و غارت اموال عمومی را در پی داشته و فراتر از این برخی مراکز و فروشگاه‌های خصوصی هم در امان نمانده‌اند."/>
  </head>
  <body>
    <article>
      <h1>نظر عطریانفر درباره اعتراضات به گرانی بنزین</h1>
      <address>
        <time datetime="2019-11-19T09:28:00+00:00">19 Nov 2019, 09:28</time>
      </address>
      <p>محمد عطریانفر عضو شورای مرکزی حزب کارگزاران طی یادداشتی در روزنامه ایران نوشت: در چند روز گذشته، تعدادی از شهرهای کشور گرفتار اعتراضات مردمی در پی افزایش قیمت بنزین در قالب طرح مدیریت مصرف سوخت بودند. اعتراضاتی که متأسفانه به اغتشاش هم کشیده شده و آتش زدن و غارت اموال عمومی را در پی داشته و فراتر از این برخی مراکز و فروشگاه‌های خصوصی هم در امان نمانده‌اند.</p>
      <p>قاعدتاً تشدید این اقدامات تخریبی مسئولان انتظامی و امنیتی را نیز مکلف به برقراری نظم و امنیت می‌کند. قاعدتاً اولین نکته‌ای که به ذهن می‌رسد تأکید بر این نکته است که مردم و حتی آنها که اعتراض دارند و اعتراض خود را به صورت مدنی و کم هزینه دنبال می‌کنند، صف خود را از اغتشاشگران جدا کنند. جدای از این اما  مسئولان اجرایی و متولیان اقتصاد کشور و تضمین‎کنندگان امنیت حریم زندگی می‌توانند نقش اصلی را در بازگرداندن آرامش به کشور بازی کنند.</p>
      <p>در این شرایط که چنین تدبیری از سوی سران سه قوه کشور اندیشیده شده و حتی حمایت مستقیم رهبری را هم به همراه دارد، نقشه راه مسئولان اجرایی خواهد توانست جنبه عملی به خود بگیرد؛ چرا که دست پری برای ارائه تحلیل‏‌های درست از افزایش نرخ بنزین دارند. بر کسی پوشیده نیست که تحت تأثیر این تدبیر، آثار و تبعاتی به لحاظ افزایش سطح قیمت‎ها و تأثیرگذاری بر معیشت مردم به وجود بیاید. اما همین موضوع به شکل ساده‌‏ای برای مردم قابل توضیح بوده و در مقابل هم می‌تواند مورد پذیرش قرار بگیرد. چه ایرادی دارد که پیامد تصمیم سران سه قوه یعنی تأثیر آن در امر افزایش قیمت بنزین به زبانی ساده بیان شود.</p>
      <p>حسب رأی کارشناسی که از زبان آقای همتی رئیس کل بانک مرکزی اعلام شده، تأثیر افزایشی سطح قیمت‌ها ناشی از بالا رفتن نرخ بنزین ۴ درصد خواهد بود. بماند که منابع حاصل از این افزایش قیمت هم قرار است به خود مردم اختصاص یابد. بنابراین شایسته است که واقعیات مرتبط با این تصمیم صادقانه با مردم در میان گذاشته شود و البته به آنها اطمینان خاطر داده شود که برای حداقلی کردن تبعات منفی آن تلاش خواهد شد.</p>
      <p>بنابراین بیش از آنکه ما توقع داشته باشیم و بگوییم که ای مردم! صف خود را از اغتشاشگران جدا کنید- که حتماً هم این کار را خواهند کرد- بیشتر باید توصیه کنیم که مسئولان محترم و کسانی که در زندگی مردم و اقتصاد کشور مسئولیت و مأموریتی دارند، کاری کنند که مردم به آنان باور داشته و به گفته‌های آنان اعتماد کنند. مسئولان باید کاری کنند تا تدابیری که صورت می‎دهند و آنچه در عالم بیان مطرح می‌کنند، در عالم واقع هم اتفاق بیفتد. اگر این اعتماد حاصل شود، طبیعی است که مردم هم بر همین اساس زودتر و با اراده بیشتری مرزبندی خود را از اغتشاشگران تعریف کرده و به تبع آن فرصتی هم برای نیروهای امنیتی فراهم می‏‌شود که با اخلالگران برخورد کنند.</p>
      <p>گزارش‌ها و تصاویر منتشر شده از گستردگی تخریب‌ها بتدریج نشان خواهد داد که خواسته اصلی مردم و حتی معترضان بروز چنین اتفاقاتی نبوده و چه بسا در این میان خواسته اصلی آنها هم گم شده یا توسط اغتشاشگران سمت و سویی دیگر پیدا کرده است. یعنی همان خواسته یا اعتراضی که برخی بحق و بر اساس قانون داشتند، حالا توسط عده‌‌ای دیگر به گروگان گرفته شده است.</p>
    </article>
  </body>
</html>