<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742482"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:10:00+00:00"/>
    <meta property="og:title" content="13ทัณฑสถาน-เรือนจำร่วม'มมร.'เปิดเรียนป.ตรี"/>
    <meta property="og:description" content="มมร.ร่วม 13 กรมราชทัณฑ์-เรือนจำ จัดโครงการวิทยบริการสอนพระพุทธศาสนาในเรือนจำ เปิดสอนระดับปริญญาตรี จบแล้วรุ่นแรก 16 รายจากเรือนจำกลางบางขวาง"/>
  </head>
  <body>
    <article>
      <h1>13ทัณฑสถาน-เรือนจำร่วม'มมร.'เปิดเรียนป.ตรี</h1>
      <address>
        <time datetime="2019-11-19T09:10:00+00:00">19 Nov 2019, 09:10</time>
      </address>
      <p>
        <b>มมร.ร่วม 13 กรมราชทัณฑ์-เรือนจำ จัดโครงการวิทยบริการสอนพระพุทธศาสนาในเรือนจำ เปิดสอนระดับปริญญาตรี จบแล้วรุ่นแรก 16 รายจากเรือนจำกลางบางขวาง</b>
      </p>
      <p>วันนี้ (19 พ.ย.) พระราชปฏิภาณโกศล (สมคิด จินฺตามโย) อธิการบดีมหาวิทยาลัยมหามกุฏราชวิทยาลัย(มมร.) กล่าวว่า ตามที่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี มีพระราชกระแสรับสั่งให้กรมราชทัณฑ์ร่วมมือกับ มมร. ส่งเสริมการศึกษาด้านพระพุทธศาสนาให้แก่ผู้ต้องขัง เพื่อให้บุคคลดังกล่าวเข้าใจและน้อมนำหลักธรรมคำสอนไปขัดเกลาจิตใจ ทาง มมร.จึงร่วมกับกรมราชทัณฑ์ จัดโครงการวิทยบริการสอนพระพุทธศาสนาในเรือนจำ เพื่อส่งเสริมการจัดการศึกษาระดับอุดมศึกษาด้านพระพุทธศาสนา และการขยายโอกาสให้แก่ผู้ด้อยโอกาส โดยเฉพาะผู้ต้องขัง ให้ได้ศึกษาต่อ เพื่อเพิ่มพูนความรู้ นำหลักธรรมะไปประยุกต์ใช้ในชีวิตประจำวัน โดยขณะนี้มีเรือนจำ ทัณฑสถาน ขอเปิดการเรียนการสอนแล้ว 13 แห่ง ประกอบด้วย ทัณฑสถานหญิงกลาง ทัณฑสถานบำบัดพิเศษกลาง เรือนจำพิเศษมีนบุรี เรือนจำกลางนครพนม ทัณฑสถานเกษตรอุตสาหกรรมเขาพริก เรือนจำกลางนครราชสีมา เรือนจำกลางพิษณุโลก ทัณฑสถานบำบัดพิเศษลำปาง เรือนจำจังหวัดลำพูน เรือนจำจังหวัดเชียงใหม่ เรือนจำกลางนครศรีธรรมราช เรือนจำกลางบางขวาง และเรือนจำกลางพระนครศรีอยุธยา โดยมีผู้ที่สำเร็จการศึกษาแล้วจากเรือนจำกลางบางขวาง 16 ราย   <br/><br/>อธิการบดี มมร. กล่าวด้วยว่า ประเทศไทยมีจำนวนผู้ต้องขังสูงเป็นอันดับ 6 ของโลก และอันดับ 1 ในอาเซียน โดยกว่าร้อยละ 79 ต้องโทษมาจากคดียาเสพติด ทั้งนี้สาเหตุเริ่มต้นมาจากการขาดโอกาสทางการศึกษาเป็นสำคัญ ดังนั้นการลงโทษเพียงอย่างเดียวอาจไม่ใช่ทางออกของปัญหา การให้ความรู้และเตรียมความพร้อมให้ผู้ต้องขังสามารถกลับไปใช้ชีวิตในสังคมได้นั้นจึงเป็นแนวทางแก้ไขที่ให้ผลดีกว่า ทั้งกับตัวผู้ต้องขังเองและกับสังคม ซึ่งโครงการวิทยบริการสอนพระพุทธศาสนาในเรือนจำ เพื่อส่งเสริมการศึกษาด้านพระพุทธศาสนาให้แก่ผู้ต้องขัง ให้เข้าใจและน้อมนำหลักธรรมคำสอนไปขัดเกลาจิตใจตนดองต่อไป.<br/><br/> </p>
    </article>
  </body>
</html>