<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Tribunal-Europeu-Drets-Humans-Valtonyc_0_2346965368.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T09:46:57+00:00"/>
    <meta property="og:title" content="El Tribunal Europeu de Drets Humans desestima la demanda de Valtònyc"/>
    <meta property="og:description" content="No va admetre la denúncia del raper en què al·legava que Espanya va vulnerar la seva llibertat d'expressió"/>
  </head>
  <body>
    <article>
      <h1>El Tribunal Europeu de Drets Humans desestima la demanda de Valtònyc</h1>
      <h2>No va admetre la denúncia del raper en què al·legava que Espanya va vulnerar la seva llibertat d'expressió</h2>
      <address>
        <time datetime="2019-11-19T09:46:57+00:00">19 Nov 2019, 09:46</time>
      </address>
      <p>El Tribunal Europeu de Drets Humans no va admetre <a href="https://www.ara.cat/cultura/Valtonyc-demanda-Espanya-Tribunal-Europeu-Drets-Humans_0_2116588500.html">la denúncia que la defensa del raper Valtònyc va presentar l'octubre del 2018 </a>en què al·legava que Espanya havia vulnerat la seva llibertat d'expressió en condemnar-lo a tres anys i mig de presó per delictes d'enaltiment del terrorisme, injúries a la Corona i amenaces. Com ha avançat Catalunya Ràdio i confirmen fonts del tribunal a l'ARA, la demanda va ser declarada "inadmissible" el dia 11 de juliol. Fonts pròximes a la defensa, però, recalquen que no s'ha entrat al fons del cas, sinó que s'ha declarat inadmissible perquè no s'haurien esgotat totes les vies judicials prèvies.</p>
      <p>Valtònyc va presentar aquesta demanda a través del seu advocat, Gonzalo Boye, però aquesta via és independent i paral·lela al cas que té obert a Bèlgica, on el raper està exiliat des del 2018. En aquest cas, està pendent de resoldre's la seva extradició, perquè la justícia belga va consultar al Tribunal de Justícia de la Unió Europea (TJUE) abans de resoldre sobre <a href="https://www.ara.cat/cultura/raper-mallorqui-Valtonyc_0_2090191048.html">l'euroordre després de rebutjar-la en un primer moment</a>. El jutge de Gant <a href="https://www.ara.cat/cultura/justicia-belga_0_2120188060.html">va presentar una qüestió prejudicial al TJUE.</a> Precisament sobre aquesta qüestió es coneixeran dimarts les conclusions de l'advocat general, el pas previ i indicatiu a la sentència definitiva, com va passar fa una setmana amb el cas de la immunitat d'Oriol Junqueras.</p>
      <p>Fonts pròximes a la defensa asseguren que el fet que el TEDH hagi desestimat la demanda no té cap implicació en l'extradició del cantant mallorquí. De fet, es mostren optimistes sobre la resolució del TJUE al respecte. La justícia belga va preguntar al tribunal amb seu a Luxemburg sobre  l'aplicació de la pena més severa pel delicte de terrorisme, que és el que demana l'acusació de la fiscalia espanyola per sol·licitar l'euroordre.  Espanya va endurir les penes per a aquest delicte en el Codi Penal el 2015, i sol·licita per a Valtònyc la pena més severa tot i que el presumpte delicte s'hauria comès el 2012. </p>
      <p>Durant la vista del cas, <a href="https://www.ara.cat/cultura/Valtonyc-arriba-Tribunal-Justicia-UE_0_2308569199.html">la Comissió Europea es va alinear amb el raper exiliat </a>i, segons les mateixes fonts citades anteriorment, l'advocat general del TJUE va ser molt crític amb els criteris que defensava l'estat espanyol.</p>
    </article>
  </body>
</html>