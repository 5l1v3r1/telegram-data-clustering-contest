<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/19/migranti-salvini-indagato-ad-agrigento-per-caso-open-arms-_b74f8e98-29f0-487a-acbf-e13f6067fc06.html"/>
    <meta property="og:site_name" content="ANSA.it"/>
    <meta property="article:published_time" content="2019-11-19T09:56:44+00:00"/>
    <meta property="og:title" content="Migranti: Salvini indagato ad Agrigento per caso Open Arms"/>
    <meta property="og:description" content="Per sequestro di persona. Fascicolo già trasmesso a Palermo. Il leader della Lega: 'Comincio ad essere stufo' (ANSA)"/>
  </head>
  <body>
    <article>
      <h1>Migranti: Salvini indagato ad Agrigento per caso Open Arms</h1>
      <h2>Per sequestro di persona. Fascicolo già trasmesso a Palermo</h2>
      <address><time datetime="2019-11-19T09:56:44+00:00">19 Nov 2019, 09:56</time> by <a rel="author">Redazione ANSA</a></address>
      <p>Il leader della Lega Matteo Salvini è stato iscritto nel registro degli indagati dalla procura di Agrigento per sequestro di persona e omissioni di atti d' ufficio. L' accusa - scrive la Repubblica- riguarda il caso dei 164 migranti salvati il primo agosto scorso dalla Open Arms, a cui fu vietato dall'allora ministro dell'Interno l'ingresso nelle acque italiane. La nave rimase 20 giorni ferma davanti a Lampedusa, poi furono i pm , in seguito a un' ispezione a bordo, a ordinare lo sbarco d'urgenza. Il fascicolo è già stato trasmesso alla procura di Palermo, competente a valutare le ipotesi di reato che dovranno essere sottoposte al tribunale dei ministri: entro 15 giorni l'ufficio giudiziario guidato da Francesco Lo Voi dovrà decidere se confermare le ipotesi di reato, riformularle o chiedere l'archiviazione. Si tratta del bis del caso Diciotti: anche allora a indagare Salvini fu il procuratore di Agrigento Luigi Patronaggio.<br/><br/>"Mi domando se in Procura ad Agrigento non abbiano cose più serie di cui occuparsi. Usano denaro pubblico, prima o poi mi verrà voglia di chiedere conto di come lo usano. È la seconda, la terza, la quarta, la quinta inchiesta. Ho fatto quello che gli italiani mi chiedevano di fare, ho difeso i confini, inizio a essere stufo". Lo ha detto, arrivando al 19/o Congresso nazionale del Sap a Rimini, il segretario della Lega, Matteo Salvini, sulla vicenda della Open Arms per cui risulta indagato dalla Procura agrigentina.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>