<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/politics/tsipras-erotimata-meta-tin-symmetoxi-tou-stin-poreia-gia-to-polytexneio/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T09:29:27+00:00"/>
    <meta property="og:title" content="Τσίπρας : Ερωτήματα μετά την συμμετοχή του στην πορεία για το Πολυτεχνείο"/>
    <meta property="og:description" content="Υπάρχουν ορισμένα αδιευκρίνιστα θέματα σχετικά με τη συμμετοχή του Αλέξη Τσίπρα στην πορεία για το Πολυτεχνείο."/>
  </head>
  <body>
    <article>
      <h1>Τσίπρας : Ερωτήματα μετά την συμμετοχή του στην πορεία για το Πολυτεχνείο</h1>
      <h2>Υπάρχουν ορισμένα αδιευκρίνιστα θέματα σχετικά με τη συμμετοχή του Αλέξη Τσίπρα στην πορεία για το Πολυτεχνείο.</h2>
      <address><time datetime="2019-11-19T09:29:27+00:00">19 Nov 2019, 09:29</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Υπάρχουν ορισμένα αδιευκρίνιστα θέματα σχετικά με τη συμμετοχή του Αλέξη Τσίπρα στην πορεία για το Πολυτεχνείο. Γιατί κατέβηκε στην πορεία; Γιατί πήγε έως τη Μεγάλη Βρεταννία και όχι έως την αμερικανική πρεσβεία; Θα το ξανακάνει; Γιατί γελούσε (μαζί με τον Σκουρλέτη και τη Ρένα Δούρου) σ’ όλη τη διάρκεια της παρουσίας του στην πορεία;</p>
      <p>Ο Βηματοδότης αποφάσισε να διαλευκάνει το… μυστήριο Τσίπρα. Όπως σημειώνει:</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>«Ετσι, λοιπόν, για να λύσω αυτές τις απορίες απευθύνθηκα σ’ έναν από τους στενότερους συνεργάτες του, ο οποίος προθύμως μίλησε, με την προϋπόθεση όμως να κρατήσει την ανωνυμία του.</p>
      <p>Πρώτα απ’ όλα με πληροφόρησε ότι δεν αποκλείεται ο Τσίπρας να ξαναβρεθεί σε μπλοκ του ΣΥΡΙΖΑ σε διαδήλωση, επειδή έτσι του επιτάσσουν τα «δημοκρατικά αντανακλαστικά του».</p>
      <p>Εδωσε μάλιστα και ένα παράδειγμα πού μπορεί ο πρόεδρος του ΣΥΡΙΖΑ να ξαναβρεθεί στον δρόμο: Στις επερχόμενες διαμαρτυρίες για το Ασφαλιστικό, μου είπε, πράγμα που σημαίνει ότι θα έχουμε και συνέχεια.</p>
      <p>Οσον αφορά την παρουσία του στην πορεία του Πολυτεχνείου, τη δικαιολόγησε ότι ήταν «η αντίδρασή του στην ασκούμενη κυβερνητική πολιτική». Δηλαδή; Τον ξαναρώτησα. «Διαμαρτυρία επειδή η Αστυνομία εισέβαλε σε κινηματογράφο, τα γεγονότα της ΑΣΟΕΕ, η αστυνομική τρομοκρατία», μου απάντησε. Γιατί όμως όταν ήταν πρωθυπουργός έστελνε τα ΜΑΤ σε κάθε διαδήλωση δεν απάντησε, ούτε βεβαίως γιατί είχε κλείσει με τέσσερις κλούβες των ΜΑΤ την Ηρώδου Αττικού.</p>
      <p>Το καλύτερο όμως σας το άφησα για το τέλος: Τον ρώτησα γιατί δεν πήγε έως την αμερικανική πρεσβεία, για να μου απαντήσει: «Και ποιος είπε ότι η πορεία του Πολυτεχνείου έχει αντιαμερικανικό χαρακτήρα;». Του υπενθύμισα ότι το κύριο σύνθημα της εξέγερσης του Πολυτεχνείου ήταν «Εξω αι ΗΠΑ» και το «Αμερικάνοι φονιάδες των λαών», συνθήματα που φώναζε και ο ΣΥΡΙΖΑ πριν γίνει κυβέρνηση, ή εάν θέλετε πριν ο κ. Τσίπρας συναντηθεί με δύο πλανητάρχες και έναν πρώην πλανητάρχη. Επέμεινε ότι οι καιροί άλλαξαν…</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/18/politics/antipoliteysi/polytexneio-ti-misi-poreia-ekane-o-tsipras-den-pige-os-tin-amerikaniki-presveia/"/>
        <a href="https://www.tanea.gr/2019/11/17/politics/nd-kata-tsipra-touristas-kai-stis-diadiloseis/"/>
        <a href="https://www.tanea.gr/2019/11/17/greece/me-tzin-kai-mayro-dermatino-stin-poreia-o-aleksis-tsipras/"/>
      </related>
    </article>
  </body>
</html>