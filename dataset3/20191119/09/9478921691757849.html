<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/synantiseis-koymoytsakoy-stis-ipa-gia-to-metanasteytiko/"/>
    <meta property="og:site_name" content="ert.gr"/>
    <meta property="article:published_time" content="2019-11-19T09:56:48+00:00"/>
    <meta property="og:title" content="Συναντήσεις Κουμουτσάκου στις ΗΠΑ για το μεταναστευτικό"/>
    <meta property="og:description" content="Ενημέρωση  για την έξαρση της μεταναστευτικής πρόκλησης που αντιμετωπίζει η Ελλάδα, ως σύνορο της Ευρώπης και της Δύσης παρείχε ο αναπληρωτής υπουργός Προστασίας του Πολίτη, αρμόδιος για τη μεταναστευτική πολιτική, Γιώργος Κουμουτσάκος στις συναντήσεις του στην  Ουάσιγκτον με τον Επικεφαλής Εσωτερικής Ασφάλειας των ΗΠΑ, Τσαντ Γουλφ, καθώς και με τον αναπληρωτή του, Τζέιμς ΜακΚάμεντ ."/>
  </head>
  <body>
    <article>
      <h1>Συναντήσεις Κουμουτσάκου στις ΗΠΑ για το μεταναστευτικό</h1>
      <address><time datetime="2019-11-19T09:56:48+00:00">19 Nov 2019, 09:56</time> by <a rel="author">Παντιάς Ζαχαριάδης</a></address>
      <p>Ενημέρωση  για την έξαρση της μεταναστευτικής πρόκλησης που αντιμετωπίζει η Ελλάδα, ως σύνορο της Ευρώπης και της Δύσης παρείχε ο αναπληρωτής υπουργός Προστασίας του Πολίτη, αρμόδιος για τη μεταναστευτική πολιτική, <b>Γιώργος Κουμουτσάκος</b> στις συναντήσεις του στην  Ουάσιγκτον με τον Επικεφαλής Εσωτερικής Ασφάλειας των ΗΠΑ, <b>Τσαντ Γουλφ</b>, καθώς και με τον αναπληρωτή του, <b>Τζέιμς ΜακΚάμεντ</b> .</p>
      <p>Επίσης ο κ. Κουμουτσάκος παρουσίασε τα συγκεκριμένα μέτρα που έχει υιοθετήσει η κυβέρνηση της Νέας Δημοκρατίας για την ενίσχυση της προστασίας των συνόρων, καθώς και την ψήφιση του νέου νόμου για τη διεθνή προστασία.</p>
      <p>Τόνισε ότι καμιά χώρα δεν μπορεί να ανταποκριθεί μόνη της στο μέγεθος της μεταναστευτικής-προσφυγικής πρόκλησης. Πηγές του υπουργείου αναφέρουν ότι υπήρξε κατανόηση των ελληνικών θέσεων από την αμερικανική πλευρά και συμφωνήθηκε να υπάρξει εμβάθυνση του διαλόγου και να βρεθούν πρακτικοί τρόποι συνεργασίας .</p>
      <figure>
        <img src="https://www.ert.gr/wp-content/uploads/2019/11/Koumoutsakos-state-Department.jpg"/>
      </figure>
      <p>Ο κ. Κουμουτσάκος αναφέρθηκε σε τρεις περιοχές ενδιαφέροντος, στις οποίες υπάρχουν δυνατότητες στενότερης συνεργασίας με τις Ηνωμένες Πολιτείες: την πολιτική επιστροφών-επαναπατρισμών σε τρίτες χώρες, την καταπολέμηση των δικτύων των διακινητών και τον έλεγχο και διαχείριση συνόρων.</p>
      <p>Ενημέρωσε, τέλος, για τις ελληνικές προτεραιότητες και θέσεις ενόψει της εκκίνησης των διαπραγματεύσεων για το <b>«Σύμφωνο Μετανάστευσης»</b> στο πλαίσιο της Ευρωπαϊκής Ένωσης.</p>
      <p>Στη συνέχεια, ο κ. Κουμουτσάκος συναντήθηκε με τον πρόεδρο της Επιτροπής Εσωτερικής Ασφάλειας της Αμερικανικής Γερουσίας, <b>Ντον Τζόνσον</b>, στον οποίο επίσης παρουσίασε τις θέσεις της Ελλάδας για το μεταναστευτικό-προσφυγικό.</p>
      <p>Ιδιαίτερη αναφορά έκανε στον ρόλο της Τουρκίας, η οποία οφείλει αφενός να μη χρησιμοποιεί το μεταναστευτικό-προσφυγικό ως μέσο άσκησης πίεσης για την επίτευξη γεωστρατηγικών στόχων και αφετέρου να καταπολεμήσει αποτελεσματικά τα δίκτυα διακινητών και να αποτρέψει τη δημιουργία νέων μεταναστευτικών οδών.</p>
      <p>Πηγή: ΑΠΕ-ΜΠΕ</p>
      <p>Σχετική είδηση: <a href="https://www.ert.gr/featured/metra-gia-tin-antimetopisi-toy-metanasteytikoy-prosfygikoy-anakoinonei-ayrio-i-kyvernisi/">Μέτρα για την αντιμετώπιση του μεταναστευτικού-προσφυγικού ανακοινώνει αύριο η κυβέρνηση</a></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/ameriki/synantisi-pompeo-christodoylidi-gia-sysfixi-ton-dimeron-scheseon/"/>
        <a href="https://www.ert.gr/eidiseis/diethni/ameriki/ipa-oklachoma-pyrovolismoi-se-polykatastima-treis-nekroi-metaxy-toys-kai-o-drastis/"/>
        <a href="https://www.ert.gr/featured/oi-ipa-krinoyn-pleon-nomimi-tin-epoikistiki-drastiriotita-toy-israil-sti-d-ochthi-antidraseis/"/>
        <a href="https://www.ert.gr/featured/pyrpolisan-tin-apokleismeni-eisodo-tis-polytechnikis-scholis-oi-diadilotes-sto-chongk-kongk/"/>
        <a href="https://www.ert.gr/eidiseis/diethni/kosmos/toyrkia-s-400-se-etoimotita-i-rosia-ypenthymisi-gia-kyroseis-apo-ipa/"/>
        <a href="https://www.ert.gr/eidiseis/ellada/kinonia/ta-epikindyna-meigmata-toy-ilektronikoy-tsigaroy-ypopta-gia-pneymonikes-pathiseis/"/>
      </related>
    </article>
  </body>
</html>