<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2820976-na-zitomirsini-zapuskaut-proekt-zi-stvorenna-simejnih-molocnih-ferm.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:04:00+00:00"/>
    <meta property="og:title" content="На Житомирщині запускають проєкт зі створення сімейних молочних ферм"/>
    <meta property="og:description" content="У Баранівській міській об’єднаній територіальній громаді (ОТГ) на Житомирщині запускають проєкт створення сімейних молочних ферм, що дозволить господарям корів заробляти більше на реалізації молока."/>
  </head>
  <body>
    <article>
      <h1>На Житомирщині запускають проєкт зі створення сімейних молочних ферм</h1>
      <h2>У Баранівській міській об’єднаній територіальній громаді (ОТГ) на Житомирщині запускають проєкт створення сімейних молочних ферм, що дозволить господарям корів заробляти більше на реалізації молока.</h2>
      <address>
        <time datetime="2019-11-19T09:04:00+00:00">19 Nov 2019, 09:04</time>
      </address>
      <p>Про це у розмові з кореспондентом Укрінформу повідомила керівник проєкту «Молодіжний кластер органічного бізнесу Баранівської міської ОТГ» Оксана Загорська.</p>
      <p>«Жителі сільських територій Баранівської ОТГ першими у Житомирській області приєднаються до проєкту «Створення сімейних молочних ферм». Цьому передуватимуть семінари, що проходитимуть по селах громади, а потім всі бажаючі відвідають сімейні молочні ферми, що вже працюють в інших областях, аби ознайомитися з їх реальними можливостями та перспективами. Перевага сімейних ферм у тому, що вони можуть реалізувати молоко за вищою вартістю, ніж звичайні власники корів», - пояснила Загорська.</p>
      <p>За її словами, фахівці проєкту нададуть селянам фахові консультації щодо облаштування ферм. Крім того, мова йде про взаємні чесні ринкові правила, коли власники відповідають за показники жирності молока, а закупівельники гарантують адекватну ціну.</p>
      <p>Крім того, об’єднана громада планує у рамках співпраці із ТОВ «Укрмілкінвест» укласти договір на прийом молока від членів сільськогосподарського обслуговуючого кооперативу «Мілка-2018», який створений за грантової підтримки <a href="https://www.ukrinform.ua/tag-evrosouz">ЄС</a>.</p>
      <p>Наразі у кооперативі 38 членів, серед яких одне фермерське господарство, і вже є селяни, які хочуть до нього приєднатися. У теплі пори роки за добу там можуть реалізувати 600-800 літрів молока, але восени і взимку рівень надою знижується до 200-300 добових літрів.</p>
      <p>Партнерами проєкту, які готові купувати молоко в Баранівській ОТГ, є такі підприємства, як Радивилівський молокозавод, «Молокія», «Галичина», «Хмельницька маслосирбаза».</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820173-milovanov-nazvav-programi-pidtrimki-agrarnoi-galuzi-u-2020-roci.html">Милованов назвав програми підтримки аграрної галузі у 2020 році</a>
      </blockquote>
      <p>Нині у рамках проєкту «Створення сімейних молочних ферм» успішно працюють 17 молочних ферм у Рівненській, Хмельницькій, Волинській і Тернопільській областях. Крім того, ще 29 ферм приєднаються до кінця цього року.</p>
    </article>
  </body>
</html>