<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/joga-magas-vernyomassal/"/>
    <meta property="og:site_name" content="FEMINA"/>
    <meta property="article:published_time" content="2019-11-19T09:14:03+00:00"/>
    <meta property="og:title" content="Magas vérnyomással is végezhetők: 10 jógapóz, ami ilyenkor is jót tesz a szervezettel"/>
    <meta property="og:description" content="Vérnyomásproblémával is szabad jógázni, csak néhány dologra kell figyelni."/>
  </head>
  <body>
    <article>
      <h1>Magas vérnyomással is végezhetők: 10 jógapóz, ami ilyenkor is jót tesz a szervezettel</h1>
      <h2>Vérnyomásproblémával is szabad jógázni, csak néhány dologra kell figyelni.</h2>
      <address><time datetime="2019-11-19T09:14:03+00:00">19 Nov 2019, 09:14</time> by <a rel="author">Tamás Katalin</a></address>
      <p>A vérnyomásproblémákat nemcsak a genetika, de az életmód is befolyásolja: a helytelen étkezés, az elhízás, a dohányzás és alkoholfogyasztás, sőt a mozgásszegény életmód is növeli a betegség kialakulásának kockázatát. </p>
      <p>A mozgás azonban nemcsak segíthet megelőzni a problémát, de a kezelésben is fontos szerephez juthat. Néhány sport, így a jóga is különösen ajánlott magas vérnyomás esetén, azonban néhány apró szabályra fontos odafigyelni <a href="https://www.instagram.com/hathayogastepbystep/">Ács Dóra okleveles hathajóga-oktató</a> szerint. A jógaoktató elmondta, a fordított testhelyzetek kivételével a legtöbb gyakorlatot nyugodtan lehet végezni, ám a kéz helyzetére oda kell figyelni: ilyenkor biztonságosabb, ha nem a fej fölé emelve, inkább oldalsó tartásban, előre nyújtva, esetleg csípőre tett kézzel végzi az ember a gyakorlatokat. </p>
      <h3>Jóga magas vérnyomással</h3>
      <p>Az egyes gyakorlatok normalizálják a vérkeringést, csökkentik a stresszt, és megnyugtatják az idegeket. A pránajáma, a tudatos légzés pedig eközben lassú pulzusszámot eredményez, és ezáltal csökkenti a vérnyomást, így kimondottan javasolt a jóga a nagyobb egészségügyi problémák megelőzésére. Kialakult és gyógyszerrel kezelt magasvérnyomás-betegség esetén természetesen jobb előzetesen egyeztetni szakorvossal is!</p>
      <p>Ács Dóra az ászanák helyes kivitelezéséhez is elmondta tanácsait, emellett pedig felhívta a figyelmet arra is, hogy bár a jógagyakorlás nagyon hasznos, a berögződéseket, így a folyamatosan rosszul végzett gyakorlatokat hosszú idő lehet kijavítani, ezért érdemes keresni egy olyan oktatót, aki akár egy egyéni jógaóra keretében, személyre szabottan segít összeállítani egy gyakorlatsort, vagy csatlakozni egy jógacsoporthoz, ahol személyesen tudnak ügyelni a mozdulatok pontosságára.</p>
      <figure>
        <img src="https://kep.index.hu/1/0/3037/30375/303751/30375157_547a868e6b8525e52fd05c8c31efee54_wm.jpg"/>
        <figcaption>Harcos kettes póz erősíti a szívet és a légzést. Ehhez lépj ki széles terpeszbe, emeld a karokat a talajjal párhuzamosan, és nyújtózz aktívan két irányba! A póz erősíti az állóképességet, felkészíti a testet a nehezebb gyakorlatokra.<cite>Johnny Greig / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303752/30375235_cd0306691f4f9cb742f12e4606c9714a_wm.jpg"/>
        <figcaption>A széktartás során a vállakat távolítsd a fültől, lapockáknak szinte bele kell simulniuk a hátba. A karok nyújtóznak előre, így nem feszül a váll és a nyak.<cite>Ssorca / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303754/30375445_203a6e38f08fb8753d4630b79dbab4ee_wm.jpg"/>
        <figcaption>Négykézlábra ereszkedve a macskapóz a legismertebb gerincerősítő gyakorlat, amely kiválóan oldja a feszültséget. Kíméletesen mozgatja át a gerinc menti izmokat, enyhíti a hát fájdalmakat. Mindig a medencével kezdd a mozgást, a fej legyen az utolsó a hullámzásnál!<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303755/30375539_b36f81863a2171c014c3153e35a84fc8_wm.jpg"/>
        <figcaption>A tevepóz erősíti a szívet és fokozza a vérkeringést, energiát ad az elmének. Javítja a rossz tartást, oldja a vállak merevségét. Csípőszéles térdelőállásból indíts, a tenyereket először a csípőre helyezd, a könyököket közelítve, ha megy, a sarkakat is megérintheted.<cite>fizkes / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303754/30375479_f0080acb69f27d32bd6d0a92b12aa46b_wm.jpg"/>
        <figcaption>Az ülő gyakorlatok közül a fej a térdhez póz jól frissíti a vérkeringést, edzi a fej és az alsó végtagok ereit. A gerincferdülésre is pozitívan hat. A hajlított lábat a combhoz helyezd, és hajolj rá a felső testeddel!<cite>fizkes / Getty Images Hungary</cite></figcaption>
      </figure>
      <figure>
        <img src="https://kep.cdn.indexvas.hu/1/0/3037/30375/303756/30375655_7f0ce8dd24a3dfac3e4ce67ee4c8b251_wm.jpg"/>
        <figcaption>A fekvő pillangótartás során engedd ellazulni minden izmodat, engedd, hogy a gravitáció súlya húzza lejjebb a térdeket! Remek <a href="https://femina.hu/egeszseg/csiponyito-joga/">csípőnyitó póz</a>, mely oldja a feszültséget is. Kezdetben használj jógatéglát vagy párnát a térdek alá! Érdemes akár 4-5 percig is végezni a gyakorlatot, majd a karok erejével összezárni a lábakat.<cite>triloks / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303757/30375711_8feb4b8609caabc184096614bc6889cd_wm.jpg"/>
        <figcaption>A boldog baba póz teljesen ellazítja a gerinc menti mélyizmokat, oldja a feszültséget a medence területén, és nyugtatja az elmét. Ehhez háton fekve húzd a térded a hashoz, fogd meg a talpad, a lábszár derékszöget képezzen a talajjal!<cite>fizkes / Getty Images Hungary</cite></figcaption>
      </figure>
      <figure>
        <img src="https://kep.cdn.indexvas.hu/1/0/3037/30375/303757/30375753_720fb6877ad40610f1668ab2893c3c7a_wm.jpg"/>
        <figcaption>A cipészpóz kiváló relaxációs és meditációs póz, általa oldódik a feszültség, enyhül a fáradtságérzet. Ehhez a talpakat érintsd össze, és fogd meg a kezeddel a lábfejedet, a hát maradjon egyenes! Boka- és térdprobléma esetén óvatosan végezd a gyakorlatot!<cite>fizkes / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3037/30375/303757/30375757_fe9d81410c90fe2f5015fdbda53b6c83_wm.jpg"/>
        <figcaption>A könnyű ülés egyensúlyban tartja a vérkeringést és a vérnyomást, javítja a tartást, sőt, a lábak visszeres megbetegedéseinek mellőzésében is segít. Kivitelezése során figyelj a hát egyenességére, nyújtózz fölfelé, engedd a medencét finoman előrebillenni, forgasd a vállakat hátra, és tárd a mellkast!<cite>fizkes / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/2922/29227/292272/29227273_967a05028b3a4089a1b1adac2f6e48db_x.jpg"/>
        <figcaption>A fatartás ugyancsak egy meditatív álló testhelyzet, amely megteremti az elme és a test egyensúlyát. Ehhez állásból emeld az egyik lábad, és helyezd - a térd kivételével - bárhova a másik lábadon, a tenyered nyújtsd előre vagy zárd össze. Figyelj a légzésre, és maradj a pózban picit, majd a másik lábra is végezd el a gyakorlatot!<cite>fizkes / Getty Images Hungary</cite></figcaption>
      </figure>
      <p>
        <i>(Borító- és ajánlókép: Getty Images Hungary.)</i>
      </p>
    </article>
  </body>
</html>