<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204624-es-prijnyav-novij-byudzhet-bilshe-groshej-na-klimat-i-menshe-turechchini"/>
    <meta property="og:site_name" content="Mind UA"/>
    <meta property="article:published_time" content="2019-11-19T09:25:00+00:00"/>
    <meta property="og:title" content="ЄС прийняв новий бюджет: більше грошей на клімат і менше – Туреччині"/>
    <meta property="og:description" content="Країни-платники і Європарламент досягли компромісу"/>
  </head>
  <body>
    <article>
      <h1>ЄС прийняв новий бюджет: більше грошей на клімат і менше – Туреччині</h1>
      <h2>Країни-платники і Європарламент досягли компромісу</h2>
      <address>
        <time datetime="2019-11-19T09:25:00+00:00">19 Nov 2019, 09:25</time>
      </address>
      <p>Європарламент і представники 28 країн-членів Євросоюзу досягли ввечері в понеділок, 18 листопада, угоди стосовно бюджету ЄС на 2020 рік, передає <a href="https://www.dw.com/ru/%D1%81%D1%82%D1%80%D0%B0%D0%BD%D1%8B-%D0%B5%D1%81-%D0%B8-%D0%B5%D0%B2%D1%80%D0%BE%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82-%D1%81%D0%BE%D0%B3%D0%BB%D0%B0%D1%81%D0%BE%D0%B2%D0%B0%D0%BB%D0%B8-%D0%BD%D0%BE%D0%B2%D1%8B%D0%B9-%D0%B1%D1%8E%D0%B4%D0%B6%D0%B5%D1%82/a-51306355">Deutsche Welle</a>.</p>
      <p>Надходження до бюджету складуть 168,7 млрд євро. Це на 1,5% більше порівняно з бюджетом 2019 року. Узгоджена сума фінансових надходжень є компромісом між вимогою Європарламенту (171 млрд євро) і побажаннями країн-платників (166,8 млрд євро).</p>
      <p>Загальна сума витрат становитиме 153,6 млрд євро, що на 3,4% більше, ніж минулого року.</p>
      <p>Суттєво збільшилася сума, яку ЄС виділяє на екологічні проекти для протистояння кліматичним змінам.</p>
      <p>«21% від загального бюджету піде на заходи з боротьби зі зміною клімату», – йдеться в прес-релізі Єврокомісії.</p>
      <p>Також будуть збільшені видатки на боротьбу з безробіттям серед молоді і на впровадження цифрових технологій. У той же час на 85 мільйонів євро зменшений розмір допомоги кандидату на вступ до ЄС Туреччині, з якою у Брюсселя в останні місяці чимало розбіжностей.</p>
      <p>Комісар ЄС з питань бюджету <b>Гюнтер Еттінгер</b> заявив, що новий бюджет перенаправить ресурси в ті галузі, де вони особливо необхідні. «Він допоможе створити робочі місця, протистояти кліматичним змінам і поширити інвестиції по всій Європі», – заявив він.</p>
      <p>Представники Німеччини, яка надає більше п'ятої частини бюджету ЄС, за даними агентства dpa, назвали новий бюджет «хорошим компромісом».</p>
      <p>Однак, за інформацією видання, якщо Великобританія вийде з ЄС, не уклавши торгову угоду, це може призвести до нестачі 16,5 млрд євро в бюджеті ЄС.</p>
      <related>
        <h4>Також читайте</h4>
        <a href="https://mind.ua/news/20204619-evropa-zbiraetsya-vidmovitisya-vid-usih-gazovih-proektiv-z-2022-roku"/>
        <a href="https://mind.ua/news/20204536-glava-odeskoyi-oda-anonsuvav-zapusk-paromnoyi-perepravi-do-es-do-kincya-2019-roku"/>
        <a href="https://mind.ua/news/20204349-ek-mae-namir-provesti-chergovu-zustrich-po-gazu-mizh-es-ukrayinoyu-ta-rf-u-listopadi"/>
      </related>
    </article>
  </body>
</html>