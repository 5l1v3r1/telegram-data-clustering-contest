<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sanktsiite-sreshtu-rusiya-mogat-da-ostavyat-astronavtite-na-sasht-bez-mks.html"/>
    <meta property="og:site_name" content="News.bg"/>
    <meta property="article:published_time" content="2019-11-19T09:12:14+00:00"/>
    <meta property="og:title" content="Санкциите срещу Русия могат да оставят астронавтите на САЩ без МКС"/>
    <meta property="og:description" content="През 2020 г. астронавтите от САЩ може да не стигнат до орбиталната станция"/>
  </head>
  <body>
    <article>
      <h1>Санкциите срещу Русия могат да оставят астронавтите на САЩ без МКС</h1>
      <address>
        <time datetime="2019-11-19T09:12:14+00:00">19 Nov 2019, 09:12</time>
      </address>
      <p><b>Американските астронавти може да не се качат на Международната космическа станция</b> (МКС). Причина за това ще бъдат санкциите срещу Русия, пише полското издание "Газета Виборча".</p>
      <p>В статията се изтъква, че <b>САЩ плащат скъпо за зависимостта си от Русия</b> за доставката на астронавтите си на МКС.</p>
      <p>Руската корпорация "Роскосмос" започна да изпраща американци на орбиталната станция през 2006 г. За 13 години Националното управление по аеронавтика и изследване на космическото пространство (НАСА) е платило <b>3,9 млрд. долара за изпращането на американски астронавти</b> на МКС.</p>
      <p>Журналистът Анджей Кублик подчертава, че НАСА се е опитала да намали зависимостта си от Русия, подписвайки споразумение с Boeing и компанията на Илън Мъск SpaceX за създаване на нови совалки и доставка на астронавти на МКС през 2014 г. Началото на доставката на американски астронавти с помощта на американски ракети беше планирано за 2017 г., но тези срокове не можаха да бъдат спазени.</p>
      <p>Уточнява се, че през <b>2020 г. астронавтите от САЩ може да не стигнат до орбиталната станция, тъй като на руския кораб няма места за тях</b>.</p>
      <p>Изданието добавя, че за да се реши проблемът, е необходимо да се проведат преговори с Москва. Сключването на нови подобни споразумения от страна на НАСА с "Роскосмос" обаче е възпрепятствано от забраната, наложена в рамките на санкциите за агресията на Русия в Украйна.</p>
    </article>
  </body>
</html>