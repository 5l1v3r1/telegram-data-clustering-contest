<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/ne-izbirame-bulka-a-glaven-prokuror-napomnya-premierat.html"/>
    <meta property="og:site_name" content="News.bg"/>
    <meta property="article:published_time" content="2019-11-19T09:47:01+00:00"/>
    <meta property="og:title" content="Не избираме булка, а главен прокурор, напомня премиерът"/>
    <meta property="og:description" content="Борисов е доволен, че не е паднал в капана на БСП"/>
  </head>
  <body>
    <article>
      <h1>Не избираме булка, а главен прокурор, напомня премиерът</h1>
      <address>
        <time datetime="2019-11-19T09:47:01+00:00">19 Nov 2019, 09:47</time>
      </address>
      <p><b>Премиерът Бойко Борисов изрази задоволство, че не е влязъл в "капана на БСП"</b> по отношение на избора на главен прокурор. Той коментира темата на днешната си <b><a href="https://news.bg/politics/borisov-pak-na-dzhipa-inspektira-am-hemus-i-obeshtava-globi.html">инспекция на АМ "Струма"</a></b>, при която стана ясно и че предложението болничният да не се плаща нито от държавата, нито от бизнеса <b><a href="https://news.bg/politics/parviyat-den-ot-bolnichnite-ostava-platen-otseche-borisov.html">няма да бъде внесено за разглеждане в Народното събрание.</a></b></p>
      <p>По думи на министър-председателя мотивът, че изборът на Иван Гешев е бил върнат, е бил за това, че е нямало излъчен от правителството кандидат за високата длъжност.</p>
      <p>"Приемаме хипотезата, че нашият кандидат е Данаил Кирилов, защото той е правосъдният министър. Приемаме хипотезата че той беше спечелил. И днес щяхме да имаме указ за Кирилов, член на ГЕРБ, за главен прокурор. <b>Дали, когато той повдигаше обвинение на членове на друга партия, това щеше да се приеме като чиста монета?</b>", запита риторично Борисов, допълвайки, че това показва колко "лицемерни" и "подли" са от левицата. <b>"Аз да излъча кандидат, да го изберат и след това да кажат: Борисов избра главния прокурор",</b> разконспирира ги той и подчерта, че не им се е хванал.</p>
      <p>"Те сега се чудят какво да направят и казват: "Професионалните му качества са добри". А<b>ма ние не избираме булка. Ние избираме главен прокурор"</b>, натърти премиерът.</p>
      <p>Той подчерта, че познава Гешев толкова, колкото и всички останали и се основава изцяло на професионалните качества и избора.</p>
      <p>С Христо Иванов така го променихме закона, че <b>прокурорите да си избират прокурор, съдиите - съдии</b>, обобщи Борисов.</p>
      <p>Припомняме, на <b>24 октомври 2019 г. след десетчасово заседание</b>, на което бе изслушан кандидатът за главен прокурор, Висшият съдебен съвет <a href="https://news.bg/crime/20-ot-vss-podkrepiha-ivan-geshev-za-glaven-prokuror.html"><b>гласува и избра Иван Гешев</b></a> с резултат<b> 20 "за" и 4 "против".</b></p>
      <p>След избора във ВСС процедурата продължава с предложение<b> до президента, който назначава с указ избрания кандидат</b>. Самият указ се обнародва в "Държавен вестник". Държавният глава има правомощието <b>да не подпише указа и да върне процедурата във ВСС. </b>Той може да направи това само веднъж, като при прегласуване на същата кандидатура във ВСС, държавният глава е задължен да приеме и подпише указа за назначаването.</p>
      <p>На 7 ноември президентът с изявление<b> <a href="https://news.bg/crime/rumen-radev-varna-izbora-na-ivan-geshev-vav-vss.html">отказа да подпише указа за назначаване на Иван Гешев</a></b> и върна процедурата във ВСС. Ден по-късно той подчерта, че <b><a href="https://news.bg/politics/otgovornostta-za-glaven-prokuror-e-na-vss-natarti-radev.html">отговорността за главен прокурор е на ВСС.</a></b></p>
      <p>На 14 ноември на пленум на ВСС <b><a href="https://news.bg/crime/vss-glasuva-otnovo-ivan-geshev-za-glaven-prokuror.html">Иван Гешев беше повторно избран </a></b>за главен прокурор с гласа 20 "за" и 4 "против".</p>
      <p>Вчера прокурори и следователи изразиха възмущението си от <b>"<a href="https://news.bg/crime/prokurori-i-sledovateli-vazmuteni-ot-nedostoynata-kompromatna-kampaniya-sreshtu-geshev.html">недостойната компроматна кампания" срещу Гешев.</a></b></p>
      <p>По-рано днес президентът Румен Радев обяви, че ще се произнесе с <b><a href="https://news.bg/bulgaria/radev-ne-priema-ultimatuma-na-vss-za-naznachavaneto-na-geshev-za-glaven-prokuror.html">решение за назначаването на Иван Гешев в обозрим срок.</a></b></p>
    </article>
  </body>
</html>