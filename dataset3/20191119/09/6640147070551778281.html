<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/huawei-ancora-proroga-gli-usa-concedono-altri-90-giorni/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T09:11:00+00:00"/>
    <meta property="og:title" content="Huawei, ancora proroga: gli USA concedono altri 90 giorni | MobileLabs"/>
    <meta property="og:description" content="Il governo degli Stati Uniti ha deciso di concedere a Huawei un’ulteriore proroga di 90 giorni. La nuova scadenza è fissata al 16 febbraio 2020."/>
  </head>
  <body>
    <article>
      <h1>Huawei, ancora proroga: gli USA concedono altri 90 giorni | MobileLabs</h1>
      <address>
        <time datetime="2019-11-19T09:11:00+00:00">19 Nov 2019, 09:11</time>
      </address>
      <p><b>Il governo degli Stati Uniti ha deciso di concedere a Huawei un’ulteriore proroga di 90 giorni</b>, prima dell’entrata in vigore del divieto di fare affari con aziende statunitensi. È la seconda estensione della cosiddetta “<a href="https://s3.amazonaws.com/public-inspection.federalregister.gov/2019-25189.pdf">licenza generale temporanea</a>” dopo quella di agosto. La nuova scadenza è stata fissata al <b>16 febbraio 2020.</b></p>
      <p>La motivazione di questa concessione è attribuibile alle difficoltà di alcune aziende USA di sostituire tempestivamente attrezzature di rete, soprattutto nelle aree rurali, <b>dipendenti da Huawei principalmente in relazione alle reti 3G e 4G.</b> “<i>L’estensione temporanea della licenza generale consentirà ai vettori di continuare a servire i clienti in alcune delle aree più remote degli Stati Uniti che altrimenti rimarrebbero al buio</i>“, ha detto il Segretario del Dipartimento del Commercio, Wilbur Ross, sottolineando al contempo che “<i>il Dipartimento continuerà a monitorare rigorosamente le esportazioni di tecnologia sensibile per garantire che le nostre innovazioni non vengano sfruttate da coloro che potrebbero minacciare la nostra sicurezza nazionale”.</i></p>
      <figure>
        <img src="https://www.tomshw.it/images/images/2018/11/huawei-logo-6346.768x432.jpg"/>
      </figure>
      <p>Huawei continua a ribadire che “<i>questa decisione non cambia il fatto che la società è stata tratta ingiustamente</i>”. Mentre, il portavoce del Ministero degli Affari Esteri di Pechino ha esortato gli Stati Uniti “<i>a smettere di abusare dei controlli sulle esportazioni per discriminare le aziende di un altro paese in nome della sicurezza nazionale e per smettere di politicizzare un problema commerciale”.</i> Tuttavia, anche in questo caso, la proroga permetterà al gigante di Shenzhen di <b>continuare a mantenere le reti di telecomunicazioni già esistenti e a fornire aggiornamenti software</b> agli smartphone già in commercio.</p>
      <p>Insomma, la risoluzione non sembra vicina ma – come ben sappiamo – potrebbe arrivare da un momento all’altro. <b>Huawei è stata inserita nella <i>Entity List </i>a maggio</b> accusata di presunte attività di spionaggio in favore del governo di Pechino. Accuse sempre respinte dal produttore che – nel frattempo – ha cominciato a elaborare un piano B, soprattutto in relazione alla sostituzione di Android a bordo dei propri smartphone.</p>
      <figure>
        <img src="https://www.tomshw.it/images/images/2019/10/huawei-mate-30-pro-59159.768x432.jpg"/>
      </figure>
      <p><a href="https://www.tomshw.it/smartphone/huawei-harmonyos-android-usa/">HarmonyOS</a> potrebbe essere una soluzione e proprio nelle prossime ore Huawei dovrebbe annunciare i suoi progetti futuri relativi al suo sistema operativo proprietario. Finora, la prima grande vittima del divieto è stata la serie <a href="https://www.tomshw.it/smartphone/huawei-mate-30-pro-recensione/">Mate 30</a> che non ha potuto godere dei servizi e delle applicazioni di Google. Il prossimo top di gamma sarà il P40 che – come da tradizione – dovrebbe essere annunciato a marzo.</p>
      <p>In quel periodo, gli Stati Uniti dovrebbero aver preso una decisione definitiva sul destino da riservare a Huawei e il P40 potrebbe – da un lato – debuttare con tutta la suite di Google oppure potrebbe essere <a href="https://www.tomshw.it/smartphone/huawei-p40-harmonyos/">il primo smartphone con a bordo HarmonyOS</a>. Staremo a vedere! L’appuntamento ora è fissato al 16 febbraio 2020, giorno in cui scadrà la proroga appena concessa.</p>
      <blockquote>Huawei P30 Pro è disponibile all’acquisto su Amazon a <b>635 euro</b>. Lo trovate a <a href="https://toms.it/9dOqU">questo link.</a></blockquote>
    </article>
  </body>
</html>