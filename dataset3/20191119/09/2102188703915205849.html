<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/19/653857/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T09:02:00+00:00"/>
    <meta property="og:title" content="Історія арештованих ТЕЦів на Львівщині: на межі катастрофи"/>
    <meta property="og:description" content="Чому початок опалювального сезону у Новояворівську та Новому Роздолі на Львівщині зірвано? Що потрібно робити владі?"/>
  </head>
  <body>
    <article>
      <h1>Історія арештованих ТЕЦів на Львівщині: на межі катастрофи</h1>
      <h2>Чому початок опалювального сезону у Новояворівську та Новому Роздолі на Львівщині зірвано? Що потрібно робити владі?</h2>
      <address><time datetime="2019-11-19T09:02:00+00:00">19 Nov 2019, 09:02</time> by <a rel="author" href="https://www.epravda.com.ua/authors/5dd30fc72d0de/" target="_blank">Катерина Риженко</a></address>
      <p>"Ситуація на підприємстві та в місті критична. Люди досі без опалення, через надмірне навантаження на мережі електрики позбавлені цілі райони. Під загрозою постачання води в один з районів міста".</p>
      <p>Про це заговорив <a href="https://www.facebook.com/NaftogazUA/photos/a.855581741188279/2632108890202213/?type=3&amp;__tn__=-R">Нафтогаз</a> у розрізі двох арештованих ТЕЦ на Львівщині. Адже після візиту прем'єра <a href="https://www.pravda.com.ua/news/2019/11/13/7231888/">Олексія Гончарука</a> саме ТОВ "Нафтогаз Тепло" без конкурсу <a href="http://www.naftogaz.com/www/3/nakweb.nsf/0/AC7A73FF9CF2C2DEC22584B20050E43A?OpenDocument&amp;year=2019&amp;month=11&amp;nt=%D0%9D%D0%BE%D0%B2%D0%B8%D0%BD%D0%B8&amp;">доручили управління</a> майном Новояворівської та Новороздільської ТЕЦ. У зв'язку з надзвичайною ситуацією.</p>
      <p>Кажуть, що нібито "через недбалість попереднього управителя на Новороздільській ТЕЦ сталася серйозна аварія, а цього року регламентні роботи не фінансувалися і не проводилися належним чином".</p>
      <p>Чому два міста опинилися на межі катастрофи та чи можна було запобігти цим проблемам раніше?</p>
      <h3>Чому і навіщо арештували ТЕЦи?</h3>
      <p>У червні 2018 року НАБУ та САП просили суд передати до АРМА (Агентство з розшуку та менеджменту активів) дві теплоелектроцентралі на Львівщині – у містах Новояворівськ і Новий Розділ.</p>
      <p>Ці активи, імовірно, використовувалися для <a href="https://www.pravda.com.ua/news/2018/01/17/7168671/">розкрадання газу на 1,4 млрд грн</a>. Згідно з реєстрами, бенефіціарними власниками підприємств є колишній і чинний народні депутати <a href="https://www.pravda.com.ua/articles/2019/10/31/7230608/">Богдан та Ярослав Дубневичі</a>.</p>
      <p>Слідчий суддя Солом'янського райсуду Києва погодився, і такі важливі для регіону активи перейшли в управління АРМА. За 4 місяці агентство знайшло тимчасового управителя "Енерго-М".</p>
      <p>Варто зазначити, що навіть у світовій практиці це унікальний випадок, адже подібне майно не передавалося в управління аналогічним органам ARO-AMO.</p>
      <h3>Loading... Чи були проблеми управління ТЕЦами у 2018-му?</h3>
      <p>Перший рік управління ТЕЦами був дуже складний, але ТЕЦи працювали.</p>
      <p>Через обрання стороннього управителя на централях персонал <a href="https://ti-ukraine.org/news/arma-uspishno-protydiye-sabotazhu-vlasnykiv-tets-na-lvivshhyni/">відмовлявся</a> виходити на роботу, власники демонтували обладнання, знищували технічну документацію та постійно намагалися через суд повернути собі контроль над активами.</p>
      <p>Унаслідок цього майже 60 тисяч мешканців міст ризикували залишитися без тепла взимку.</p>
      <p>Утім протягом року АРМА та тимчасовий управитель не проводили роботу над помилками та не шукали можливості виправлення попередніх.</p>
      <h3>Що таке звіт щодо управління і чи був він по ТЕЦах?</h3>
      <p>Управління арештованими активами має бути ефективним. Ціль – збереження та збільшення їхньої вартості. Так говорить профільний закон <a href="https://zakon.rada.gov.ua/laws/show/772-19">про АРМА</a>.</p>
      <p>Також закон передбачає, що Нацагентство має періодично перевіряти ефективність управління. Для чого? Аби співвідносити результати з умовами договору. І у випадку неналежного управління змінити менеджера.</p>
      <p>Про це йдеться у <a href="https://zakon.rada.gov.ua/laws/show/351-2018-%D0%BF">порядку</a>, затвердженому Кабміном у травні 2018 року, і в тому ж законі про АРМА.</p>
      <p>Тож постають питання, чи агентство перевіряло управителя ТЕЦів і чи виявили проблеми? Які і як з цим працювали?</p>
      <p>Оскільки публічної інформації немає, логічно припустити, що проблем немає, а агентство задоволене управителем, і він добре виконує свою функцію.</p>
      <p>Хоча, може, АРМА вирішила не озвучувати проблеми посеред минулого опалювального сезону, аби не залишити людей без тепла.</p>
      <h3>Як відбувався конкурс у 2019 році?</h3>
      <p>У вересні 2019-го <a href="http://bit.ly/ARMA_konkurs">закінчився </a>термін дії договору АРМА з "Гарант Енерго М", який майже рік управляв двома ТЕЦ. Відтак почався новий, доволі прозорий <a href="http://bit.ly/ARMA_konkurs">конкурс</a>.</p>
      <p>До засідання тендерного комітету, яке АРМА транслювало у Facebook, долучили мерів міст Новояворівськ і Новий Розділ, представників Львівської ОДА, медіа та громадськості.</p>
      <p>Рішення тендерного комітету: залишити старого управителя для генерації енергії та обрати нового для розподілу енергії (ТОВ "Альтенатива-Т-ХХІ").</p>
      <p>Окрім того, "Гарант Енерго-М", що управляло ТЕЦ протягом останнього року, для продовження управління зобов'язали виконати низку умов. Зокрема, звітувати про підготовку до опалювального сезону та погасити заборгованість заробітної плати.</p>
      <h3>Чому початок опалювального сезону у Новояворівську та Новому Роздолі зірвано?</h3>
      <p>За рік проблемного управління "Гарант Енерго М" набралося боргів перед "Нафтогазом" та не погасило заборгованість по зарплатні працівникам ТЕЦ. І ті відмовилися виходити на роботу.</p>
      <p>13 листопада 2019 року прем'єр Олексій Гончарук здійснив робочу поїздку до Нового Роздолу та Новояворівська. І заявив, що Кабмін ініціює передачу ТЕЦ в управління компанії групи НАК "Нафтогаз". Паралельно спеціалісти перевірятимуть обладнання та усуватимуть технічні неполадки.</p>
      <p>Саме <a href="https://www.pravda.com.ua/news/2019/11/13/7231888/">заборгованість зарплати</a>, за словами прем'єра, і стала причиною зміни управителя на ТОВ "Нафтогаз-Тепло" без конкурсу.</p>
      <h3>Як можна було уникнути проблем? І чи можна зараз це змінити?</h3>
      <p>Унікальність активу. Недоліки нормативної бази. Пасивність деяких чиновників АРМА та Кабміну. Відсутність цікавості до активу у великих гравців енергетичного ринку. А ще складна ситуація в регіоні та авторитет деяких політиків і зацікавлених сторін.</p>
      <p>Можна назвати море потенційних причин зриву опалювального сезону у двох районах на Львівщині.</p>
      <p>Але на думку ТІ Україна, більшість з цих ризиків можна було б нівелювати, якби своєчасно ухвалили зміни до законодавства.</p>
      <p><a href="https://ti-ukraine.org/blogs/upravlinnya-areshtovanymy-aktyvamy-chomu-treba-zminyuvaty-zakonodavstvo/">Напрацьовані ініціативи</a> пролежали понад рік в міністерських кабінетах і не були втілені попередньою владою.</p>
      <p>Наша команда напрацювала низку ініціатив, які можуть полегшити управління технологічно складними активами. Зокрема йдеться про потребу планування перед арештом і передачею активів в управління.</p>
      <p>Також необхідно, аби АРМА співпрацювало з процесуальним керівником у справі. Насамперед важливо ставити до відома процесуального керівника щодо дій, пов'язаних з подальшим життям активу, залучати його у разі виникнення проблем. Прокурор же повинен допомагати з подоланням кризових ситуацій.</p>
      <p>Окреме важливе питання: посилення гарантій у роботі тимчасового управителя. Наприклад, на законодавчому рівні убезпечити бізнес від можливого блокування управління від власників арештованих активів.</p>
      <p>Transparency International Україна сподівається, що напрацьовані зміни будуть внесені на розгляд парламенту і надалі люди не ставатимуть заручниками неврегульованих у державі процесів.</p>
      <p><i>Ця публікація була підготовлена за фінансової підтримки Європейського Союзу. ЇЇ зміст є відповідальністю виключно Transparency</i> <i>International</i> <i>Ukraine і необов'язково відображає погляди Європейського Союзу.</i></p>
    </article>
  </body>
</html>