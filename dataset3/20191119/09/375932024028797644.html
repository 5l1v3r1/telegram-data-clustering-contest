<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/ingatlan/merseklodo-aremelkedes-a-lakasoknal-2-1877391/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T09:35:00+00:00"/>
    <meta property="og:title" content="Mérséklődő áremelkedés a lakásoknál"/>
    <meta property="og:description" content="Versenyképességi problémává vált a lakásvásárlás romló elérhetősége és a magas bérleti díj."/>
  </head>
  <body>
    <article>
      <h6 class="kicker">A hitelek futamideje és átlagos összege egyaránt nőtt, tükrözve a drágulást</h6>
      <h1>Mérséklődő áremelkedés a lakásoknál</h1>
      <address><time datetime="2019-11-19T09:35:00+00:00">19 Nov 2019, 09:35</time> by <a rel="author">Sándor Tünde</a></address>
      <h4>Versenyképességi problémává vált a lakásvásárlás romló elérhetősége és a magas bérleti díj Magyarországon, miközben a vállalkozói bérbeadás 27 százalékos áfával nem tud teret nyerni.</h4>
      <p>Budapesten továbbra is magas a lakóingatlanok túlértékeltségének kockázata, az országos árszint azonban még a fundamentumok által indokolt alatt van – hangzott el a Magyar Nemzeti Bank (MNB) lakáspiaci jelentésének bemutatóján. A lakásárak éves növekedési üteme az év első felében országos átlagban kissé gyorsult, 16,3-ről 17,1 százalékra, Budapesten viszont 24,8 százalékról 22,5 százalékra lassult. A harmadik negyedévben országszerte tovább mérséklődött a drágulás üteme, így 16-17 százalékos éves nominális áremelkedésre lehet számítani, ami a következő években fokozatosan egy számjegyűvé mérséklődhet.</p>
      <blockquote>A községekben az első fél évben mindössze 2,9 százalékkal emelkedtek az árak, ami tovább nyíló árollót jelez a városokhoz képest</blockquote>
      <p>– mutatott rá Nagy Tamás, az MNB főosztályvezetője a jelentést ismertetve.</p>
      <p>A MÁP Plusz hatására számottevően csökkent a befektetői kereslet, összességében 15-20 százalékkal csappant meg a lakáskeresések száma a harmadik negyedévben a közvetítőknél, de a lakhatási kereslet változatlanul erőteljes az újlakás-piacon.</p>
      <aside>Az MNB összesítése szerint csaknem húszezer lakással az idei lehet a csúcsév az átadások terén.</aside>
      <figure>
        <img src="https://www.vg.hu/wp-content/uploads/2019/11/felsokallus-4.jpg"/>
        <figcaption>Fotó: Kallus György / Világgazdaság</figcaption>
      </figure>
      <p>Jövőre viszont már legfeljebb 18,5 ezer, 2021-ben pedig 16 ezer új lakás készülhet el. A megújulási ráta európai uniós összevetésben is rendkívül alacsony, Budapesten 0,4 százalékos Varsó 2,5, Bécs 1,5, Prága 0,9 és Bukarest 0,7 százalékos átlagával szemben. Ráadásul a helyzet nem fog javulni, látva a várható átadások számának lefutását: a harmadik negyedévben mindössze 770 új lakás építését tervezték, ami erősen elmarad a korábbi negyedévek két-háromezres átlagától. A bérleti piacra vonatkozó jegybanki jelentés szerint</p>
      <aside>ma egy átlagos egyszobás lakás bérlésére a tipikus jövedelem 46 százalékát, egy háromszobáséra pedig a 78 százalékát kénytelenek fordítani a bérlők Magyarországon,</aside>
      <p>szemben az európai unió 38 és 67 százalékos arányával.</p>
      <p>
        <i>A teljes cikket a <a href="https://www.vg.hu/vilaggazdasag/vilaggazdasag-magyar-gazdasag/merseklodo-aremelkedes-a-lakasoknal-1875792/">Világgazdaság</a> keddi számában olvashatja!</i>
      </p>
    </article>
  </body>
</html>