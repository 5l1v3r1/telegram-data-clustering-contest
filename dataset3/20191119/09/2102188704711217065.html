<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/publications/2019/11/19/653860/"/>
    <meta property="og:site_name" content="Экономическая правда"/>
    <meta property="article:published_time" content="2019-11-19T09:20:00+00:00"/>
    <meta property="og:title" content="Два генплана, оба не работают. Почему Киев развивается хаотично и как это изменить"/>
    <meta property="og:description" content="Одна из самых больших проблем столицы — хаотичная застройка, перекос в сторону строительства жилья, не обеспеченного транспортной, инженерной и социальной инфраструктурой. Комфорт отходит на второй план. Причем тут генплан Киева и что с ним не так? (укр)"/>
  </head>
  <body>
    <article>
      <h1>Два генплана, оба не работают. Почему Киев развивается хаотично и как это изменить</h1>
      <h2>Одна из самых больших проблем столицы — хаотичная застройка, перекос в сторону строительства жилья, не обеспеченного транспортной, инженерной и социальной инфраструктурой. Комфорт отходит на второй план. Причем тут генплан Киева и что с ним не так? (укр)</h2>
      <address><time datetime="2019-11-19T09:20:00+00:00">19 Nov 2019, 09:20</time> by <a rel="author" href="https://www.epravda.com.ua/rus/authors/59ef2f497db6b/" target="_blank">Александр Колесниченко</a></address>
      <p>
        <i>"Генплан розвитку Києва має бути презентований до кінця 2019 року", — Віталій Кличко, </i>
        <a href="https://nv.ua/ukr/kyiv/klichko-rozpoviv-koli-prezentuyut-genplan-kiyeva-50047148.html">
          <i>жовтень</i>
        </a>
        <i> 2019 року.</i>
      </p>
      <p>
        <i>"Проєкт нового генерального плану Києва повинен бути представлений на громадські слухання в липні 2019 року, а на розгляд депутатів Київради — у жовтні 2019 року", — Віталій Кличко, </i>
        <a href="http://kievvlast.com.ua/news/klichko-poobeshhal-prezentovat-proekt-novogo-genplana-kieva-v-iyule-2019-goda">
          <i>травень</i>
        </a>
        <i> 2019 року.</i>
      </p>
      <p>
        <i>"Цього року необхідно ухвалити генеральний план Києва, щоб припинити хаотичну забудову міста", — Віталій Кличко, </i>
        <a href="https://kyivcity.gov.ua/news/vitaliy_klichko_mi_povinni_ukhvaliti_tsogo_roku_genplan_kiyeva_schob_pripiniti_khaotichnu_zabudovu_mista/">
          <i>лютий</i>
        </a>
        <i> 2018 року.</i>
      </p>
      <p>
        <i>"Новий генплан подамо в найближчі місяці і, сподіваюся, на початку 2018 року він буде ухвалений", — Віталій Кличко, </i>
        <a href="https://kyivcity.gov.ua/news/vitaliy_klichko_mi_vidstoyuyemo_v_sudakh_znizhennya_poverkhovosti_monstra_na_podoli_i_povirte_poverkhovist_tsogo_budinku_znizitsya/">
          <i>вересень</i>
        </a>
        <i> 2017 року.</i>
      </p>
      <p>Київський міський голова вже котрий рік не може виконати свою обіцянку і представити на розсуд громади новий проєкт генерального плану столиці.</p>
      <p>Зараз Київ функціонує та розбудовується за генпланом, розробленим у 1997 році та ухваленим у 2002 році.</p>
      <p>Усі показники чинного генплану розраховані до 2020 року. Якщо у 2020 році не ухвалити новий документ, то у 2021 році може виникнути правова колізія: відведення земельних ділянок і видача містобудівних умов та обмежень відбуватиметься за старим генпланом, дія показників якого вже закінчиться.</p>
      <p>Однак і чинний генплан не виконує роль головного містобудівного документа. Розвиток міста, житлова забудова та перепрофілювання великих територій відбувається через сумнівні з точки зору законності детальні плани території.</p>
      <p>Чому так сталося і чи матиме столиця України шанс на цивілізаційний розвиток?</p>
      <h3>Два генплани, обидва не діють</h3>
      <p>Формально у Києві діє генеральний план до 2020 року, який у 1997 році почав розробляти Інститут генерального плану Києва акціонерного товариства "Київпроект". Депутати Київради затвердили його у 2002 році.</p>
      <p>У 2008 році тодішній голова КМДА Леонід Черновецький замовив розробку нового генерального плану госпрозрахунковій організації "Центр містобудування та архітектури". Пізніше її перейменували на "Комунальну організацію "Інститут генерального плану міста Києва".</p>
      <blockquote>Так у Києві з'явилися два інститути генерального плану та два різні за суттю документи: <b>"Генеральний план міста Києва до 2020 року"</b> та <b>"Генеральний план міста Києва до 2025 року"</b>.</blockquote>
      <p>За законодавством, генплан повинен оновлюватися кожні п'ять років. На практиці виходить, що генплан-2020 не оновлюється вже 17 років. Переважно — з політичних причин. Наприклад, чинний генплан передбачає приєднання кількох районів області до адміністративних меж міста.</p>
      <p>"Чинний генплан передбачав розширення меж Києва на 65 тис га. Цього не відбулося, ці землі у приміській зоні вже розпайовані. Були помилки і прорахунки у прогнозній кількості автомобілів, кількості населення", — розповідає начальник комунальної організації "Інститут генерального плану Києва" Сергій Броневицький.</p>
      <p>"Розвивати місто за цим генпланом вже неможливо. Наприклад, ті території, які передбачалися для промисловості, передані для будівництва і вже забудовані на землях з іншим цільовим призначенням", — додає він.</p>
      <figure>
        <img src="https://eimg.pravda.com/images/doc/b/0/b0d256f-kyiv-genplan.jpg"/>
        <figcaption>День/ВОЛОДИМИР ФАЛІН</figcaption>
      </figure>
      <p>"Генплан Черновецького" передбачає розвиток міста шляхом ущільнення забудови. Він не затверджений, але саме його використовують проєктанти при розробці детальних планів територій.</p>
      <blockquote>На підставі <b>детальних планів територй (ДПТ)</b> забудовникам виділяють земельні ділянки.</blockquote>
      <p>"Проєкт нового генерального плану до 2025 року — документ дуже низької якості. Він багато років не може пройти погодження та прийти на зміну попередньому генплану", — каже співрозмовник ЕП у Київській міській раді. Loading...</p>
      <h3>Навіщо потрібен генплан</h3>
      <p>Генеральний план є основою планування забудови міста. Мета цього документа — створити комфортне середовище для мешканців.</p>
      <p>Генплан містить 18 пунктів з усіх сфер міського господарства: економіка, житлове будівництво, кількість шкіл, дитячих садків, стан інженерних мереж, озеленення, екології, транспорту.</p>
      <p>Спочатку робиться так званий опорний план: фіксуються поточна ситуація, рішення Київради, дозволи, видані органами виконавчої влади, права на ділянки та майно. Далі проєктувальники розробляють так званий прогноз розвитку міста.</p>
      <blockquote>Основне завдання містобудівної документації — раціональне використання території. Завдання генплану — створення підґрунтя для раціонального використання території.</blockquote>
      <p>"Генеральний план не настільки деталізований, щоб містити кожну придомову територію чи майданчик для вигулу собак. Генплан відображає загальне функціональне призначення території і відображає економічні показники: прогнозну чисельність населення та кількість транспорту", — розповідає Броневицький.</p>
      <p>На положення і цифри генплану повинна спиратися містобудівна документація другого рівня — детальні плани територій і "зонінг". ДПТ і "зонінг" деталізують територію. Вони регламентують параметри забудови для кожного кварталу.</p>
      <h3>До чого тут забудовники</h3>
      <p>Проблема чинного генплану в тому, що в КМДА з часів Черновецького цей документ безпідставно ігнорують.</p>
      <p>На думку експертів та громадськості, Черновецький доручив розробку нового генплану тільки для того, щоб приховати масові порушення чинного генплану, затвердженого у 2002 році. Таким чином міський голова і його "молода команда" намагалися легалізувати незаконні землевідведення.</p>
      <p>Ця ситуація триває досі. Результатом став містобудівний хаос з перекосом в бік будівництва житла, не забезпеченого транспортною, інженерною та соціальною інфраструктурою.</p>
      <p>"Київ забудовується на основі детальних планів територій, кожен з яких розробляється на замовлення девелоперів та забудовників. Вони виступають інвесторами розробки ДПТ та переконують Київраду їх ухвалювати", — пояснює ЕП один з депутатів Київської міської ради.</p>
      <blockquote>Зацікавленість девелоперів в ухваленні ДПТ спричинена тим, що ці документи передбачають максимальне ущільнення забудови за мінімальних об'ємів соціальної інфраструктури.</blockquote>
      <p>Тобто ДПТ не уточнюють функціональне зонування генплану, а кардинально його змінюють.</p>
      <p>У пресі можна часто побачити заголовки на кшталт "Київрада ухвалила скандальний ДПТ". За останні роки так, наприклад, було легалізовано незаконні житлові комплекси Анатолія <a href="https://interfax.com.ua/news/economic/514478.html">Войцеховського</a> і дозволено нищити лісові ділянки у <a href="https://kyivcity.gov.ua/news/detalniy_plan_teritori_s_bikivnya_viznano_zakonnim__volodimir_bondarenko.html">Биківні</a>.</p>
      <p>Інститут, який розробляє новий генплан Києва, змушений буде врахувати в проєкті всі ухвалені ДПТ, навіть скандальні.</p>
      <p>"Усі проєкти будівництва, які вже почалися, будуть відображені у новому генплані, навіть якщо вони спірні. Інститут враховує всі вихідні дані, у тому числі рішення Київради та дозволи на будівництво, видані Держархбудінспекцією", — пояснив Броневицький.</p>
      <h3>Коли чекати на новий проєкт</h3>
      <p>Система розбудови міста на основі ДПТ, яку успішно використовують столичні забудовники, могла тривати довго, якби не закінчувався термін дії чинного генплану. Оновленння містобудівної документації назріло і перезріло.</p>
      <p>За даними компанії <a href="https://nv.ua/ukr/biz/experts/generalniy-plan-kiyeva-osnovne-zavdannya-novini-ukrajini-50043492.html">Geodesign</a>, генплану в місті не дотримуються. Це відбувається через розробку ДПТ, що кардинально змінюють зміст генплану.</p>
      <figure>
        <img src="https://eimg.pravda.com/images/doc/5/6/567d229-kartinka-1.jpg"/>
      </figure>
      <p>Деякі забудовники зводять споруди навіть усупереч ДПТ.</p>
      <figure>
        <img src="https://eimg.pravda.com/images/doc/1/0/10c3724-kartinka-2.jpg"/>
      </figure>
      <p>Загалом було досліджено 766 новобудов у Києві. Серед них 136 показали хороші результати з точки зору відповідності стратегії розвитку міста, 328 — частково відповідають, а 31 новобудова виходить за рамки законності.</p>
      <p>У профільній комунальній організації запевнили ЕП, що розробка нового генплану перебуває на фінішній прямій.</p>
      <p>"Закінчено роботи з оновлення проєкту матеріального генплану на 2019 рік. Найближчими днями чекаємо розділ "Історико-архітектурний опорний план" від субпідрядника — Інституту охорони культурної спадщини при Мінкультури", — каже начальник комунальної організації "Інститут генерального плану м. Києва" Сергій Броневицький.</p>
      <p>"Сподіваємося, що протягом наступного місяця Мінкультури погодить історико-архітектурний опорний план. У кінці 2019 року або на початку 2020 року розраховуємо почати процедуру громадських слухань і його погоджень. Це дозволить нам у першому півріччі 2020 року затвердити новий генплан", — говорить чиновник.</p>
      <p>Паралельно з громадськими слуханнями буде проводитися роз'яснювальна робота з депутатським корпусом, профільними комісіями, фракціями.</p>
      <p>"Сподіваємося, що депутати розглядатимуть цей документ не як політичний, а як господарський. Фактично це територіальна стратегія міста Києва", — каже Броневицький.</p>
      <p>У департаменті містобудування та архітектури ЕП повідомили, що подання генерального плану на розгляд Київської міської ради очікується у березні-квітні 2020 року.</p>
      <p>Новий генплан, на відміну від старих, буде безстроковим. Відповідні зміни були ухвалені у 2011 році.</p>
      <p>Безстроковість передбачає, що нові генплани не повинні бути розраховані до певного року. Документ повинен називатися "Генеральний план міста Києва", а не "Генплан до 2020-го, 2025-го чи 2040 року", — пояснив Броневицький.</p>
    </article>
  </body>
</html>