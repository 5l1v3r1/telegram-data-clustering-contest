<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/ideas_articles/259767/to-the-crown-os-kseplyma-tis-monarxias-kai-os-apoixos-toy-brexit"/>
    <meta property="og:site_name" content="LiFO"/>
    <meta property="article:published_time" content="2019-11-19T09:31:00+00:00"/>
    <meta property="og:title" content="Το The Crown ως ξέπλυμα της μοναρχίας και ως απόηχος του Brexit"/>
    <meta property="og:description" content="Η εξαιρετικά δημοφιλής και στη χώρα μας τηλεοπτική σειρά δεν είναι η πρώτη πρόσφατη παραγωγή υψηλού κύρους που φαίνεται να παρατηρεί με «ροζ γυαλιά» την σύγχρονη ιστορία της βρετανικής μοναρχίας."/>
  </head>
  <body>
    <article>
      <h1>Το The Crown ως ξέπλυμα της μοναρχίας και ως απόηχος του Brexit</h1>
      <h2>Η εξαιρετικά δημοφιλής και στη χώρα μας τηλεοπτική σειρά δεν είναι η πρώτη πρόσφατη παραγωγή υψηλού κύρους που φαίνεται να παρατηρεί με «ροζ γυαλιά» την σύγχρονη ιστορία της βρετανικής μοναρχίας.</h2>
      <address><time datetime="2019-11-19T09:31:00+00:00">19 Nov 2019, 09:31</time> by <a rel="author">LIFOTEAM</a></address>
      <p>
        <b>Εκτός από το να κάνουν τους/τις εκπροσώπους μιας «αποκλειστικής» ελίτ να φαίνονται ελκυστικοί/ές αλλά και να νιώθουν πολύ καλύτερα με τον εαυτό τους, σειρές όπως το εξαιρετικά δημοφιλές The Crown, ο τρίτος κύκλος του οποίου είναι ήδη διαθέσιμος στο Netflix, φαίνονται να αντανακλούν αυτό που είχε ορίσει ο ιστορικός και συγγραφέας Πολ Γκίλροϊ, ως <b>«μετα-αποικιακή μελαγχολία» ή αυτό που είχε αποκαλέσει παλιότερα ο Σάλμαν Ράσντι ως «αναπαλαίωση της φθαρμένης πρόσοψης της αυτοκρατορίας».</b></b>
      </p>
      <p>Αυτό υποστηρίζει με άρθρο του στον Guardian o αρθρογράφος και διδακτορικός ερευνητής στο Goldsmiths στο πεδίο των media, Callum Alexander Scott, και δεν είναι φυσικά ο πρώτος που εκφράζει αντίστοιχους προβληματισμούς αλλά και απορία για την τεράστια και παγκόσμια δημοτικότητα όχι μόνο επιφανών τηλεοπτικών σειρών όπως το The Crown Downton Abbey αλλά και <b>πολλών πρόσφατων ταινιών που φαίνονται να παρατηρούν με «ροζ γυαλιά» την ιστορία της βρετανικής μοναρχίας.</b></p>
      <blockquote>Το 2013, ο γενικός διευθυντής του BBC, Tony Hall, είχε πει χωρίς περιστροφές, ότι η «σιωπηλή διπλωματία» σειρών όπως το Downton Abbey μπορεί να είναι εξίσου πολύτιμη για τα συμφέροντα της χώρας με τον Βρετανικό στρατό.</blockquote>
      <p>Συγχρόνως, αυτά τα υψηλών προδιαγραφών τηλεοπτικά και κινηματογραφικά προϊόντα, φαίνονται να λειτουργούν <b>παράλληλα με το νοσταλγικό αφήγημα του Brexit για μια Βρετανία που πρέπει να καταλάβει εκ νέου τη «δικαιωματική της θέση στην παγκόσμια τάξη» και να ξαναγίνει «όπως ήταν παλιά».</b></p>
      <figure>
        <img src="https://www.lifo.gr/uploads/image/1569376/the-crown1.jpg"/>
        <figcaption>Σκηνή από τα γυρίσματα του τρίτου κύκλου του The Crown.</figcaption>
      </figure>
      <p>Όπως επίσης σημειώνεται στο άρθρο, η δημοτικότητα του The Crown δεν περιορίζεται στο βρετανικό κοινό και το γεγονός ότι είναι δημοφιλές παντού σχεδόν στον πλανήτη, <b>το καθιστά μέρος του οπλοστασίου «ήπιας δύναμης» [soft power] που χρησιμοποιείται για το ρετουσάρισμα της εικόνας του παραδοσιακού βρετανικού κατεστημένου.</b></p>
      <p>Το 2013, ο γενικός διευθυντής του BBC, Tony Hall, είχε πει χωρίς περιστροφές, ότι η <b>«σιωπηλή διπλωματία» σειρών όπως το Downton Abbey</b> μπορεί να είναι εξίσου πολύτιμη για τα συμφέροντα της χώρας με τον Βρετανικό στρατό.</p>
      <p>Προφανώς, το γεγονός ότι πολλές υψηλού κύρους σειρές και ταινίες εποχής παρουσιάζουν συχνά μια διαστρεβλωμένη εικόνα της χώρας (και της ιστορίας), έρχεται σε δεύτερη μοίρα, σύμφωνα με το άρθρο. Τέτοιες παραγωγές, όπως είχε παρατηρήσει παλιότερα, ο ιστορικός και βετεράνος του Β' Παγκοσμίου Πολέμου, Harry Leslie Smith, αναπαριστούν την ιστορία ως «<i>πολυτελές θέαμα στο οποίο οι πλούσιοι, οι ισχυροί και οι ευγενείς επιβλέπουν τις ζωές εκατομμυρίων επιδεικνύοντας καλοβουλία, σοφία και χάρη – οι υπόλοιποι είμαστε απλά μέρος του σκηνικού».</i></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/media/256320/i-olivia-kolman-einai-i-vasilissa-elisavet-stin-3i-sezon-toy-the-crown-deite-to-treiler"/>
        <a href="https://www.lifo.gr/now/people/254945/h-elena-mponam-karter-milise-meso-mentioym-me-to-pneyma-tis-prigkipissas-margaritas-gia-to-the-crown"/>
        <a href="https://www.lifo.gr/now/media/254669/the-crown-i-ema-korin-tha-ypodythei-tin-prigkipissa-ntaiana-stin-4i-sezon-protes-eikones"/>
        <a href="https://www.lifo.gr/now/media/250664/to-netflix-anakoinose-pos-i-tzilian-anterson-tha-ypodythei-tin-thatser-sto-the-crown"/>
        <a href="https://www.lifo.gr/now/people/244465/i-mparmpara-streizant-apantise-stis-fimes-pos-eixe-sxesi-me-ton-prigkipa-karolo"/>
      </related>
    </article>
  </body>
</html>