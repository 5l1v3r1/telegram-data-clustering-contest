<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742494"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:33:00+00:00"/>
    <meta property="og:title" content="ระเบิดศึกเทนนิส&quot;ไทยแลนด์ โอเพ่น 2020&quot;ยันท็อป 20 โลกมาแน่"/>
    <meta property="og:description" content="ระเบิดศึกใหญ่เทนนิส “ไทยแลนด์ โอเพ่น 2020” “สุวัจน์” ยันท็อป 20 โลกมาแน่ “แทมมี่” หวนคืนสนามร่วมชิงชัย รายได้ช่วยผู้ป่วยมะเร็งเต้านม"/>
  </head>
  <body>
    <article>
      <h1>ระเบิดศึกเทนนิส"ไทยแลนด์ โอเพ่น 2020"ยันท็อป 20 โลกมาแน่</h1>
      <address>
        <time datetime="2019-11-19T09:33:00+00:00">19 Nov 2019, 09:33</time>
      </address>
      <slideshow>
        <figure>
          <img src="https://www.dailynews.co.th/admin/upload/20191119/news_AlinIvqvLa164523_533.jpg?v=20191119224"/>
        </figure>
        <figure>
          <img src="https://www.dailynews.co.th/admin/upload/20191119/news_NWYrJplGUV164521_533.jpg?v=20191119224"/>
        </figure>
        <figure>
          <img src="https://www.dailynews.co.th/admin/upload/20191119/news_fFQpjYONDb164523_533.jpg?v=20191119224"/>
        </figure>
      </slideshow>
      <p>
        <b>ระเบิดศึกใหญ่เทนนิส “ไทยแลนด์ โอเพ่น 2020” “สุวัจน์” ยันท็อป 20 โลกมาแน่ “แทมมี่” หวนคืนสนามร่วมชิงชัย รายได้ช่วยผู้ป่วยมะเร็งเต้านม</b>
      </p>
      <p>เมื่อวันที่ 19 พ.ย. ที่โรงแรมอินเตอร์คอนติเนนตัล กรุงเทพฯ นายสุวัจน์ ลิปตพัลลภ อดีตรองนายกรัฐมนตรี และประธานที่ปรึกษาสหพันธ์เทนนิสแห่งเอเชีย (เอทีเอฟ) ในฐานะประธานที่ปรึกษาคณะกรรมการอำนวยการจัดการแข่งขัน เป็นประธานแถลงข่าวการจัดการแข่งขันเทนนิสหญิง ดับเบิลยูทีเอ อินเตอร์เนชั่นแนล ซีรีส์ ทัวร์นาเม้นท์ รายการ “ไทยแลนด์ โอเพ่น 2020” โดยมี มร.ชาร์ล เชียง ประธาน APG (เอพีจี) บริษัทด้านกีฬาและความบันเทิง, น.ส.พราวพุธ ลิปตพัลลภ กรรมการบริหาร พราว กรุ๊ป ในนาม "ทรู อารีน่า หัวหิน", นายภราดร ศรีชาพันธุ์ อดีตนักเทนนิส มือ 9 ของโลก ในฐานะผู้อำนวยการการจัดการแข่งขัน, นพ.อธิศพันธุ์ จุลภทัพพะ กรรมการมูลนิธิศูนย์มะเร็งเต้านมเฉลิมพระเกียรติ, เจิ้ง ไซไซ นักเทนนิสหญิงชาวจีน มืออันดับ 40 ของโลก และ “แทมมี่” ร.ต.อ.หญิง แทมมารีน ธนสุกาญจน์ นักเทนนิสหญิงชาวไทย อดีตมือ 19  ของโลก ร่วมในงานแถลงด้วย<br/><br/>นายสุวัจน์ กล่าวว่า สำหรับรายการ “ไทยแลนด์ โอเพ่น 2020" ชิงเงินรางวัลรวม 250,000 ดอลลาร์สหรัฐ หรือประมาณ 8 ล้านบาท จะมีขึ้นระหว่างวันที่ 10-16 ก.พ. 2563 ที่ ทรู อารีน่า หัวหิน จ.ประจวบคีรีขันธ์ โดยครั้งนี้ได้รับความสนใจจากนักเทนนิสคนดังของโลกสมัครเข้ามาร่วมแข่งขันเช่นเคย ที่ยืนยันแล้วคือ เจิ้ง ไซไซ นักหวดจีน มืออันดับ 40 ของโลกในประเภทเดี่ยว และมืออันดับ 25 ของโลกในประเภทคู่ และจะมีการดึงนักหวดสาวมือท็อป 20 ของโลกมาร่วมชิงชัยด้วยแน่นอน รวมถึงขวัญใจชาวไทย "แทมมี่" แทมมารีน ธนสุกาญจน์ ที่เคยรั้งมืออันดับ 19 ของโลก ยืนยันจะกลับมาร่วมสร้างความสุขให้คนไทยในรายการนี้ด้วย<br/><br/>ด้าน นายภราดร กล่าวว่า ปีนี้ได้จัดโครงการ “โรด ทู ไทยแลนด์ โอเพ่น 2020” เพื่อคัดตัวนักเทนนิสไทยสู่การแข่งขัน ระหว่างวันที่ 23-25 ธ.ค.62 จะคัดเลือกจากอัดดับที่ดีที่สุด 8 คน โดยแชมป์ จะได้สิทธิ์ แข่งขันรอบเมนดรอว์ ส่วนรองแชมป์ จะได้สิทธิ์แข่งขันรอบคัดเลือก ซึ่งมีนักเทนนิสไทยให้ความสนใจเข้าร่วม เช่น “ลัก” ลักษิกา คำขำ มืออันดับ 272 ของโลก, “เอิร์ธ” เพียรธาร ผลิพืช มืออันดับ 309 ของโลก, “ไหม” มนัญชญา  สว่างแก้ว มืออันดับ 588 ของโลก, “มะนาว” ธมจันทร์ มอมขุนทด, “พราว" ชมภู่ ทิพย์ จันดาเขต, "อีฟ" พัชรินทร์ ชีพชาญเดช”<br/><br/>ขณะที่ “แทมมี่” กล่าวว่า ในปีนี้ได้กลับมาแข่งขันอีกครั้ง ในประเภทคู่ ก็ดีใจมากๆ เพราะคนที่ซื้อตั๋วเข้ามาชมการแข่งขัน จะได้ร่วมบริจาคเงิน นั่นหมายถึงทั้งนักกีฬาและผู้ชม จะได้ทำบุญร่วมกันด้วยและ แน่นอนว่านักกีฬาทุกคนเมื่อได้แข่งในบ้านก็อยากจะทำผลงานให้ดีที่สุด เพื่อนแฟนๆ ที่เข้ามาชม<br/><br/>สำหรับรายการนี้ ทรู อารีน่า หัวหิน ร่วมกับ ดับเบิลยูทีเอ จัดกิจกรรมการกุศลพิเศษ “ดับเบิลยูทีเอ แชร์ลิตี้” ให้นักเทนนิสมาร่วมกิจกรรมเกี่ยวกับผู้ป่วยมะเร็งเต้านมระยะสุดท้าย โดยทางคณะผู้จัดการแข่งขันจะนำเงินรายได้โดยไม่หักค่าใช้จ่ายจากการจำหน่ายบัตร มอบให้องค์กรการกุศลอย่างมูลนิธิศูนย์มะเร็งเต้านมเฉลิมพระเกียรติ เพื่อเพื่อช่วยเหลือโครงการ “บ้านพิงพัก” ศูนย์ดูแลผู้ป่วยมะเร็งระยะสุดท้ายโดยไม่หวังผลกำไรอีกด้วย.</p>
      <figure>
        <img src="https://www.dailynews.co.th/admin/upload/20191119/news_NWYrJplGUV164521_533.jpg?v=20191119224?v=6777"/>
      </figure>
      <figure>
        <img src="https://www.dailynews.co.th/admin/upload/20191119/news_fFQpjYONDb164523_533.jpg?v=20191119224?v=8213"/>
      </figure>
      <p> </p>
    </article>
  </body>
</html>