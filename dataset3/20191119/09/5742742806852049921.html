<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/ostre-sledovana-motorola-razr-poprve-nazivo-tady-jsou-nase-dojmy-z-londyna-39460"/>
    <meta property="og:site_name" content="mobilenet.cz"/>
    <meta property="article:published_time" content="2019-11-19T09:30:00+00:00"/>
    <meta property="og:title" content="Ostře sledovaná Motorola Razr poprvé naživo! Tady jsou naše dojmy z Londýna"/>
    <meta property="og:description" content="Redakce mobilenet.cz se zúčastnila speciálního briefingu Motoroly Razr Telefon nás uchvátil krásným designem i konstrukčním zpracováním Podívejte se na naše první dojmy z ikonické Motoroly ve videu"/>
  </head>
  <body>
    <article>
      <h1>Ostře sledovaná Motorola Razr poprvé naživo! Tady jsou naše dojmy z Londýna</h1>
      <address><time datetime="2019-11-19T09:30:00+00:00">19 Nov 2019, 09:30</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Redakce mobilenet.cz se zúčastnila speciálního briefingu Motoroly Razr <br/>   •  Telefon nás uchvátil krásným designem i konstrukčním zpracováním <br/>   •  Podívejte se na naše první dojmy z ikonické Motoroly ve videu</b>
      </p>
      <p>Ikonický telefon, jenž patřil k nejpopulárnějším zařízením své doby a který na první pohled spolehlivě rozpozná každý příslušník generace mileniálů, byl <a href="https://mobilenet.cz/clanky/motorola-razr-2019-oficialne-z-teto-ziletky-vam-spadne-brada-39433">poprvé představen</a> před pouhými čtyřmi dny v Los Angeles a zaslouženě si získal pozornost všech technologických nadšenců po celém světě. Kromě návratu praktické véčkové konstrukce nám byl představen také vůbec první smartphone s ohebným displejem, který není typu „tablet“, díky čemuž lze mluvit o Razru mluvit jako o opravdu kompaktním zařízení, a to i přes 6,2" OLED displej.</p>
      <h3>Motorola Razr – první pohled</h3>
      <p>Velké nadšení vyvolala nová Motorola Razr pochopitelně i v redakci mobilenet.cz, která se vydala do Londýna na speciální briefing. Zde jsme si zároveň mohli telefon poprvé osahat a vyzkoušet naživo. Nenechte si ujít naše první dojmy v textové i video podobě, dost možná jde totiž o <b>nejzajímavější smartphone letošního roku</b>.</p>
      <h3>Jaká je „žiletka“ naživo?</h3>
      <p>Nová Motorola Razr je stejně působivá jako její předchůdce. Při prvním uchopení vás zaujme tím, jak dobře má rozprostřenou hmotnost, díky čemuž je velmi pohodlné telefon držet a používat. Jedním z důvodů je baterie, která je z konstrukčních důvodů rozdělena na dvě části (jedna je v horní a druhá ve spodní části zařízení), takže mohl být zachován tenký design – Razr je v rozevřeném stavu tenký 6,9 milimetru.</p>
      <figure>
        <img src="https://cdn.24net.cz/1/obrazek/motorola-razr-309033/614w"/>
      </figure>
      <p>Při rozevírání a zavírání smartphonu nás překvapila tuhost pantu, která se zdá být dostatečná na to, aby telefon setrval i v (napůl) rozevřené poloze. Zároveň však pant není až příliš tuhý, takže lze Razr pohodlně otevřít jednou rukou. Na rozevírání vnořením prstu mezi ohebný displej mysleli i tvůrci, a tak se rozhodli opatřit panel speciální povrchovou úpravou, díky čemuž by se na povrchu neměly objevit vrypy od nehtů.</p>
      <related>
        <h4>Přečtěte si také</h4>
        <a href="https://mobilenet.cz/clanky/motorola-razr-ma-evropskou-cenu-zrejme-preleze-40-tisic-korun-39466"/>
      </related>
      <p>Displej má pěkné barevné podání i zcela dostatečnou jemnost zásluhou rozlišení 2 142 × 876 pixelů. V oblasti pantu, kde dochází k ohybu, neuvidíte na první pohled patrný ohyb, podobně, jako je tomu například u <a href="https://mobilenet.cz/katalog/samsung-galaxy-fold">Samsungu Galaxy Fold</a>. Motorola se chlubí speciálním návrhem pantu, do nějž byly implementovány dvě destičky, které se v otevřeném stavu propnou a vytvoří rovnou plochu právě v oblasti ohybu. Při přejíždění prstem sice můžete mírně cítit, že je v této oblasti kloub, ve srovnání s konkurencí jde však o subjektivně nejlepší zpracování.</p>
      <p>Zobrazovací panel údajně Motorola vyvíjela hned s několika výrobci displejů, nestojí za ním tedy pouze jedna konkrétní společnost. Důležité je zde také uvést, že displej má speciální povrchovou úpravu odolnou vůči postříkání vodou či dešti stejně jako panty samotné. Výrobce navíc tvrdí, že telefon má standardní životnost, pod čímž si představujeme minimálně dva až tři roky běžného používání.</p>
      <related>
        <h4>Přečtěte si také</h4>
        <a href="https://mobilenet.cz/clanky/motorola-razr-2019-oficialne-z-teto-ziletky-vam-spadne-brada-39433"/>
      </related>
      <p>Neméně zajímavá je spodní část smartphonu, málokdo si totiž všimne, že při zavírání telefonu dochází k „zasunutí“ displeje pod bradu. V té je kapacitní čtečka otisků prstů, reproduktor a USB-C. Najdeme v ní rovněž antény, díky čemuž by měl mít smartphone lepší příjem. Celkové zpracování nové Motoroly Razr je na velmi vysoké úrovni a jedinou výtku máme snad pouze k tomu, jak rychle se telefon ušpiní. Během focení a natáčení na briefingu, kde panovaly značně nepříznivé světelné podmínky, bylo takřka nemožné zachytit Razr nepoznamenaný otiskem.</p>
      <slideshow>
        <figure>
          <img src="https://cdn.24net.cz/1/obrazek/motorola-razr-309034/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309035/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309036/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309037/614w"/>
        </figure>
      </slideshow>
      <h3>Výkon</h3>
      <p>Razr se nemá za co stydět ani po výkonové stránce. O hladký běh se stará Snapdragon 710 a 6 GB operační paměti doprovázené 128GB úložištěm. Důvod, proč padla volba právě na Snapdragon 710, je přitom naprosto pochopitelný. Se zachováním velmi kompaktních rozměrů 72 × 172 × 6,9 mm v otevřeném stavu a 72 × 94 × 14 mm ve složeném stavu by bylo podle slov tvůrců velmi problematické do telefonu vměstnat výkonnější hardware, a to jednak kvůli odvodu zbytkového tepla, ale rovněž kvůli energetické náročnosti. Snapdragon 710 přitom na nedostatek výkonu rozhodně natrpí a mohli bychom jej zařadit do střední až vyšší střední třídy.</p>
      <h3>Vnější displej, fotoaparát a software</h3>
      <p>Nakonec se pozastavme u přední strany, kde je Quick View displej o velikosti 2,7 palce a rozlišení 800 × 600 pixelů. Primárním úkolem této obrazovky je informovat o různých notifikacích, zároveň však poslouží třeba také jako hledáček objektivu 16Mpx fotoaparátu se světelností f/1.7, který je spolu s time-of-flight senzorem přímo pod ním. Pokud telefon rozevřete a fotíte ostatní, můžete aktivovat funkci, která na Quick View displeji zobrazí smajlíka. To je ideální například při focení dětí, jejichž pozornost je občas těžké upoutat. Druhý fotoaparát se nachází v miniaturním výřezu hlavního displeje a nabízí 5Mpx rozlišení.</p>
      <p>V telefonu najdeme Android 9 Pie, který podporuje velmi užitečné funkce Moto, takže s Razrem například stačí zatřepat pro rozsvícení LED přisvícení nebo dvakrát pootočit pro aktivaci fotoaparátu. Smartphone je také softwarově připraven na rychlý přechod z menšího Quick View displeje na hlavní panel. Pokud například otevřete notifikaci emailu a rozevřete telefon, měli byste se nacházet přímo v emailové aplikaci.</p>
      <slideshow>
        <figure>
          <img src="https://cdn.24net.cz/1/obrazek/motorola-razr-309038/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309039/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309040/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309041/614w"/>
        </figure>
        <figure>
          <img src="https://cdn.24net.cz/1/obrazek/motorola-razr-309042/614w"/>
        </figure>
      </slideshow>
      <h3>Vývoj</h3>
      <p>Během prezentace jsme se rovněž dozvěděli, že Motorola během vývoje vytvořila <b>26 různých prototypů</b> nového Razru, které následně konzultovala s uživateli. Zajímavou informací je také, že telefon byl ve vývoji přibližně tři roky.</p>
      <h3>Cena a dostupnost</h3>
      <p>Novinka má být dostupná na vybraných evropských trzích již v průběhu příštího měsíce za cenu 1 599 eur, což je necelých 41 tisíc korun.</p>
      <h3>Technické parametry Motorola Razr</h3>
      <p>
        <a href="https://mobilenet.cz/katalog/motorola-razr-/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>94 × 72 × 14 mm, 205 g, konstrukce: rozevírací, odolnost: ne</td>
        </tr>
        <tr>
          <th>Displej</th>
          <td>OLED, 6,2" (2 142 × 876 px)</td>
        </tr>
        <tr>
          <th>Fotoaparát</th>
          <td>16 Mpx</td>
        </tr>
        <tr>
          <th>Chipset</th>
          <td>Qualcomm Snapdragon 710, CPU: 2×2,2 GHz + 6×1,7 GHz, GPU: Adreno 616</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td/>
        </tr>
        <tr>
          <th>Navigace</th>
          <td>vestavěná GPS: ano, elektronický kompas</td>
        </tr>
        <tr>
          <th>Akumulátor</th>
          <td>2 510 mAh, bezdrátové nabíjení: ?</td>
        </tr>
        <tr>
          <th>Dostupnost</th>
          <td>leden 2020, <a href="https://mobilenet.cz/katalog/motorola-razr-/kde-koupit">40 000 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/motorola-razr-ma-evropskou-cenu-zrejme-preleze-40-tisic-korun-39466"/>
        <a href="https://mobilenet.cz/clanky/motorola-razr-2019-oficialne-z-teto-ziletky-vam-spadne-brada-39433"/>
        <a href="https://mobilenet.cz/clanky/recenze-nokia-2720-flip-touzite-po-digitalnim-detoxu-39236"/>
        <a href="https://mobilenet.cz/clanky/vyzkouseli-jsme-nokii-2720-flip-vecko-z-roku-2019-kteremu-nechybi-wi-fi-ani-gps-39198"/>
        <a href="https://mobilenet.cz/clanky/takto-dobre-muze-fotit-stredni-trida-test-fotoaparatu-motoroly-moto-g7-plus-37122"/>
        <a href="https://mobilenet.cz/clanky/dobre-uz-bylo-vyrobci-mobilu-se-zalibne-divaji-do-minulosti-glosa-39459"/>
      </related>
    </article>
  </body>
</html>