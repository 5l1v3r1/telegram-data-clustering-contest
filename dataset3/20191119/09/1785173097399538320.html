<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/ford-v-ferrari-cu-matt-damon-si-christian-bale-in-distributie-debut-in-fruntea-box-office-ului-romanesc-1922403519002019110919174494"/>
    <meta property="og:site_name" content="News.ro"/>
    <meta property="article:published_time" content="2019-11-19T09:35:00+00:00"/>
    <meta property="og:title" content="„Ford v Ferrari”, cu Matt Damon şi Christian Bale în distribuţie, debut în fruntea box office-ului românesc"/>
    <meta property="og:description" content="Filmul biografic „Marea provocare: Le Mans ’66/ Ford v Ferrari”, cu Matt Damon şi Christian Bale în distribuţie, a debutat în fruntea box office-ului românesc de weekend."/>
  </head>
  <body>
    <article>
      <h1>„Ford v Ferrari”, cu Matt Damon şi Christian Bale în distribuţie, debut în fruntea box office-ului românesc</h1>
      <address><time datetime="2019-11-19T09:35:00+00:00">19 Nov 2019, 09:35</time> by <a rel="author">Patricia Marinescu</a></address>
      <p>
        <b>Filmul biografic „Marea provocare: Le Mans ’66/ Ford v Ferrari”, cu Matt Damon şi Christian Bale în distribuţie, a debutat în fruntea box office-ului românesc de weekend.</b>
      </p>
      <p>„Marea provocare: Le Mans ’66”, bazat pe întâmplări adevărate, spune povestea disputei dintre companiile Ford şi Ferrari pentru supremaţie.</p>
      <p>Matt Damon este inginerul Carroll Shelby, iar Christian Bale, şoferul de curse Ken Miles. Ei fac echipă pentru a construi o maşină care să depăşească Ferrari. Acţiunea este plasată în 1966, înainte de cursa de 24 de ore de la Le Mans (Franţa).</p>
      <p>Lungmetrajul este regizat de James Mangold („Walk the Line”, „Logan”), după un scenariu scris de Jez şi John-Henry Butterworth („Edge of Tomorrow”). Din distribuţie fac parte Jon Bernthal, Caitriona Balfe, Josh Lucas, Noah Jupe, Remo Girone şi Ray McKinnon.</p>
      <p>În primul weekend, filmul a fost vizionat de 26.503 spectatori şi a generat încasări de 640.993 de lei, potrivit cifrelor oferite News.ro de Cinemagia.</p>
      <p>Locul al doilea în clasamentul românesc de weekend a fost ocupat de producţia „Maria, Regina României”, în urcare două locuri. În al doilea weekend de la premieră, lungmetrajul cu Roxana Lupu, Adrian Titieni şi Anghel Damian în distribuţie a fost vizionat de 22.386 de spectatori şi a generat încasări de 563.942 de lei.</p>
      <p>Filmul romantic „O nouă poveste de Crăciun/ Last Christmas”, cu Emilia Clarke, Henry Golding şi Emma Thompson în distribuţie, a debutat pe poziţia a treia, cu 23.924 de spectatori şi încasări de 494.046 de lei. Pe muzica lui George Michael şi Wham!, lungmetrajul o are în centru pe Kate, recunoscută pentru deciziile greşite pe care le ia. Acceptă să fie ajutorul lui Moş Crăciun la un târg de Sărbători şi aici îl cunoaşte pe Tom, iar viaţa ei ia o nouă turnură.</p>
      <p>Lungmetrajul fantasy „Maleficent: Suverana Răului/ Maleficent: Mistress of Evil”, cu Angelina Jolie, Elle Fanning şi Michelle Pfeiffer în distribuţie, a coborât trei locuri în top şi s-a clasat pe patru. În al cincilea weekend de la debut, filmul a generat încasări de 435.348 de lei.</p>
      <p>Animaţia „Cenuşăreasa şi prinţul misterios/ Cinderella and the Secret Prince” a debutat pe locul al cincilea în top, cu 18.609 spectatori şi încasări de 365.506 lei.</p>
      <p>Filmul de acţiune „Midway”, cu Woody Harrelson, Luke Evans, Patrick Wilson şi Dennis Quaid, a debutat pe locul al şaselea, cu 16.274 de spectatori şi încasări de 345.980 de lei.</p>
      <p>Regizat de Roland Emmerich, după un scenariu al lui Wes Tooke, filmul urmăreşte povestea adevărată a luptei purtate de piloţii şi comandanţii de pe flota americană care, deşi depăşiţi numeric, au reuşit să învingă un adversar foarte puternic.</p>
      <p>„Terminator: Destin întunecat/ Terminator: Dark Fate”, cu Arnold Schwarzenegger şi Linda Hamilton în distribuţie, a coborât cinci locuri în clasament, până pe şapte. În al treilea weekend de la premieră, a fost vizionat de 10.208 spectatori şi a generat încasări de 224.093 de lei.</p>
      <p>Tot cinci locuri a coborât în top şi „Joker” al lui Todd Phillips, cu Joaquin Phoenix în rol principal. Lungmetrajul a fost vizionat, în al şaptelea weekend de la debut, de 9.842 de spectatori şi a generat încasări de 223.828 de lei.</p>
      <p>Animaţia „Familia Addams/ The Addams Family”, bazată pe benzile desenate cu acelaşi nume ale lui Charles Addams şi regizată de Conrad Vernon şi Greg Tiernan, a coborât patru poziţii, până pe nouă, cu încasări de 206.785 de lei în al patrulea weekend de la premieră.</p>
      <p>Locul al zecelea în box office-ul românesc a fost ocupat de animaţia „Norm de la Polul Nord: O aventură urieşească/ Norm of the North: King Sized Adventure”, în coborâre patru poziţii. În al doilea weekend de la debut, filmul a fost vizionat de 9.566 de spectatori şi a generat încasări de 169.277 de lei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>