<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/ket-tetel-miatt-csokkent-a-cig-pannonia-eredmenye"/>
    <meta property="og:site_name" content="infostart"/>
    <meta property="article:published_time" content="2019-11-19T09:39:00+00:00"/>
    <meta property="og:title" content="Két tétel miatt csökkent a CIG Pannónia eredménye"/>
    <meta property="og:description" content="A CIG Pannónia csoport 354 millió forint adózás utáni veszteséget jelentett kedden a harmadik negyedévről, de a teljes átfogó jövedelme 463 millió forint nyereséget mutatott - tette közzé a CIG Pannónia Életbiztosító Nyrt. harmadik negyedéves tőzsdei gyorsjelentésében a Budapesti Értéktőzsde (BÉT) honlapján."/>
  </head>
  <body>
    <article>
      <h1>Két tétel miatt csökkent a CIG Pannónia eredménye</h1>
      <address><time datetime="2019-11-19T09:39:00+00:00">19 Nov 2019, 09:39</time> by <a rel="author">Infostart / MTI</a></address>
      <h3>A CIG Pannónia csoport 354 millió forint adózás utáni veszteséget jelentett kedden a harmadik negyedévről, de a teljes átfogó jövedelme 463 millió forint nyereséget mutatott - tette közzé a CIG Pannónia Életbiztosító Nyrt. harmadik negyedéves tőzsdei gyorsjelentésében a Budapesti Értéktőzsde (BÉT) honlapján.</h3>
      <p>Az adózott eredmény 2018 első három negyedévéhez képest 1,915 milliárd forinttal esett vissza. A jelentés szerint ennek a hátterében két tényező áll:</p>
      <ul>
        <li>egyrészt az olasz határon átnyúló kezesi biztosítások miatt bekövetkezett veszteségek, amelyek a csoport eredményét 1,296 milliárd forinttal rontották.</li>
        <li>Másrészt a Konzum részvények bevonásán realizált 1,056 milliárd forint árfolyamveszteség, amely az egyéb átfogó eredményben részben ellentételeződött, így a tőkehatása kisebb, mínusz 725 millió forint.</li>
      </ul>
      <p>A biztosítási díjbevétel a 2018-as harmadik negyedévéhez képest 10 százalékkal nőtt, így az összesített díjbevétel 20,110 milliárd forintot tett ki. Az élet biztosításban az új szerzés 3,201 milliárd forint, közel másfélszerese a 2018 első három negyedéves adatnak, amelyből 2,093 milliárd forint befektetési egységhez kötött életbiztosítás, 1,108 milliárd forint hagyományos és csoportos életbiztosítás. A nem-életbiztosítási területen 9 százalékos volt az új szerzés növekedése.</p>
      <p>A jelentés kitér arra, hogy a tavaly novemberben alapított leányvállalat, a CIG Pannónia Pénzügyi Közvetítő Zrt. (PPK) - amelyben a csoport részesedése 95 százalék -, függő ügynökként kezdte meg a biztosítási- és pénzügyi közvetítési tevékenységét az év elején. A közvetítő cég jelenleg 183 regisztrált biztosítási tanácsadóval rendelkezik, az első három negyedévben 309 millió forint állománydíjú biztosítást értékesített, majd a hitelközvetítői tevékenységét is megkezdte. A Magyar Nemzeti Bank (MNB) május 23-án engedélyezte a PPK számára a pénzügyi szolgáltatás közvetítési tevékenységet, az engedély hatálya kiterjed jelzáloghitel-közvetítői tevékenység végzésére is.</p>
      <blockquote>A sajtóközlemény szerint bevált a biztosítónak az értékesítési csatornák diverzifikálása is.</blockquote>
      <p>Az idén eladott életbiztosítási szerződések esetében a biztosító saját hálózatának teljesítménye 20 százalékot, míg a független brókeri csatorna 28 százalékot, a banki csatorna 18 százalékot tett ki. Az idén indult pénzügyi közvetítő leányvállalat 10 százalékot értékesített, míg az egyéb üzlet-fejlesztés részaránya az új értékesítésben 24 százalék.</p>
      <p>A CIG Pannónia részvényeit a BÉT prémium kategóriájában jegyzik. A papír a hétfői kereskedést 211 forinton zárta, kedd délelőtt 209 forintot ért. Az elmúlt egy évben a legmagasabb árfolyama 465, a legalacsonyabb 172,6 forint volt.</p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/gazdasag/2019/10/24/felfuggesztes-a-cig-pannonia-egyik-leanyvallalatanak-termekeinel"/>
        <a href="https://infostart.hu/gazdasag/2019/08/22/jo-ideje-nem-tortent-hasonlo-a-cig-pannonia-haza-tajan"/>
      </related>
    </article>
  </body>
</html>