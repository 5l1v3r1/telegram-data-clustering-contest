<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622264/%D8%B3%D8%B1%DA%A9-%DA%A9%D8%B4%DB%8C%D8%AF%D9%86-%D8%B2%D9%86-%D8%A8%D9%87-%DA%AF%D9%88%D8%B4%DB%8C-%D8%B4%D9%88%D9%87%D8%B1%D8%B4-%D8%B1%D8%A7%D8%A8%D8%B7%D9%87-%D8%A7%D9%88-%D8%A8%D8%A7-%D9%81%D8%B1%D8%AD-%D8%B1%D8%A7-%D9%81%D8%A7%D8%B4-%DA%A9%D8%B1%D8%AF-%D9%81%D8%B1%D8%AD-%D8%B1%D8%A6%DB%8C%D8%B3-%D8%A8%D8%A7%D9%86%D8%AF-%D9%85%D8%B9%D8%AA%D8%A7%D8%AF%D9%87%D8%A7%DB%8C-%D8%AF%D8%B2%D8%AF-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T09:37:00+00:00"/>
    <meta property="og:title" content="سرک کشیدن زن به گوشی شوهرش رابطه او با فرح را فاش کرد/ فرح رئیس باند معتادهای دزد بود"/>
    <meta property="og:description" content="از پیام‌هایش متوجه شدم که شوهرم با زنی غریبه دوست شده است باورم نمی‌شد آن زن که نامش در گوشی همسرم به اسم فرح ذخیره شده بود برای همسرم، نوشته بود که امروز نیاز به سرقت لوازم داخل خودروی پژو داریم."/>
  </head>
  <body>
    <article>
      <h1>سرک کشیدن زن به گوشی شوهرش رابطه او با فرح را فاش کرد/ فرح رئیس باند معتادهای دزد بود</h1>
      <address>
        <time datetime="2019-11-19T09:37:00+00:00">19 Nov 2019, 09:37</time>
      </address>
      <p>
        <i>از پیام‌هایش متوجه شدم که شوهرم با زنی غریبه دوست شده است باورم نمی‌شد آن زن که نامش در گوشی همسرم به اسم فرح ذخیره شده بود برای همسرم، نوشته بود که امروز نیاز به سرقت لوازم داخل خودروی پژو داریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند روز قبل زن جوانی به پلیس مراجعه کرد و در حالی که از شوهرش شکایت داشت، گفت هنوز یک سال نمی‌شود که ازدواج کرده‌ام. همسرم در یک شرکت خصوصی مشغول به کار است. مدتی بود که به رفتارهای او مشکوک شده بودم. مدام سرش در گوشی موبایلش بود و رفتارهایش طوری بود که احساس می‌کردم معتاد شده یا با زنی غریبه ارتباط دارد. شک من هر روز بیشتر می‌شد تا اینکه یک روز که همسرم در اتاق نبود به سراغ تلفن همراهش رفتم. داخل صفحه تلگرامش را که نگاه کردم از شدت عصبانیت به حد انفجار رسیدم.</p>
      <p>او ادامه داد: از پیام‌هایش متوجه شدم که شوهرم با زنی غریبه دوست شده است باورم نمی‌شد آن زن که نامش در گوشی همسرم به اسم فرح ذخیره شده بود برای همسرم، نوشته بود که امروز نیاز به سرقت لوازم داخل خودروی پژو داریم. در پیام‌های قبلی هم سفارشات دیگری برای سرقت لوازم داخل خودرو به او داده بود. من که تا آن زمان از همسرم به‌خاطر خیانتش عصبانی بودم تازه متوجه شدم که همسرم برای آن زن که انگار سرکرده یک باند سرقت بود دزدی هم می‌کند. حالا هم تصمیم گرفتم که راز این سرقت و خیانت را برملا کنم.</p>
      <p><b>سرقت به‌خاطر اعتیاد</b><br/>به‌دنبال اظهارات زن جوان، تحقیقات آغاز شد و باتوجه به مدارکی که به‌دست آمده بود همسر این زن به‌نام شایان دستگیر شد. مرد جوان که هرگز تصورش را نمی‌کرد راز این سرقت‌ها توسط همسرش برملا شود در بازجویی‌ها به سرقت‌های سریالی لوازم داخل خودرو اعتراف کرد.</p>
      <p>او گفت: چند ماه قبل در یک گروه تلگرامی با زنی ۴۵ ساله به‌نام فرح آشنا شدم. کم‌کم رابطه ما به بیرون کشیده شد و فرح مرا به میهمانی‌های شبانه دعوت کرد. در همین میهمانی‌ها بود که با ماده مخدر شیشه و گل آشنا شدم. خیلی زود به مواد مخدر معتاد شدم و برای تأمین هزینه‌های مواد مخدرم با مشکل مالی رو به رو شدم. فرح که از اعتیادم با خبر شده بود چهره واقعی اش را به من نشان داد. تازه آن زمان بود که متوجه شدم فرح پاتوق مواد مخدر دارد و بین معتادانی که به پاتوقش می‌آیند به عمه فرح معروف است و به آن‌ها دستور سرقت می‌دهد. به یک نفر دستور گوشی قاپی، یکی کیف و یکی هم سرقت لوازم داخل خودرو می‌دهد در مقابل وسایل سرقتی هم مواد یا پول می‌داد. اوایل بلد نبودم چگونه سرقت کنم، فرح مرا به چند نفر از معتادان که در این کار تخصص داشتند معرفی کرد و آن‌ها سرقت لوازم داخل خودرو را به من یاد دادند.</p>
      <p>به دنبال اظهارات مرد جوان، فرح و سه سارق دیگر که برای او سرقت می‌کردند بازداشت شدند. تحقیقات در این رابطه ادامه دارد.</p>
    </article>
  </body>
</html>