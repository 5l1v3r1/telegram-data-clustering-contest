<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/trh-s-osobnymi-automobilmi-v-unii-zazil-najlepsi-oktober-za-desat-rokov.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T09:10:00+00:00"/>
    <meta property="og:title" content="Trh s osobnými automobilmi v Únii zažil najlepší október za desať rokov"/>
    <meta property="og:description" content="Na ilustráciu, vlani v októbri klesol počet registrácií o 7,3 percenta"/>
  </head>
  <body>
    <article>
      <h1>Trh s osobnými automobilmi v Únii zažil najlepší október za desať rokov</h1>
      <address><time datetime="2019-11-19T09:10:00+00:00">19 Nov 2019, 09:10</time> by <a rel="author">TASR</a></address>
      <p>
        <b>Predaj nových osobných automobilov v Európskej únii (EÚ) v októbri 2019 vzrástol, ale za celých 10 mesiacov do konca októbra klesol. Informovalo o tom v utorok Európske združenie výrobcov automobilov (ACEA).</b>
      </p>
      <p>Podľa údajov ACEA v októbri 2019 bolo v EÚ zaregistrovaných 1 177 746 nových osobných áut. To bolo o 8,7 percenta viac ako pred rokom a najväčší počet nových áut pre tento mesiac od začiatku štatistík v roku 2009.</p>
      <p>Na ilustráciu, vlani v októbri klesol počet registrácií o 7,3 percenta, keďže vstúpili do platnosti nové emisné pravidlá WLTP. Tým sa pre rok 2019 stanovila nízka porovnávacia základňa, v dôsledku čoho takmer všetky krajiny EÚ zaznamenali v októbri nárast registrácií, s výnimkou Cypru a Spojeného kráľovstva.</p>
      <related>
        <a href="https://www.etrend.sk/trend-archiv/rok-2019/cislo-45/auto-ktore-prekvapilo-vsetkych.html"/>
        <a href="https://www.etrend.sk/ekonomika/juncker-verim-ze-trump-nove-cla-na-auta-z-europy-nezavedie.html"/>
      </related>
      <p>Štyri z piatich hlavných trhov EÚ pritom dosiahli výrazné zisky. V Nemecku predaj nových áut v sledovanom období stúpol o 12,7 percenta, vo Francúzsku o 8,7 percenta, v Taliansku o 6,7 percenta a v Španielsku o 6,3 percenta, len v Británii klesol o 6,7 percenta.</p>
      <p>Za desať mesiacov od januára do konca októbra klesla registrácia nových automobilov v EÚ o 0,7 percenta na 12,9 milióna porovnaní. A hoci dopyt po autách v EÚ v septembri a v októbri rástol, Nemecko bolo jediným veľkým trhom v Únii, ktorý dosiahol rast aj za 10 mesiacov, a to o 3,4 percenta.</p>
      <p>Najstrmšie sa v období január-október znížil predaj nových áut v Španielsku o 6,3 percenta a v Británii o 2,9 percenta. V Taliansku klesol len o 0,8 percenta a vo Francúzsku o 0,3 percenta. Lídrom na trhu bol v období január-október nemecký automobilový koncern Volkswagen s podielom 24,4 percenta. Francúzska skupina PSA si udržala druhé miesto s trhovým podielom 16,4 percenta a Renault bol tretí s podielom 10,6 percenta. Nasledovali automobilky Hyundai (6,8 percenta), BMW (6,4 percenta) a Daimler (6,3 percenta).</p>
    </article>
  </body>
</html>