<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259782/thessaloniki-epithesi-me-siderogrothies-mesa-stin-ayli-toy-sxoleioy-kataggellei-mathitis-syllipsi-14xronoy"/>
    <meta property="og:site_name" content="LiFO"/>
    <meta property="article:published_time" content="2019-11-19T09:19:00+00:00"/>
    <meta property="og:title" content="Θεσσαλονίκη: Επίθεση με σιδερογροθιές μέσα στην αυλή του σχολείου καταγγέλλει μαθητής – Σύλληψη 14χρονου"/>
    <meta property="og:description" content="Επίθεση μέσα στο σχολείο του καταγγέλλει ότι δέχτηκε μαθητής στη Θεσσαλονίκη"/>
  </head>
  <body>
    <article>
      <h1>Θεσσαλονίκη: Επίθεση με σιδερογροθιές μέσα στην αυλή του σχολείου καταγγέλλει μαθητής – Σύλληψη 14χρονου</h1>
      <h2>Επίθεση μέσα στο σχολείο του καταγγέλλει ότι δέχτηκε μαθητής στη Θεσσαλονίκη</h2>
      <address><time datetime="2019-11-19T09:19:00+00:00">19 Nov 2019, 09:19</time> by <a rel="author">NEWSROOM</a></address>
      <p>
        <b>Επίθεση με σιδερογροθιές κατήγγειλε ότι δέχτηκε ένας 13χρονος μαθητής στην αυλή του Α΄ Γυμνασίου Ευκαρπίας, στη <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη</a>.</b>
      </p>
      <p>Σύμφωνα με τη καταγγελία της μητέρας του μαθητή, τρία άτομα επιτέθηκαν στον 13χρονο με σιδερογροθιές χτυπώντας τον στον πρόσωπο. Όπως ισχυρίστηκε ο ίδιος ο μαθητής, σε διάλειμμα του σχολείου τον πλησίασαν και του έριξαν, μπουνιές στο πρόσωπο.</p>
      <p>Μιλώντας στον ΑΝΤ1 ο 13χρονος είπε ότι κατά τη διάρκεια του διαλείμματος πήγαν τρία παιδιά από άλλο σχολείο, του είπαν ότι θέλουν να του μιλήσουν, τον τράβηξαν και τον πήγαν πίσω από το γυμναστήριο, όπου και τον χτύπησαν με σιδερογροθιά.</p>
      <p>Ο 13χρονος αναγνώρισε ότι πρόκειται για μαθητές άλλου σχολείου, ενώ ερωτηθείς γιατί του επιτέθηκαν, απάντησε ότι του είπαν πως «μπερδεύτηκαν κι ήθελαν να χτυπήσουν άλλο παιδί», κάτι που δεν έγινε πιστευτό από τον ίδιο.</p>
      <p>Η μητέρα του παιδιού, από την πλευρά της, δήλωσε ότι πρόκειται για «γνωστά παιδιά, τα οποία έχουν δημιουργήσει πολλές φορές προβλήματα, αλλά δεν έχει μιλήσει κανείς».</p>
      <p>Οι γονείς του 13χρονου σύμφωνα με το ρεπορτάζ του Thestival.gr κατέθεσαν μήνυση για σωματικές βλάβες στο αστυνομικό τμήμα της περιοχής. Στο πλαίσιο της αστυνομικής έρευνας, συνελήφθησαν ένας 14χρονος και οι γονείς για παραμέληση εποπτείας ανηλίκου. Μάλιστα, ο 14χρονος πήγε από μόνος του στην Αστυνομία, όπου παραδέχτηκε την πράξη του. Τόσο οι γονείς όσο και ο 14χρονος αφέθηκαν ελεύθεροι με προφορική εντολή εισαγγελέα.</p>
      <p>Με πληροφορίες από ΣΚΑΪ / ΑΝΤ1 / Thestival</p>
    </article>
  </body>
</html>