<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/eurodeputatul-siegfried-muresan-candideaza-la-functia-de-vicepresedinte-al-partidului-popular-european.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T09:17:03+00:00"/>
    <meta property="og:title" content="Eurodeputatul Siegfried Mureșan candidează la funcția de vicepreședinte al Partidului Popular European"/>
    <meta property="og:description" content="Deputatul european Siegfried Mureșan (PNL) va candida pentru funcția de vicepreședinte al Partidului Popular European (PPE) la Congresul partidului care"/>
  </head>
  <body>
    <article>
      <h1> Eurodeputatul Siegfried Mureșan candidează la funcția de vicepreședinte al Partidului Popular European </h1>
      <address><time datetime="2019-11-19T09:17:03+00:00">19 Nov 2019, 09:17</time> by <a rel="author">Redacția</a></address>
      <p>Deputatul european Siegfried Mureșan (PNL) va candida pentru funcția de vicepreședinte al Partidului Popular European (PPE) la Congresul partidului care va avea loc în 20 și 21 noiembrie la Zagreb.</p>
      <p>„Candidez la funcția de vicepreședinte al Partidului Popular European pentru că vreau ca PPE să rămână cea mai importantă forță politică în Europa, care răspunde la nevoile cetățenilor europeni și care contribuie decisiv la întărirea României în Uniunea Europeană. Pentru asta, este nevoie de o conducere puternică și modernă a PPE. Voi lucra strâns cu viitorul președinte al PPE, Donald Tusk, care este un om politic ce înțelege foarte bine așteptările poporului român de la Uniunea Europeană”, a declarat Siegfried Mureșan, citat într-un comunicat.</p>
      <p>Siegfried Mureșan a fost purtător de cuvânt al Partidului Popular European, vicepreședinte al Comisiei pentru bugete a Parlamentului European, negociator-șef pentru Bugetul UE din 2018 și sunt, din iunie 2019, vicepreședinte al Grupului PPE din Parlamentul European.</p>
      <p>„Cunosc foarte bine provocările Europei și cunosc foarte bine familia politică a PPE. Toate aceste lucruri mă vor ajuta să întăresc conducerea PPE și să influențez în bine direcția partidului pentru următorii ani”, a declarat deputatul european Siegfried Mureșan.</p>
      <p>Aproximativ 2.000 de persoane din 40 de țări vor participa la Congresul PPE de la Zagreb. Dintre aceștia, 719 delegați cu drept de vot vor alege președintele, vicepreședinții, secretarul general și trezorierul partidului.</p>
      <p>
        <i>Sursa foto: Facebook Siegfried Mureșan</i>
      </p>
    </article>
  </body>
</html>