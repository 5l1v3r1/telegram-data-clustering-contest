<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2406023,Juz-prawie-150-tys-przyznanych-swiadczen-dla-osob-niesamodzielnych"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T09:23:00+00:00"/>
    <meta property="og:title" content="Już prawie 150 tys. przyznanych świadczeń dla osób niesamodzielnych"/>
    <meta property="og:description" content="Rzecznik Zakładu Ubezpieczeń Społecznych Wojciech Andrusiewicz poinformował, że do tej pory do ZUS wpłynęło ponad 400 tys. wniosków o świadczenie uzupełniające dla osób niesamodzielnych. W blisko 150 tys. przypadków wydano już decyzję przyznającą świadczenie, najczęściej w kwocie 500 zł - dodał."/>
  </head>
  <body>
    <article>
      <h1>Już prawie 150 tys. przyznanych świadczeń dla osób niesamodzielnych</h1>
      <address>
        <time datetime="2019-11-19T09:23:00+00:00">19 Nov 2019, 09:23</time>
      </address>
      <p>
        <b>Rzecznik Zakładu Ubezpieczeń Społecznych Wojciech Andrusiewicz poinformował, że do tej pory do ZUS wpłynęło ponad 400 tys. wniosków o świadczenie uzupełniające dla osób niesamodzielnych. W blisko 150 tys. przypadków wydano już decyzję przyznającą świadczenie, najczęściej w kwocie 500 zł - dodał.</b>
      </p>
      <ul>
        <li>
          <b>Zapadło już prawie 150 tys. decyzji ws. przyznania "500+ dla niesamodzielnych"</b>
        </li>
        <li>
          <b>W sumie wysłano kilkaset tysięcy wniosków</b>
        </li>
        <li>
          <b>Świadczenie przysługuje osobom niesamodzielnym z niskimi dochodami</b>
        </li>
      </ul>
      <p>Prawo do świadczenia uzupełniającego mają osoby uznane przez lekarza orzecznika za niezdolne do samodzielnej egzystencji i których dochód miesięczny nie przekracza 1600 zł brutto.</p>
      <p>
        <b>Świadczenie z wyrównaniem</b>
      </p>
      <p>ZUS przypomina, że przy wypłacie dodatku obowiązuje zasada złotówka za złotówkę. Przykładowo, jeżeli suma pobieranych dotychczas świadczeń wynosi 1200 zł, to świadczenie uzupełniające zostanie przyznane w kwocie 400 zł. Z kolei, jeśli suma świadczeń ze środków publicznych wynosi 1500 zł, to osoba uprawniona otrzyma 100 zł. Świadczenie może być przyznane nawet w kwocie kilku złotych, jeżeli dana osoba osiąga dochód bliski 1600 zł.</p>
      <p>Rzecznik Zakładu poinformował, że od początku października do wszystkich instytucji przyjmujących wnioski wpłynęło 565 tys. dokumentów o świadczenie uzupełniające dla osób niesamodzielnych, w tym do Zakładu Ubezpieczeń Społecznych 402,6 tys.</p>
      <related>
        <a href="https://www.polskieradio24.pl/5/1222/Artykul/2402816,Pierwsza-dama-na-niepelnosprawnych-nalezy-patrzec-przez-pryzmat-ich-mozliwosci"/>
      </related>
      <p>
        <b>Kto występuje o wsparcie?</b>
      </p>
      <p>Najczęściej o świadczenie wnioskują osoby w wieku powyżej 75 lat (33 proc.). Większość wniosków, bo 61 proc., złożyły kobiety. Z kolei 77 proc. dokumentów zostało złożonych bezpośrednio w placówkach ZUS.</p>
      <p>Jak przekazał Wojciech Andrusiewicz, ZUS wydał już 148,5 tys. decyzji przyznających świadczenie uzupełniające, z czego 61 proc. w pełnej wysokości 500 zł. Po 9 proc. świadczeń będzie wypłacanych w przedziałach kwotowych: 400-499 zł, 300-399 zł i 200-299 zł.</p>
      <p>Rzecznik zaznaczył, że ponad 122,9 tys. przyznanych świadczeń zostało już wypłaconych.</p>
      <p>Tzw. 500 plus dla osób niesamodzielnych przysługuje od miesiąca, w którym zostały spełnione warunki wymagane do jego przyznania, nie wcześniej niż od miesiąca, w którym zgłoszono wniosek. W pierwszych dwóch miesiącach obowiązywania ustawy ZUS ma nie 30, lecz 60 dni na rozpatrzenie wniosku i wydanie decyzji w sprawie świadczenia, licząc od dnia wyjaśnienia ostatniej okoliczności niezbędnej do wydania decyzji.</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/5/1222/Artykul/2374967,500-dla-niepelnosprawnych-Od-wtorku-zaczyna-sie-rozpatrywanie-wnioskow"/>
      </related>
      <related>
        <a href="https://www.polskieradio.pl/7/163/Artykul/2376113,Program-500-plus-dla-osob-niesamodzielnych-ZUS-rozpatruje-wnioski"/>
      </related>
      <related>
        <a href="https://www.polskieradio.pl/5/1222/Artykul/2376216,500-dla-niepelnosprawnych-Zobacz-kiedy-mozna-skladac-wnioski-przez-internet"/>
      </related>
    </article>
  </body>
</html>