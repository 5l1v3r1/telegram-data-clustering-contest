<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/135054/egitim-sen-23-kasimda-miting-duzenleyecek"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T09:07:00+00:00"/>
    <meta property="og:title" content="Eğitim Sen, 23 Kasım'da miting düzenleyecek"/>
    <meta property="og:description" content="Eğitim Sen Genel Başkanı Feray Aytekin Aydoğan, 23 Kasım mitingi ve iktidarın eğitim politikalarına ilişkin soruları yanıtladı."/>
  </head>
  <body>
    <article>
      <h1>Eğitim Sen, 23 Kasım'da miting düzenleyecek</h1>
      <h2>Eğitim Sen Genel Başkanı Feray Aytekin Aydoğan, 23 Kasım mitingi ve iktidarın eğitim politikalarına ilişkin soruları yanıtladı.</h2>
      <address>
        <time datetime="2019-11-19T09:07:00+00:00">19 Nov 2019, 09:07</time>
      </address>
      <p>Eğitimciler, iktidarın eğitim alanındaki politikalarına tepki göstermek için Ankara’da bir araya gelecek.</p>
      <p>Eğitim Sen’in, “Haklarımız, geleceğimiz ve öğrencilerimizin eğitim hakkı için” sloganı ile düzenleyeceği etkinlik 23 Kasım’da gerçekleştirilecek.</p>
      <p>Eğitim Sen Genel Başkanı Feray Aytekin Aydoğan, <b>Birgün'den Mustafa Mert Bildircin'in</b>, 23 Kasım mitingi ve iktidarın eğitim politikalarına ilişkin sorularını yanıtladı.</p>
      <p> AKP iktidarı döneminde eğitim alanına ilişkin atılan adımları nasıl değerlendiriyorsunuz?</p>
      <p>2010 referandumu sonrası 4+4+4 yasasının hayata geçirilmesi sürecinde AKP Gençlik Kolları Kongresi’nde Necip Fazıl Kısakürek’ in Gençliğe Hitabesi’ ne vurgu yapan Recep Tayyip Erdoğan bir çağrı yaptı, bu çağrı aynı zamanda bir deklarasyondu. Bu yasayı çıkartarak, “Dininin, dilinin, beyninin, ilminin, ırzının, evinin, kininin, öcünün davacısı bir gençlik yetiştireceğiz” dedi. Bu deklarasyon aynı zamanda yeni rejimin inşasını da ilan eden bir açıklamaydı. Yine Erdoğan, TUSİAD’ın 4+4+4 yasasına yarım ağız itirazına, “Bu yasa en çok sizin işinize yarayacak” karşılığını verdi ve AKP, 4+4+4 yasası ile halkı, emekçileri, eğitim ve bilim emekçilerini, öğrencilerimizi değil sermayeyi güçlendirdi ve güçlendirmeye devam ediyor.</p>
      <h3>Sizce iktidar, eğitim alanının dönüşümü için hayata geçirmeye çalıştığı uygulamalarda başarılı oldu mu?</h3>
      <p>Erdoğan’ın, “Siyasi olarak iktidar olduk ama eğitim, kültür ve sanatta iktidar olamadık” cümlesi tüm kuşatmaya rağmen AKP’nin başaramadığının kanıtıdır. 2010 referandumu ve devamında 15 Temmuz sonrası iktidar zora dayalı tüm aygıtları hayata geçirdi ve geçirmeye devam edecek. Bizim için asıl olan ise bizim ne yapacağımız meselesidir. İktidarı hegemonyasını tesis etmek istediği yerden, piyasacılık, ırkçılık, cinsiyetçilik, gericilik hattını hedef alan yerden en geniş mücadele zeminini örgütlemeyi başardığımızda haklarımızı, geleceğimizi ve öğrencilerimizin, çocuklarımızın eğitim hakkını birlikte kazanacağız.</p>
      <h3>Eğitim Sen, “Haklarımız, geleceğimiz ve insan, toplum doğa yararına üniversite için…” sloganı ile 23 Kasım’da Ankara’da bir buluşma gerçekleştirecek. 23 Kasım’daki buluşmanın amacını ve önemini okuyucularımız için anlatabilir misiniz?</h3>
      <p>Hukuksuzca ihraç edilen, sözleşmeli, güvencesiz, temel hakları ellerinden alınan, kamuda, özelde güvencesiz, yoksulluk sınırı altında çalıştırılan, ataması yapılmayan ancak mesleklerine, öğrencilerine kavuşma umudundan bir an olsun vazgeçmeyen, genel, teknik, idari hizmetler sınıfında çalışan, demokratik üniversite mücadelesinden vazgeçmediği için ihraç edilen, hakları rektörlerin iki dudağı arasında bırakılan eğitim emekçileriyiz. Memlekete dair umutlarından bir an olsun vazgeçmeyen, eğitim mücadelesini memleket mücadelesi olarak gören ülkenin yurttaşlarıyız.</p>
      <p>23 Kasım’ da bu denli bütünlüklü saldırılara karşı en geniş mücadele cephesini hep birlikte örebilmek, umudu, mücadeleyi örgütleyebilmek için çocuklarımızın eğitim hakkı için, “Başka bir memleket, başka bir yaşam” mücadelesini haykırmak için Ankara’ da bir araya geleceğiz.</p>
      <h3>ÖRGÜTLÜ MÜCADELENİN GÜCÜ ORTAYA ÇIKTI</h3>
      <h3>Son yıllarda eğitimcilerin, velilerin ve öğrencilerin mücadelesi dünyanın hemen her yerinde yankılanıyor. Bu konuda neler söylemek istersiniz?</h3>
      <p>23 Kasım mitingine çağrımız aynı zamanda dünyanın her yerinde kamusal eğitim mücadelesini eylemlerle, grevlerle ören eğitim ve bilim emekçilerinin, velileri, öğrencilerin, halkların enternasyonal mücadelesini de selamlayan bir çağrıdır.</p>
      <p>2018 yılı Mart ayında Batı Virginia’ da başlayan öğretmenlerin grevi, sonrasında tüm eğitim ve bilim emekçilerinin, velilerin, öğrencilerin katılımıyla ortak ve birlikte bir kamusal eğitim mücadelesini ortaya çıkardı. Bu denli bütünlüklü bir mücadelenin ortaya çıkardığı güç kamu erkini adım attırmak zorunda bırakıyor ve aynı zamanda örgütlü mücadelenin gücünü de bir kez daha ortaya çıkardı. 23 Kasım’da da oluşturulmaya çalışılan hegemonyanın bütünlüklü saldırılarını kırma noktasında bir umudu yaratacak güç bizim ellerimizde:</p>
      <p>Emek, demokrasi, laiklik, barış,<br/>Eşit, özgür, laik, demokratik bir Cumhuriyet<br/>Eğitim ve bilim emekçilerinin hakları, özgürlükleri<br/>Öğrencilerimizin hayallerinin, umutlarının gerçeğe dönüşmesi,<br/>Ağaç değil, ot değil ki yeşersin<br/>Biz istersek olur, biz istersek çiçekleniriz.<br/>23 Kasım’ da Ankara’yı, Ankara sokaklarını bahara dönüştürmek için bir arada olacağız.</p>
    </article>
  </body>
</html>