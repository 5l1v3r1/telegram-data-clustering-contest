<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742356"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T02:50:00+00:00"/>
    <meta property="og:title" content="คิดว่าไง!บริษัทพูลยก&quot;เวียดนาม&quot;เป็นต่อจะชนะ&quot;ช้างศึก&quot;"/>
    <meta property="og:description" content="บริษัทรับพนันถูกกฎหมาย ยก 'เวียดนาม' เป็นต่อ จะชนะ 'ไทย' ในศึกบอลโลกรอบคัดเลือก คืนนี้ ที่จะเตะกันที่ดิงห์สเตเดียม"/>
  </head>
  <body>
    <article>
      <h1>คิดว่าไง!บริษัทพูลยก"เวียดนาม"เป็นต่อจะชนะ"ช้างศึก"</h1>
      <address>
        <time datetime="2019-11-19T02:50:00+00:00">19 Nov 2019, 02:50</time>
      </address>
      <figure>
        <img src="https://www.dailynews.co.th/admin/upload/20191118/news_MbSeBkiAJN213607_533.jpg?v=20191119127"/>
      </figure>
      <p>
        <b>บริษัทรับพนันถูกกฎหมาย ยก "เวียดนาม" เป็นต่อ จะชนะ "ไทย" ในศึกบอลโลกรอบคัดเลือก คืนนี้ ที่จะเตะกันที่ดิงห์สเตเดียม</b>
      </p>
      <p>บริษัทรับพนันถูกกฎหมายต่างประเทศ ยกให้ ทีมชาติเวียดนาม จะชนะ ทีมชาติไทย ในฟุตบอลโลก 2022 รอบคัดเลือกโซนเอเชีย กลุ่ม G วันอังคารที่ 19 พ.ย. เวลาไทย 20.00 น.<br/><br/>เกมที่มีดิงห์สเตเดียม เวียดนาม อันดับ 97 โลก พบ ไทย อันดับ 115 ของโลก บริษัทรับพนันถูกกฎหมายต่างประเทศ ออกอัตรายกให้ เวียดนาม มีโอกาสชนะมากกว่า เช่น สกายเบ็ต ให้อัตรา เวียดนาม ชนะ 5/4 (แทง 4 จ่าย 5 ไม่รวมทุน), เสมอ 2/1 และอัตราไทยชนะ 12/5 <br/><br/>สถานการณ์ในกลุ่มนี้ ผ่าน 4 นัดเท่ากัน เวียดนาม นำจ่าฝูง 10 แต้ม ยังไม่แพ้ใคร ตามด้วย ไทย 7 แต้ม, ยูเออี กับ มาเลเซีย 6 แต้ม และ อินโดนีเซีย ไม่มีแต้ม ทำให้นัดนี้เป็นก้าวสำคัญของไทย ถ้าชนะจะกลับมานำจ่าฝูง แต่ถ้าแพ้ โอกาสเข้ารอบริบหรี่ โดยอีกคู่กลุ่มนี้ เตะวันเดียวกัน มาเลเซีย พบ อินโดนีเซีย  <br/><br/>คู่นี้เจอกันในบอลโลก 2018 รอบคัดเลือก ครั้งก่อน เตะเมื่อปี 2015 นัดแรกไทยเปิดบ้านชนะ 1-0 ก่อนบุกไปถล่ม 3-0 ที่มีดิงห์ สเตเดียม มาถึงปีนี้ในฟุตบอลชิงถ้วยพระราชทานคิงส์คัพ เมื่อเดือน มิ.ย. เวียดนาม บุกมาชนะไทย 1-0 และในเกมแรกของการคัดบอลโลก 2022 เสมอ 0-0 ที่มหาวิทยาลัยธรรมศาสตร์ ศูนย์รังสิต เมื่อต้นเดือน ก.ย.<br/><br/>สถิติการเตะในบ้านของเวียดนาม พวกเขาทำได้ยอดเยี่ยมมาก นับตั้งแต่แพ้ไทย 0-3 ในคัดบอลโลก เมื่อเดือน ต.ค. 2015 ถึงเวลานี้เกมเหย้า 16 นัด ทุกรายการ รวมเวลากว่า 4 ปีแล้ว ที่เวียดนาม ไม่แพ้ใครเลย ชนะ 11 เสมอ 5 และชนะรวด 6 เกมหลัง ส่วนผลงานโดยรวม ทุกที่ ทุกรายการ นับตั้งแต่แพ้ญี่ปุ่น 0-1 ในเอเชียนคัพ 2019 อีก 6 นัดต่อมา ยังไม่แพ้ใครใน 90 นาที ชนะ 4 เสมอ 2</p>
    </article>
  </body>
</html>