<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/lalcora-acull-ornades-reptes-futur-gestio-de-museus"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T02:47:00+00:00"/>
    <meta property="og:title" content="L'Alcora acull unes jornades sobre els reptes de futur en la gestió de museus"/>
    <meta property="og:description" content="Aquesta trobada va dirigida tant als equips directius de museus com a les persones encarregades de les col·leccions museogràfiques."/>
  </head>
  <body>
    <article>
      <h1>L'Alcora acull unes jornades sobre els reptes de futur en la gestió de museus</h1>
      <h2>El seminari se celebrarà el 22 i 23 de novembre a l'Escola Superior de la Ceràmica de la localitat de l'Alcalatén</h2>
      <address><time datetime="2019-11-19T02:47:00+00:00">19 Nov 2019, 02:47</time> by <a rel="author">DLV</a></address>
      <p>VALÈNCIA. L'Escola Superior de Ceràmica de l'Alcora celebra aquest cap de setmana un seminari dedicat als desafiaments dels museus en els pròxims anys. La Conselleria d'Educació, Cultura i Esport, a través de la Direcció Territorial de Castelló, ha organitzat la quarta edició de les Jornades de Formació de Museus i Col·leccions Museogràfiques Permanents que, en aquesta edició, tenen com a lema 'Reptes de futur en la gestió dels museus i col·leccions museogràfiques permanents de la Comunitat Valenciana: museus sostenibles'.<br/><br/>Aquestes jornades compten amb una participació d'aproximadament 150 persones i es desenvoluparan durant els pròxims dies 22 i 23 de novembre. En la primera de les jornades d'aquest seminari s'abordaran temes com els plans de seguretat i d'evacuació de museus, el programa de gestió museística valencià 'Gv Museia' o els sistemes de gestió de qualitat per a museus i col·leccions museogràfiques. Així mateix, es donaran a conéixer diverses propostes didàctiques per a museus i col·leccions.<br/><br/>Per al dia 23 està previst que els assistents visiten el Museu de Ceràmica de l'Alcora, la fàbrica de La il·lustre ceràmica i la Real Fàbrica de Ceràmica del Comte d'Aranda.<br/><br/>Aquesta trobada va dirigida tant als equips directius de museus com a les persones encarregades de les col·leccions museogràfiques, els representants municipals, alcaldies i regidories dels municipis amb serveis museístics, a més de personal docent i del món empresarial vinculat a la cultura.</p>
    </article>
  </body>
</html>