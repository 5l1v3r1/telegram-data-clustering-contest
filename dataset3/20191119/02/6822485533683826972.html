<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T02:30:00+00:00"/>
    <meta property="og:title" content="طلب سنگین بشار از پرسپولیس چقدر است؟"/>
    <meta property="og:description" content="خبر ورزشی: بشار رسن از باشگاه پرسپولیس طلبکار است و این موضوع را همه می‌دانند، اما طلب این بازیکن کمتر در مصاحبه‌ها و اخبار مربوطه، مطرح شده است. به همین بهانه و برای پی بردن به شرایط مالی بشار و چالش بدهی باشگاه به این هافبک عراقی، با یکی از نزدیکان باشگاه پرسپولیس گپ و گفتی داشتیم. این فرد به ما گفت: «طلب بشار از فصل قبل و قسط اول این فصل بسیار سنگین است. البته کل قراردادش هم رقم نسبتاً بالایی دارد به خصوص که بشار هنوز وارد لیست بازیکنان بزرگسال هم نشده، اما ما با نصف این قرارداد، بازیکنان نامدار و ملی‌پوشی را در تیم‌مان می‌بینیم. از طرفی، رقم قراردادها یک امر محرمانه است و باید در خانواده باشگاه بماند، اما برای آنکه مردم بدانند مدیران باشگاه با چه مشکلاتی مواجه هستند، باید بگویم بشار در حال حاضر ۳۲۰ هزار دلار از پرسپولیس طلب دارد. بخشی از این رقم به فصل قبل برمی‌گردد و بخشی به این فصل. حتی هنوز پاداش پیروزی‌ها را هم محاسبه نکرده‌ایم، اما این رقمی است که به عنوان طلب بشار در دفاتر حسابرسی ما نوشته شده است.»"/>
  </head>
  <body>
    <article>
      <h1>طلب سنگین بشار از پرسپولیس چقدر است؟</h1>
      <address>
        <time datetime="2019-11-19T02:30:00+00:00">19 Nov 2019, 02:30</time>
      </address>
      <p>در حال حاضر، طلب بشار از پرسپولیس بیش از ۴ میلیارد تومان شده و اگر این بازیکن عراقی از باشگاه شکایت کند، می‌تواند جدا از دریافت این رقم، غرامت هم دریافت کند!</p>
      <p>خبر ورزشی: بشار رسن از باشگاه پرسپولیس طلبکار است و این موضوع را همه می‌دانند، اما طلب این بازیکن کمتر در مصاحبه‌ها و اخبار مربوطه، مطرح شده است. به همین بهانه و برای پی بردن به شرایط مالی بشار و چالش بدهی باشگاه به این هافبک عراقی، با یکی از نزدیکان باشگاه پرسپولیس گپ و گفتی داشتیم. این فرد به ما گفت: «طلب بشار از فصل قبل و قسط اول این فصل بسیار سنگین است. البته کل قراردادش هم رقم نسبتاً بالایی دارد به خصوص که بشار هنوز وارد لیست بازیکنان بزرگسال هم نشده، اما ما با نصف این قرارداد، بازیکنان نامدار و ملی‌پوشی را در تیم‌مان می‌بینیم. از طرفی، رقم قراردادها یک امر محرمانه است و باید در خانواده باشگاه بماند، اما برای آنکه مردم بدانند مدیران باشگاه با چه مشکلاتی مواجه هستند، باید بگویم بشار در حال حاضر ۳۲۰ هزار دلار از پرسپولیس طلب دارد. بخشی از این رقم به فصل قبل برمی‌گردد و بخشی به این فصل. حتی هنوز پاداش پیروزی‌ها را هم محاسبه نکرده‌ایم، اما این رقمی است که به عنوان طلب بشار در دفاتر حسابرسی ما نوشته شده است.»<br/>بشار برای پرسپولیس یک بازیکن معمولی نبود. او ستاره این تیم به شمار می‌رفت و البته رابطه قلبی و صمیمانه‌ای با هواداران پرسپولیس پیدا کرد تا حدی که بعد از فوت مادرش، باز هم به پرسپولیس آمد و به کارش ادامه داد. از سوی دیگر، همیشه هوای باشگاه را داشت و تا به حال مصاحبه‌ای در خصوص مسائل مالی علیه باشگاه انجام نداده در حالی که تعدادی از بازیکنان پرسپولیس با وجود چندبرابر شدن رقم قراردادشان، با عقب افتادن اقساط این قرارداد، علیه مدیران باشگاه مصاحبه کرده و غرولند داشتند.</p>
      <p>موضوع وقتی عجیب‌تر می‌شود که بدانید طی یک هفته گذشته، رقم طلب بشار از باشگاه افزایش یافته است! تعجب نکنید، این موضوع به خاطر نوسانات بازار ارز در ایران است. طلب ۳۲۰ هزار دلاری او با ۳ میلیارد ۷۰۰ میلیون هم قابل تسویه کردن بود، اما دیروز و با افزایش قیمت ارز در بازار تهران، این رقم تا ۴ میلیارد تومان افزایش یافت. البته مسئولان امر توضیح دادند به زودی، بازارهای مختلف از جمله ارز را دوباره به حالت عادی برمی‌گردانند، اما در حال حاضر، طلب بشار از پرسپولیس بیش از ۴ میلیارد تومان شده و اگر این بازیکن عراقی از باشگاه شکایت کند، می‌تواند جدا از دریافت این رقم، غرامت هم دریافت کند!</p>
    </article>
  </body>
</html>