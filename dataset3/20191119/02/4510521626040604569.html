<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/botosani/top-trei-descoperiri-arheologice-tulburatoare-povestile-ingrozitoare-misterioase-ingropate-zeci-mii-ani-1_5dd298175163ec427125189a/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T02:14:21+00:00"/>
    <meta property="og:title" content="Top trei descoperiri arheologice tulburătoare. Poveştile îngrozitoare şi misterioase îngropate zeci de mii de ani"/>
    <meta property="og:description" content="Descoperirile arheologice sunt o modalitate extraordinară de reconstruire a trecutului. Pot scoate la iveală detalii necunoscute, nepovestite şi uneori tulburătoare. Sunt descoperiri arheologice care au adus la lumină poveşti horror din trecutul umanităţii."/>
  </head>
  <body>
    <article>
      <h1>Top trei descoperiri arheologice tulburătoare. Poveştile îngrozitoare şi misterioase îngropate zeci de mii de ani</h1>
      <address><time datetime="2019-11-19T02:14:21+00:00">19 Nov 2019, 02:14</time> by <a rel="author">Cosmin Pătraşcu Zamfirache</a></address>
      <h4>Descoperirile arheologice sunt o modalitate extraordinară de reconstruire a trecutului. Pot scoate la iveală detalii necunoscute, nepovestite şi uneori tulburătoare. Sunt descoperiri arheologice care au adus la lumină poveşti horror din trecutul umanităţii.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/buzau/vestigii-unice-gasite-amator-buzau-descoperirea-putea-proba-premiera-popoarele-celtice-trait-actualul-teritoriu-romaniei-1_5d95bdcc892c0bb0c6376aa2/index.html"/>
      </related>
      <p>Pentru perioadele foarte vechi din istoria umanităţii, arheologia poate oferi o serie de răspunsuri. Chiar şi pentru epocile istorice care au lăsat mărturii scrise, descoperirile arheologice pot scoate la iveală poveşti nespuse. Unele dintre ele de-a dreptul cumplite.</p>
      <p>Există o serie de descoperiri arheologice care ar face oricui părul măciucă. Sunt efectiv poveşti misteriose, horror scoase din măruntaiele pământului după mii sau chiar zeci de mii de ani. Nimeni nu ştie cu exactitate ce s-a întâmplat în acele locuri, existând doar ipoteze pe baza resturilor umane descoperite dar şi a obiectelor care se aflau în apropiere.</p>
      <p>
        <b>Femei, copii şi bărbaţi ucişi cu bestialitate</b>
      </p>
      <p>Una dintre cele mai tulburătoare descoperiri a avut loc în Kenya. În anul 2012, o echipă de cercetători au efectuat săpături arheologice în zona lacului Turkana. Este un teritoriu cunoscut pentru rămăşiţele paleolitice găsite aici, fiind unul dintre leagănele umanităţii. În timpul cercetărilor, în sedimentele malului au fost descoperite numeroase schelete umane. Toate arată urme de violenţă. Pe scurt, au fost ucişi cu brutalitate. Oasele lor spun o poveste tragică. Un gruă de aproximativ 20 de oameni, bărbaţi dar şi foarte multe femei şi copii au fost măcelăriţi cu bâte şi săgeţi. Arheologii spun că este vorba despre un război primitiv între două clanuri, pe resurse sau teritoriu. Unul dintre schelete este al unei femei tinere. Avea ambii genunchi rupţi şi mâinile întinse în faţă, semn că ar fi fost legată. Nu se ştie deocamdată ce s-a întâmplat cu adevărat pe malurile lacului Turkana, dar cercetările continuă în acelaşi sit. </p>
      <p>
        <b>Groapa trupurilor dezmembrate</b>
      </p>
      <p>O altă descoperire terifiantă a fost făcută tot în anul 2012. De această dată în Franţa. Descoperirea a fost făcută întâmplător în timpul unor lucrări realizate de un dezvoltator imobiliar. Într-o groapă de 2 metri adâncime şi un diametru de 1.5 metri, se afla un maldăr de oase umane. Specialiştii care au venit să cerceteze sit-ul au descoperit că de fapt aceste rămăşiţe sunt resturi de mâini şi degete ciopârţite. Tulburător este faptul că mâinile şi degetele aparţineau atât adulţilor, cât şi copiilor, inclusiv bebeluşi. În urma datării oaselor, s-a ajuns la concluzia că ele aparţin unor oameni care au trăit acum 6000 de ani. Pe scurt, au aparţinut unor populaţii neolitice din zona Franţei, agricultori, crescători de animale dar care încă foloseau arme şi unelte de piatră, os şi lemn. Cercetătorii au descoperit cel puţin şapte rămăşiţe ale părţii superioare a braţelor, inclusiv unul de la un adolescent. Deasupra maldărului de braţe amputate au fost aruncate şi şapte trupuri fără urme de amputaţie, printre care şi un bărbat de vârstă mijlocie care suferise o lovitură puternică la cap. Specialiştii cred că a fost vorba de o răfuială între triburi, iar membrele amputate erau trofee dăruite zeităţilor. Practica însă este singulară în neoliticul european.</p>
      <p>
        <b>Peştera canibalilor</b>
      </p>
      <p>Una dintre cele mai tulburătoare descoperiri arheologice din istorie a fost făcută în peştera Goyet din Belgia. În adâncul acestor caverne cercetătorii belgieni au dat peste oasele unor oameni de Neanderthal. Nu erau rămăşiţele unor membri ai tribului care au murit din cauza bolilor, a rănilor sau a bătrâneţii şi au fost onoraţi de ceilalţi humanoizi. Oasele lor erau amestecate cu cele ale cerbilor şi cailor sălbatici. Pentru cercetători era dovada că omul de Neaderthal practica canibalismul. Practic, acel clan şi-a mâncat rivalii, spun specialiştii. I-au ucis probabil în luptele inter-clanuri iar învinşii au fost consumaţi. Oasele descoperite aparţineau unui nou născut, a unui copil, a patru adulţi şi a unui adolescent. Toţi aceştia au trăit acum 40.000 de ani în epoca glaciară pe teritoriul Belgiei de astăzi. Oasele au fost efectiv răzuite şi curăţate de carne iar cele mari sparte pentru a fi extrasă măduva hrănitoare. ”Este un caz mai mult decât clar. Practicau canibalismul”, spune  arheologul belgian,Christian Casseyas. Alte dovezi ale canibalismului la omul de Neaderthal au mai fost descoperite în Spania la El Sidron şi în Franţa la Moula-Guercy and Les Pradelles.</p>
      <p>
        <b>Vă recomandăm să citiţi şi următoarele articole:<br/></b>
        <b>
          <a href="https://adevarul.ro/locale/alba-iulia/descoperiri-arheologice-teren-alba-iulia-construi-supermarket-lidl-cimitir-romano-catolic-evreiesc-plus-groapa-comuna-1_5d4964e2892c0bb0c64259bc/index.html">FOTO Descoperiri arheologice pe un teren din Alba Iulia unde se va construi un supermarket Lidl: cimitir romano-catolic şi reformat plus o groapă comună<br/></a>
        </b>
        <br/>
        <b>
          <a href="https://adevarul.ro/locale/hunedoara/sarmizegetusa-regia-isi-deschide-portile-oaspetii-capitalei-dacilor-vor-putea-afla-ultimele-descoperiri-arheologice-1_5d652d01892c0bb0c6016165/index.html">Sarmizegetusa Regia îşi deschide porţile. Oaspeţii capitalei dacilor vor putea afla ultimele descoperiri arheologice</a>
        </b>
      </p>
      <hr/>
    </article>
  </body>
</html>