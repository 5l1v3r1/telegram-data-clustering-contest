<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04724961"/>
    <meta property="og:site_name" content="De Standaard"/>
    <meta property="article:published_time" content="2019-11-19T02:17:00+00:00"/>
    <meta property="og:title" content="Verenigde Staten tonen zich bezorgd over Hongkong"/>
    <meta property="og:description" content="De Verenigde Staten maken zich ernstig zorgen over de toenemende politieke onrust en het geweld in Hongkong. Dat liet Buitenlandminister Mike Pompeo maanda..."/>
  </head>
  <body>
    <article>
      <h1>Verenigde Staten tonen zich bezorgd over Hongkong</h1>
      <address>
        <time datetime="2019-11-19T02:17:00+00:00">19 Nov 2019, 02:17</time>
      </address>
      <p>De Verenigde Staten maken zich ernstig zorgen over de toenemende politieke onrust en het geweld in Hongkong. Dat liet Buitenlandminister Mike Pompeo maandag weten.</p>
      <p>Pompeo drong er bij het bestuur van Hongkong op aan te luisteren naar de bezorgdheden van de bevolking. Hij vroeg China ook om zijn beloftes over respect voor de vrijheden van de Hongkongse bevolking na te komen. </p>
      <p>‘Onrust en geweld kunnen niet worden opgelost door rechtshandhaving alleen', zei Pompeo. 'De overheid moet duidelijke stappen ondernemen om de publieke bezorgdheid weg te nemen.' Tegelijk riep hij op tot een onafhankelijk onderzoek naar incidenten die tijdens de demonstraties plaatsvonden. </p>
      <p>
        <b>Impact op diplomatieke relaties</b>
      </p>
      <p>In de Amerikaanse Senaat liet de leider van de Republikeinse meerderheid, Mitch McConnell, zich intussen ook niet onbetuigd. Hij vroeg aan president Trump om in de bilaterale relaties met China niet enkel te focussen op handel, maar om van de onafhankelijke status van Hongkong een sleutelkwestie te maken.</p>
      <p>Afgelopen zomer bestempelde de Amerikaanse president de massale straatprotesten nog als ‘rellen’, als een zaak die door China moest worden aangepakt. Sindsdien riep hij China op om de kwestie menselijk aan te pakken. Hij waarschuwde bovendien dat gebeurtenissen in Hongkong een impact konden hebben op de gesprekken rond de beëindiging van de handelsoorlog tussen beide landen. </p>
      <p> </p>
      <p> </p>
    </article>
  </body>
</html>