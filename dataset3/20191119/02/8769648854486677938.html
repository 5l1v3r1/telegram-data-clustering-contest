<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/valencia-i-castello-nit-mes-freda-tardor-2007-menys-6-graus"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T02:48:00+00:00"/>
    <meta property="og:title" content="València i Castelló de la Plana viuen la nit més freda de mitjan tardor des del 2007 amb menys de 6 graus"/>
    <meta property="og:description" content="Aquest dimarts el cel estarà poc nuvolós o clar, encara que amb intervals de núvols alts a la vesprada."/>
  </head>
  <body>
    <article>
      <h1>València i Castelló de la Plana viuen la nit més freda de mitjan tardor des del 2007 amb menys de 6 graus</h1>
      <h2>L'estació va començar amb calor, amb dies de mínimes tropicals, però el fred ha arribat molt prompte</h2>
      <address><time datetime="2019-11-19T02:48:00+00:00">19 Nov 2019, 02:48</time> by <a rel="author">DLV</a></address>
      <p>VALÈNCIA. Les ciutats de València i Castelló de la Plana han registrat aquesta matinada la nit més freda a mitjan tardor des del 2007, amb mínimes de 6 i 5,3 graus, respectivament. L'any 2019, els observatoris de les capitals del Túria i de la Plana no havien comptabilitzat una nit tan fresca des del 25 i el 17 de febrer (5,7 graus i 3,4 graus).<br/><br/>La baixada de temperatures s'ha notat especialment a la localitat d'Ademús, amb la mínima més baixa del País Valencià: amb 3,6 graus negatius, fins a cinc per davall de les temperatures habituals a mitjan novembre, segons el balanç de l'Agència Estatal de Meteorologia (Aemet).<br/><br/>També han baixat dels zero graus a Utiel, amb -2,1 °C; a Fontanars dels Alforins, -1 °C; a Vilafranca, -0,9 °C; a Fredes, -0,8 °C; a Xalans i a Castellfort, ambdues amb -0,5 °C, i a Llíria, -0,4 °C.<br/><br/>Aquesta situació es deu al fet que la tardor va començar amb calor però el fred ha arribat molt prompte. Els primers dies de novembre <a href="https://www.diarilaveu.com/valencia-castello-plana-nit-tropical-minimes-20-graus">va haver-hi mínimes tropicals</a>, superiors als 20 graus i fins a 10 graus més altes que la mitjana.<br/><br/>Al litoral, les mínimes voregen els sis graus, amb 6,3 °C aquesta matinada a Alacant. En eixe observatori no es registrava una nit tan freda enguany des del 28 de març (5,4 °C). A hores d'ara de la tardor, abans del 20 de novembre, no feia una nit tan freda a la capital alacantina des del 2017.<br/><br/><b>Mínimes en descens i màximes sense canvis</b><br/><br/>Durant aquests dies s'ha combinat l'entrada de masses d'aire fred del nord i nord-oest. En els pròxims dies, el flux predominant serà de ponent, amb masses d'aire més càlides en origen, la qual cosa donarà lloc al fet que ascendisquen les temperatures progressivament.<br/><br/>Aquest dimarts el cel estarà poc nuvolós o clar, encara que amb intervals de núvols alts a la vesprada, en una jornada en què les temperatures mínimes aniran en descens i cauran fins a 1 grau sota zero a localitats com Morella o Requena, segons l'Aemet.<br/><br/>Pel que fa a les temperatures màximes, es mantindran amb pocs canvis i se situaran en els 16 graus a Alacant i a València i en els 15 graus a Castelló de la Plana. Així mateix, hi haurà gelades febles en zones altes de l'interior.<br/><br/>El vent bufarà de l'oest i nord-oest fluix a moderat amb ratxes molt fortes de matinada a l'interior nord de la demarcació de Castelló, tendint a variable fluix.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/dr-ximo-mr-puig-dues-cares-president-mira-catalunya"/>
        <a href="https://www.diarilaveu.com/tribunal-europeu-drets-humans-desestima-demanda-valtonyc-condemna-despanya"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/muntar-empresa-18-hores-crear-negoci-emprenedor-valencia-estonia"/>
        <a href="https://www.diarilaveu.com/politica-linguistica-a-la-valenciana"/>
      </related>
    </article>
  </body>
</html>