<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/1560706/i-ellada-tou-stefanou-kai-tou-stefanoudaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T02:25:00+00:00"/>
    <meta property="og:title" content="Η Ελλάδα του Στέφανου και του Στεφανουδάκη..."/>
    <meta property="og:description" content="Και οι δύο τη σήκωσαν ψηλά τις τελευταίες ημέρες..."/>
  </head>
  <body>
    <article>
      <h1>Η Ελλάδα του Στέφανου και του Στεφανουδάκη...</h1>
      <address><time datetime="2019-11-19T02:25:00+00:00">19 Nov 2019, 02:25</time> by <a rel="author">Μιμίκος Γιώργος</a></address>
      <p>
        <b>Και οι δύο τη σήκωσαν ψηλά τις τελευταίες ημέρες...</b>
      </p>
      <p>Αυτό το σαββατοκύριακο εμείς πάντως το χαρήκαμε! Σεβόμαστε την ελληνική ιστορία, ξέρουμε πολύ καλά τη σημασία της χθεσινής ημερομηνίας, μεγαλώσαμε σαν μαθητές του μεγάλου Ηρακλειώτη Γιάννη Φρουδαράκη στην κιθάρα παίζοντας κυρίως τραγούδια του Μίκη Θεοδωράκη, αλλά επιτρέψτε μας να πανηγυρίζουμε για τις μεγάλες, τεράστιες επιτυχίες των τελευταίων ημερών στον ελληνικό αθλητισμό...</p>
      <p>Θα ξεκινήσουμε από την πιο πρόσφατη, αυτή που ολοκληρώθηκε χθες βράδυ στο Λονδίνο, τη μεγάλη επιτυχία του Στέφανου Τσιτσιπά που πήρε για πρώτη φορά για τον ελληνικό αθλητισμό έναν μεγάλο τίτλο στο συγκεκριμένο άθλημα, ένα τίτλο που για να καταλάβετε το μέγεθός του πρέπει να σας πούμε ό, τι είναι ανάλογης αξίας με νίκη στο Γουίμπλεντον ή στο Ρολάν Γκαρός! <br/>Έναν τίτλο που για να καταλάβετε το μέγεθός του-τώρα με αυτό που θα γράψουμε σίγουρα θα το καταλάβετε-έστειλε...στο ταμείο τον Τσιτσιπά (μόνο με αυτό το τουρνουά) 2.6 εκατομμύρια δολάρια! <br/>Και μιας και το όνομα του Τσιτσιπά που ανέβασε ψυχολογικά όλους τους Έλληνες χθες θέλουμε να πιστεύουμε-ανεξάρτητα από τις πολιτικές τους πεποιθήσεις-είναι Στέφανος, για να κάνουμε και λογοπαίγνιο, θα πάμε από τον Στέφανο...στον Στεφανουδάκη. Ο Μανόλης ο Στεφανουδάκης απέδειξε αυτή τη φορά, περισσότερο από κάθε άλλη, πως είναι τεράστιος αθλητής. Όχι γιατί είναι νικητής της ζωής, αυτό το ξέραμε και δεν κρίθηκε στο Ντουμπάι. Ο Μανόλης, ο "πλανητάρχης" της Κρήτης όπως (επιτρέψτε μας) τον είχαμε "βαφτίσει" έδειξε σε ένα Παγκόσμιο Πρωτάθλημα με μεγάλο συναγωνισμό φτάνοντας ένα εκατοστό από την πρώτη θέση πως είναι γεννημένος νικητής! Ναι κύριε Μιχάλη, ναι κυρία Ιωάννα! Είναι γεννημένος νικητής. Αυτό το παιδί που αν είχε επηρεαστεί από τον τελευταίο του τραυματισμό δεν θα συνέχιζε τον αθλητισμό, όχι μόνο συνέχισε αλλά έμεινε και στην κορυφή του κόσμου! Και ναι, αν όλα πάνε καλά στη νέα προετοιμασία ενόψει Τόκιο, εμείς πιστεύουμε πως θα πάει στην πρωτεύουσα της Ιαπωνίας και θα επιστρέψει με το χρυσό (παρά)ολυμπιακό μετάλλιο.</p>
      <p>Μας συγχωρείς που δεν καταφέραμε να έρθουμε στο γλέντι στη Γαλιά Μανόλη. Αλλά του χρόνου στο μεγαλύτερο γλέντι υποσχόμαστε να βρεθούμε στο όμορφο χωριό σου. Στεφανουδάκης και Στέφανος, Στέφανος Τσιτσιπάς και Μανόλης Στεφανουδάκης είναι πολύ δυνατοί και μπορούν να σηκώνουν την Ελλάδα ψηλά. Καλή εβδομάδα σε όλους...</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/sports/tennis/1560663/o-stefanos-tsitsipas-apadaei-stous-fans-tou-meso-youtube/"/>
        <a href="https://www.neakriti.gr/article/sport/sports/1560565/manolis-stefanoudakis-apotheosi-sto-nikos-kazadzakis/"/>
      </related>
    </article>
  </body>
</html>