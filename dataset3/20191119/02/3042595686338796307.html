<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/republikanere-rystet-av-trump-samtale/71835029"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T02:47:23+00:00"/>
    <meta property="og:title" content="Republikanere «rystet» av Trump-samtale"/>
    <meta property="og:description" content="Ambassadør Gordon Sondlands telefonsamtale til Donald Trump, fra en restaurant i Ukraina, har gjort inntrykk på republikanere i Kongressen."/>
  </head>
  <body>
    <article>
      <h1>Republikanere «rystet» av Trump-samtale</h1>
      <h2>Ambassadør Gordon Sondlands telefonsamtale til Donald Trump, fra en restaurant i Ukraina, har gjort inntrykk på republikanere i Kongressen.</h2>
      <address><time datetime="2019-11-19T02:47:23+00:00">19 Nov 2019, 02:47</time> by <a rel="author">Lars Martin Gimse</a></address>
      <p>Riksrettsprosedyren mot Trump går sin gang, og nye detaljer kommer stadig.</p>
      <p>
        <b>Hele saken startet som kjent med <a href="https://www.dagbladet.no/nyheter/ba-ukrainas-president-om-a-undersoke-biden/71640459">den meget omtalte samtalen</a> mellom Trump og Ukrainas nyvalgte president Volodymyr Zelenskyj 25. juli i år.</b>
      </p>
      <p>I samtalen skal Trump <a href="https://www.dagbladet.no/nyheter/anklages-for-a-presse-ukraina-til-biden-etterforskning/71624121">ha presset på for å få Zelenskyj til å starte korrupsjonsetterforskning mot hans politiske motstander Joe Bidens sønn, Hunter,</a> som har sittet i styret til et ukrainsk gasselskap.</p>
      <h3>Bemerkelsesverdig samtale</h3>
      <p>Ettersom riksrettsprosedyren har skredet framover har ytterligere én telefonsamtale blitt viet spesiell oppmerksomhet:</p>
      <p>Samtalen mellom USAs ambassadør til EU, Gordon Sondland, og Donald Trump.</p>
      <p>Samtalen fant sted 26. juli, altså dagen etter samtalen mellom Trump og den ukrainske presidenten.</p>
      <figure>
        <img src="https://dbstatic.no/71835042.jpg?imageId=71835042&amp;width=512&amp;height=308"/>
        <figcaption><b>OVERHØRTE SAMTALE:</b> David Holmes. Foto: AP Photo / Jose Luis Magana / NTB scanpix Vis mer</figcaption>
      </figure>
      <p>Sondland befant seg i Kiev sammen med politisk rådgiver ved den amerikanske ambassaden i Kiev, David Holmes, som overhørte samtalen.</p>
      <p>Natt til tirsdag norsk tid friga demokratene i Representantenes hus utskriften av hans forklaring, gitt for lukkede dører i etterretningskomiteen.</p>
      <p>I sitt vitnemål forklarer Holmes at han fant samtalen så oppsiktsvekkende at han husker den ekstremt godt. Ikke bare på grunn av innholdet, skriver <a href="https://apnews.com/b1c78c2237374be5b8de12f2092962b3">nyhetsbyrået AP.</a></p>
      <p>
        <b>- Jeg har aldri sett noe likende. At noen ringer presidenten fra en mobiltelefon på en restaurant, og snakker så åpenhjertig og med et så fargerikt språk. Det var så mye ved denne samtalen som var bemerkelsesverdig, at jeg husker den veldig godt, forklarte Holmes.</b>
      </p>
      <p>For i tillegg til innholdet i samtalen var Holmes svært overrasket over at Sondland brukte mobiltelefonen, fordi minst to av de tre mobilnettverkene i Kiev, «om ikke alle», eies av russiske selskaper eller har sterke russiske eierinteresser.</p>
      <p>- På generelt grunnlagt antar vi at mobilkommunikasjonen i Ukraina blir overvåket, sa Holmes.</p>
      <h3>Spurte om etterforskning</h3>
      <p>Så til selve innholdet i samtalen. Holmes forklarte at Trump snakket så høyt at han kunne høre ham godt på ambassadørens telefon.</p>
      <p>- Så hørte jeg president Trump spørre, sitat: «Så, kommer han til å sette i gang etterforskingen?». Ambassadør Sondland svarte at «han kommer til å gjøre det», forklarte Holmes, og la til at Sondland sa til Trump at Zelenskyj «vil gjøre alt du ber ham om».</p>
      <p>Under utspørringen ble Holmes presset på om han hadde fått hjelp til å huske detaljene i samtalene. Da svarte han:</p>
      <figure>
        <img src="https://dbstatic.no/71835044.jpg?imageId=71835044&amp;width=512&amp;height=308"/>
        <figcaption><b>RINGTE TRUMP:</b> EU-ambassadør Gordon Sondland. Foto: REUTERS / Francois Lenoir / NTB scanpix Vis mer</figcaption>
      </figure>
      <p>- Det har ikke vært nødvendig, for, som jeg sa, hendelsen i seg selv var så bemerkelsesverdig at jeg husker den veldig klart.</p>
      <p>Under høringen ble Holmes også spurt om den ukrainske regjeringen følte seg presset til å offentliggjøre at de skulle gå i gang med etterforskningen.</p>
      <p>- Jeg tror Ukraina gradvis forsto at de ble bedt om å gjøre noe i bytte mot møtet og at de fikk sikkerhetspengene, sa Holmes.</p>
      <p>I tillegg til militærstøtten har det også vært snakk om et møte mellom Trump og Zelenskyj i Det hvite hus.</p>
      <h3>Republikanere «rystet»</h3>
      <p>Holmes vitnemål skal ha gjort et voldsomt inntrykk på flere av republikanerne som hørte vitneutspørringen.</p>
      <p>
        <b>Ifølge et høytstående medlem av den republikanske kongressgruppen skal flere av dem ha vært «rystet» etter utspørringen, skriver <a href="https://edition.cnn.com/2019/11/18/politics/david-holmes-to-testify-thursday/index.html?utm_term=image&amp;utm_medium=social&amp;utm_source=twCNNp&amp;utm_content=2019-11-19T02%3A01%3A04">CNN.</a></b>
      </p>
      <p>Flere av dem skal også ha gitt uttrykk for stor frustrasjon over at Sondland ringte Trump fra en offentlig restaurant, og er redd for at Holmes' vitnemål er det mest overbevisende argumentet for at Trump var direkte involvert i å forsøke å få Ukraina til å igangsette etterforskninger.</p>
      <h3>Forklarer seg denne uka</h3>
      <p>Demokratene mener Trump har brukt presidentembetet til egen politisk vinning ved å be Ukrainas president om å etterforske Hunter Biden, sønnen til den demokratiske presidentkandidaten Joe Biden, og det ukrainske selskapet han satt i styret for.</p>
      <p>I samtalen 25. juli ba Trump Ukraina om å etterforske Biden. Stridstemaet er hvorfor og hvorvidt Trump forsøkte å utpresse den ukrainske presidenten.</p>
      <p>Noen dager før samtalen bestemte nemlig Trump seg for å holde tilbake cirka 400 millioner dollar - 3,6 milliarder kroner - i militær støtte til Ukraina.</p>
      <p>Demokratene anklager Trump for å ha brukt pengene som pressmiddel.</p>
      <p>
        <b>De åpne høringene i etterretningskomiteen fortsetter denne uka. Da skal blant annet Holmes og Sondland forklare seg.</b>
      </p>
      <p>Republikanere skal ha begynt å bekymre seg for hva Sondland kommer til å si under høringen. De er usikre på hvor langt han vil gå, og er bekymret for hvordan han vil opptre.</p>
    </article>
  </body>
</html>