<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/tv/news/fraud-allegations-on-producer-preeti-simoes-and-and-sister-neeti-01690223.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-19T02:58:59+00:00"/>
    <meta property="og:title" content="धोखाधड़ी / प्रोड्यूसर प्रीति सिमोस पर 'लॉफ्टर चैलेंज 5' के विनर अभिषेक वालिया ने लगाया उनके पैसे न देने का आरोप"/>
    <meta property="og:description" content="टीवी डेस्क. 'द ग्रेट इंडियन लाफ्टर चैलेंज 5' के विनर रहे राइटर-कॉमेडियन अभिषेक वालिया ने प्रोड्यूसर्स प्रीति सिमोस और उनकी बहन नीति सिमोस पर उनके पैसे न देने का आरोप लगाया है। | Fraud Allegations On Producer Preeti Simoes And And Sister Neeti"/>
  </head>
  <body>
    <article>
      <h1>धोखाधड़ी / प्रोड्यूसर प्रीति सिमोस पर 'लॉफ्टर चैलेंज 5' के विनर अभिषेक वालिया ने लगाया उनके पैसे न देने का आरोप</h1>
      <address><time datetime="2019-11-19T02:58:59+00:00">19 Nov 2019, 02:58</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/19/0521_preeti_simoes.jpg"/>
        <figcaption>प्रीति सिमोस और अभिषेक वालिया।</figcaption>
      </figure>
      <h4>Dainik Bhaskar</h4>
      <p>Nov 19, 2019, 08:28 AM IST</p>
      <p><b>टीवी डेस्क. </b>'द ग्रेट इंडियन लाफ्टर चैलेंज 5' के विनर रहे राइटर-कॉमेडियन अभिषेक वालिया ने प्रोड्यूसर्स प्रीति सिमोस और उनकी बहन नीति सिमोस पर उनके पैसे न देने का आरोप लगाया है। अभिषेक की मानें तो उन्होंने प्रीति-नीति के बैनर तले निर्मित शो 'मूवी मस्ती विद मनीष पॉल' के लिए काम किया था, जिसके लिए उन्हें पैसे देने का वादा भी किया था। लेकिन अब प्रोड्यूसर बहनें मुकर गई हैं।</p>
      <p>
        <b>'प्रीति ने खुद फोन कर ऑफिस बुलाया था'</b>
      </p>
      <p>दैनिक भास्कर से बातचीत के दौरान अभिषेक ने बताया, "शो 'खतरा खतरा खतरा' खत्म होने के बाद मुझे प्रीति सिमोस का कॉल आया कि वे 'मूवी मस्ती विद मनीष पॉल' बना रही हैं। उन्होंने मुझे ऑफिस में बुलाया। मैंने वहां जाकर कुछ जोक्स सुनाए, जो उन्हें अच्छे लगे और उन्होंने दूसरे ही दिन सब कुछ फाइनल कर दिया। पैसों को लेकर थोड़ा निगोशिएट किया और फिर हमने काम शुरू कर दिया।"</p>
      <p>
        <b>'12 दिन तक किया प्रीति के साथ काम'</b>
      </p>
      <p>अभिषेक आगे कहते हैं, "तकरीबन 12 दिन मैंने उनके लिए काम किया और फिर अचानक प्रीति की तरफ से मैसेज आया कि उनके पास राइटर्स बहुत ज्यादा हो गए हैं, जिसके चलते वे अब मेरे साथ काम नहीं करना चाहतीं। उन्होंने यह भी कहा कि वे जल्द ही डिजिटल प्लेटफार्म पर एक शो बनाने वाली हैं, जिसके लिए वे मुझे फिर से ऑन-बोर्ड लेंगी। मैंने उनकी बात मान ली और कहा कि जितने दिन मैंने काम किया, उसके पैसे दे दीजिए। इसके लिए वे तैयार हो गई थीं। लेकिन बाद में मुकर गईं।"  </p>
      <p>
        <b>अभिषेक बिलकुल ही लायक नहीं था: प्रीति</b>
      </p>
      <p>दैनिक भास्कर ने इस बारे में जब प्रीति से बात की तो उन्होंने कहा, "अभिषेक बिलकुल ही लायक नहीं था और उसका एटीट्यूड भी सही नहीं था। इसलिए हमने उसे निकाला। इसके अलावा इस मुद्दे पर मैं कोई भी बात नहीं करना चाहती हूं।" हमनें नीति से भी संपर्क करने की कोशिश की, लेकिन वे पहुंच से बाहर थीं।</p>
    </article>
  </body>
</html>