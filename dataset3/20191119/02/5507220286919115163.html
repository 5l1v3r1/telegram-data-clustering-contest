<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186860/"/>
    <meta property="og:site_name" content="Janam TV"/>
    <meta property="article:published_time" content="2019-11-19T02:13:48+00:00"/>
    <meta property="og:title" content="കേരളാ സോഷ്യൽ സെന്ററിന്റെ ‘കേരളോത്സവം 2019’ നവംബർ 21 മുതൽ"/>
    <meta property="og:description" content="അബുദാബി കേരളാ സോഷ്യൽ സെന്ററിന്റെ  'കേരളോത്സവം 2019' നവംബർ 21 മുതൽ മൂന്ന് ദിവസങ്ങളിലായി നടക്കും. മുൻവർഷങ്ങളിലേതിന് സമാനമായി വിപുലമായ ആഘോഷങ്ങളാണ് ഇത്തവണയും"/>
  </head>
  <body>
    <article>
      <h1>കേരളാ സോഷ്യൽ സെന്ററിന്റെ ‘കേരളോത്സവം 2019’ നവംബർ 21 മുതൽ</h1>
      <address><time datetime="2019-11-19T02:13:48+00:00">19 Nov 2019, 02:13</time> by <a rel="author">Janam TV Web Desk</a></address>
      <p>അബുദാബി കേരളാ സോഷ്യൽ സെന്ററിന്റെ  ‘കേരളോത്സവം 2019’ നവംബർ 21 മുതൽ മൂന്ന് ദിവസങ്ങളിലായി നടക്കും. മുൻവർഷങ്ങളിലേതിന് സമാനമായി വിപുലമായ ആഘോഷങ്ങളാണ് ഇത്തവണയും സംഘടിപ്പിക്കുകയെന്ന് സെന്റർ ഭാരവാഹികൾ  അറിയിച്ചു. കേരളത്തനിമ വിളിച്ചോതുന്ന ഗ്രാമീണ അന്തരീക്ഷം സെന്റർ നടുമുറ്റത്ത് ഒരുക്കിയാണ് പരിപാടികൾ നടത്തുക. കേരളത്തിലെ വിവിധ ജില്ലകളിലെ തനത് ഭക്ഷണവിഭവങ്ങളുടെ സ്റ്റാളുകൾ തന്നെയായിരിക്കും ഉത്സവത്തിന്റെ മുഖ്യ ആകർഷണം. കേരളത്തിൽ നിന്നുള്ള മുപ്പതോളം കലാകാരന്മാർ ചേർന്നവതരിപ്പിക്കുന്ന ‘നാട്ടുപൊലിമ’ എന്ന നൃത്തസംഗീത പരിപാടി അരങ്ങേറും. ഇതോടൊപ്പം വിവിധ ദിവസങ്ങളിലായി ഗാനമേള, മാപ്പിളപ്പാട്ട്, സംഘനൃത്തം തുടങ്ങിയ കലാപരിപാടികളും അവതരിപ്പിക്കും.വൈകിട്ട് അഞ്ച് മണി മുതൽ രാത്രി 11 മണി വരെയാണ് പരിപാടികൾ നടക്കുക. പത്ത് ദിർഹം വിലയുള്ള പ്രവേശനക്കൂപ്പൺ നറുക്കിട്ടെടുത്ത് 101 പേർക്ക് ആകർഷകമായ സമ്മാനങ്ങളും നൽകും.20 പവൻ സ്വർണ്ണമാണ് ഒന്നാം സമ്മാനം. 23 ശനിയാഴ്ച്ച രാത്രിയാണ് നറുക്കെടുപ്പ്. മൂന്ന് ദിവസങ്ങളിലായി പതിനായിരത്തിലധികം സന്ദർശകരെയാണ് പ്രതീക്ഷിക്കുന്നതെന്ന് ഭാരവാഹികൾ അറിയിച്ചു.സെന്റർ പ്രസിഡന്റ് എ.കെ.ബീരാൻ കുട്ടി, ജനറൽ സെക്രട്ടറി ബിജിത്ത് കുമാർ, ട്രഷറർ നികേഷ്, എൻ.എം.സി യു.എ.ഇ എക്സ്ചേഞ്ച് പ്രതിനിധി വിനോദ് നമ്പ്യാർ, അൽ മസൂദ് ഓട്ടോമൊബൈൽസ് മാർക്കറ്റിംഗ് മാനേജർ ആസാദ് ചെഹാദ്, അൽ മസൂദ് പ്രതിനിധി പ്രകാശ് എന്നിവർ വാർത്തസമ്മേളനത്തിൽ പങ്കെടുത്തു.</p>
    </article>
  </body>
</html>