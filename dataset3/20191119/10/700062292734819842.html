<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714246-agrio-egklhma-sthn-ithakh-%C2%ABhthele-na-parei-to-paidi-kai-na-fygei-apo-to-nhsi%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="Άγριο έγκλημα στην Ιθάκη: «Ήθελε να πάρει το παιδί και να φύγει από το νησί»"/>
    <meta property="og:description" content="Σοκ έχει προκαλέσει το άγριο έγκλημα στην Ιθάκη, όπου ένας 54χρονος άντρας κατηγορείται ότι γρονθοκόπησε μέχρι θανάτου τον άνδρα που πίστευε πως ήταν ο εραστής"/>
  </head>
  <body>
    <article>
      <h1>Άγριο έγκλημα στην Ιθάκη: «Ήθελε να πάρει το παιδί και να φύγει από το νησί»</h1>
      <address>
        <time datetime="2019-11-19T10:30:00+00:00">19 Nov 2019, 10:30</time>
      </address>
      <p>Σοκ έχει προκαλέσει το άγριο έγκλημα στην Ιθάκη, όπου ένας 54χρονος άντρας κατηγορείται ότι γρονθοκόπησε μέχρι θανάτου τον άνδρα που πίστευε πως ήταν ο εραστής της εν διαστάσει συζύγου του.<br/><br/>Ο 54χρονος επιχειρηματίας ήταν σε διάσταση με τη 42χρονη σύζυγό του, σύμφωνα με ρεπορτάζ του τηλεοπτικού σταθμού Star, και η γυναίκα φέρεται να είχε δημιουργήσει σχέση με έναν άλλο άνδρα από τη Βρετανία, ο οποίος έφθασε στο νησί πριν από μερικές ημέρες.<br/><br/>«Είχανε ξεκινήσει τις διαδικασίες του διαζυγίου και αυτός ήθελε το παιδάκι να το κρατήσει εδώ. Αυτή ήθελε να το πάρει μαζί της, όπως λένε εδώ πέρα» δήλωσε κάτοικος του νησιού στο κεντρικό δελτίο ειδήσεων του Star.<br/><br/><b>Πώς έγινε το φονικό</b><br/><br/>Το Σάββατο ο κατηγορούμενος εντόπισε το αυτοκίνητο της εν διαστάσει συζύγου του κοντά στο ξενοδοχείο στην Ιθάκη όπου έμενε το τρίτο πρόσωπο. Οι δύο άνδρες άρχισαν να καυγαδίζουν. Γρήγορα η κατάσταση βγήκε εκτός ελέγχου. Σύμφωνα με πληροφορίες ο επιχειρηματίας άρχισε να τον γρονθοκοπά ασταμάτητα στο κεφάλι και το σώμα.<br/><br/>Στον άγριο ξυλοδαρμό ήταν παρούσα και η νεαρή γυναίκα, η οποία μόλις είδε αιμόφυρτο τον φίλο της, του προσέφερε τις πρώτες βοήθειες και έφυγε. Επέστρεψε στο ξενοδοχείο το μεσημέρι της Κυριακής όπου αντίκρισε τον Βρετανό φίλο της νεκρό μέσα σε μια λίμνη αίματος και ειδοποίησε την αστυνομία. Η γιατρός του Κέντρου Υγείας του νησιού διαπίστωσε τον θάνατό του.<br/><br/>«Το μόνο που μπορώ να σας πω, είναι ότι στο ξενοδοχείο μας πέθανε ένας νέος άνθρωπος. Έχουμε σοκαριστεί όλοι, η κοινωνία έχει σοκαριστεί. Όπως και να είναι έφυγε μια ζωή» δήλωσε στο κεντρικό δελτίο ειδήσεων του Star η ιδιοκτήτρια του ξενοδοχείου.<br/><br/>Οι αστυνομικοί συνέλαβαν τον επιχειρηματία και την εν διαστάσει σύζυγό του. Ο άντρας κατηγορείται για πρόκληση θανατηφόρου σωματικής βλάβης και η γυναίκα για έκθεση σε κίνδυνο ζωής. Και οι δύο πήραν προθεσμία και θα απολογηθούν την Τετάρτη.</p>
    </article>
  </body>
</html>