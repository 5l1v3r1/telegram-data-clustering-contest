<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742511"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:25:00+00:00"/>
    <meta property="og:title" content="ยิง3ศพหน้าห้างวอลมาร์ทรัฐโอคลาโฮมา"/>
    <meta property="og:description" content="พบผู้เสียชีวิต 3 ศพจากเหตุยิงกันหน้าห้างสรรพสินค้าวอลมาร์ทในรัฐโอคลาโฮมา สหรัฐอเมริกา เมื่อเช้าวันจันทร์ที่ผ่านมา อาจเป็นเรื่องในครอบครัว"/>
  </head>
  <body>
    <article>
      <h1>ยิง3ศพหน้าห้างวอลมาร์ทรัฐโอคลาโฮมา</h1>
      <address>
        <time datetime="2019-11-19T10:25:00+00:00">19 Nov 2019, 10:25</time>
      </address>
      <slideshow>
        <figure>
          <img src="https://www.dailynews.co.th/admin/upload/20191119/news_BDymieWyiI173724_533.jpg?v=20191120053"/>
        </figure>
        <figure>
          <img src="https://www.dailynews.co.th/admin/upload/20191119/news_CUiTtfeAJK173725_533.jpg?v=20191120053"/>
        </figure>
      </slideshow>
      <p>
        <b>พบผู้เสียชีวิต 3 ศพจากเหตุยิงกันหน้าห้างสรรพสินค้าวอลมาร์ทในรัฐโอคลาโฮมา สหรัฐอเมริกา เมื่อเช้าวันจันทร์ที่ผ่านมา อาจเป็นเรื่องในครอบครัว</b>
      </p>
      <p>สำนักข่าวเอเอฟพีรายงานจากรัฐโอคลาโฮมาประเทศสหรัฐอเมริกาเมื่อวันที่ 19 พ.ย.ว่า นายแดนนี ฟอร์ด หัวหน้าตำรวจเมืองดันแคนรัฐโอคลาโฮมาเปิดเผยว่า เกิดเหตุยิงกันบริเวณลานจอดรถด้านหน้าของห้างสรรพสินค้าวอลมาร์ทในเมืองดันแคน เมื่อเวลาประมาณ 10.00 น.ของวันจันทร์ที่ 18 พ.ย.ที่ผ่านมา พบผู้เสียชีวิตในที่เกิดเหตุ 3 ศพ เป็นชายผิวขาว 2 คนและหญิงผิวขาวอีก 1 คน โดย 2 ศพอยู่ในรถยนต์และอีก 1 ศพอยู่ด้านนอก นอกจากนั้นยังพบปืนพกสั้น 1 กระบอกตกอยู่ในที่เกิดเหตุ สาเหตุอาจจะเป็นเรื่องขัดแย้งในครอบครัว<br/>จากคำบอกเล่าของพยานระบุว่า มือปืนได้บุกเข้าประชิดเหยื่อผู้เคราะห์ร้ายซึ่งอยู่ในรถยนต์จากนั้นก็สาดกระสุนเข้าใส่ จากนั้นก็ใช้ปืนกระบอกเดียวกันยิงตัวเอง เพราะเผชิญกับชายคนที่สี่ที่คว้าอาวุธปืนขึ้นมาจะต่อสู้ ตามรายงานของฟอกซ์นิวส์ระบุด้วยว่า จากคำให้การของสมาชิกในครอบครัวระบุว่า เหตุยิงกันนั้นเป็นเรื่องความขัดแย้งในครอบครัวระหว่างสามีกับภรรยา<br/>ส่วนโฆษกของห้างสรรพสินค้าวอลมาร์ทแถลงว่า ไม่มีพนักงานของห้างเกี่ยวข้องกับเหตุยิงกันในเมืองดันแคน ซึ่งมีประชากร 22,000 คน อยู่ห่างจากเมืองโอคลาโฮมาซิตี้ลงไปทางใต้ 120 กม.<br/>เมื่อเดือนส.ค.ที่ผ่านมาเคยเกิดเหตุการณ์มือปืนบุกเข้าไปกราดยิงในห้างสรรพสินค้าวอลมาร์ทเมืองเอลปาโซ รัฐเท็กซัส ยังผลให้มีผู้เสียชีวิต 22 ศพ<br/><br/>เครดิตภาพAFP</p>
    </article>
  </body>
</html>