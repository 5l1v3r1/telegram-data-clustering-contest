<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/pravasi/sabarimala-nadavaravu/835436"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-19T10:01:56+00:00"/>
    <meta property="og:title" content="ആദ്യമൂന്ന്‌ ദിനത്തിൽ ശബരിമല വരുമാനം 3.32 കോടി രൂപ"/>
    <meta property="og:description" content="ശബരിമലയില്‍ മണ്ഡല ഉത്സവത്തിന് നടതുറന്ന് മൂന്നു ദിനം പിന്നിടുമ്പോള്‍ ..."/>
  </head>
  <body>
    <article>
      <h1>ആദ്യമൂന്ന്‌ ദിനത്തിൽ ശബരിമല വരുമാനം 3.32 കോടി രൂപ</h1>
      <address><time datetime="2019-11-19T10:01:56+00:00">19 Nov 2019, 10:01</time> by <a rel="author">വെബ് ഡെസ്‌ക്‌</a></address>
      <p>ശബരിമല&gt; ശബരിമലയില്‍ മണ്ഡല ഉത്സവത്തിന് നടതുറന്ന് മൂന്നു ദിനം പിന്നിടുമ്പോള്‍ മൊത്ത വരുമാനം 3.32 കോടി രൂപയായി. 2017 നെ അപേക്ഷിച്ച് വിവിധ ഇനങ്ങളിലാണ് ഈ വര്‍ധനയെന്ന് ദേവസ്വം ബോര്‍ഡ് പ്രസിഡന്റ് എന്‍ വാസു അറിയിച്ചു. ഒരു ദിവസം 1.28 കോടി രൂപയുടെ വര്‍ധനയാണ് ഉണ്ടായിട്ടുള്ളത്. ഇത് അമ്പതു ശതമാനത്തിലധികമാണെന്ന് പ്രസിഡന്റ് പറഞ്ഞു.</p>
      <p>നടവരവ് ഇതുവരെ 1,0010900 രൂപ ലഭിച്ചു. 2017നേക്കാള്‍ 25 ലക്ഷം രൂപ അധികം. അപ്പം 13,98110 രൂപ, അരവണ 1,19,50,050 രൂപ, എന്നിങ്ങനെയാണ് മറ്റ് പ്രധാന വരുമാനം. കഴിഞ്ഞ വര്‍ഷം മണ്ഡല ഉത്സവത്തിനു നട തുറന്ന് ഇത്രയും ദിനങ്ങള്‍ പിന്നിട്ടപ്പോള്‍ ലഭിച്ചത് 2.42 കോടി രൂപയായിരുന്നു. വളരെ സുഗമമായിട്ട് തീര്‍ഥാടനം മുന്നോട്ട് പൊയ്‌ക്കൊണ്ടിരിക്കുകയാണ്. ഭക്തര്‍ അയ്യപ്പദര്‍ശനത്തിനു ശേഷം സംതൃപ്തിയോടെയും സന്തോഷത്തോടെയുമാണ് മടങ്ങുന്നതെന്ന് പ്രസിഡന്റ് പറഞ്ഞു.</p>
      <p>40000 പേര്‍ക്ക് വരെ അന്നദാനത്തിനുള്ള സൗകര്യം ഇപ്പോഴുണ്ട്. അപ്പം, അരവണ എന്നിവയും ആവശ്യത്തിന് സ്റ്റോക്ക് ഉണ്ട്. മഹാരാഷ്ട്രയില്‍ തുടര്‍ച്ചയായി പെയ്ത മഴ മൂലം ശര്‍ക്കര കൃത്യസമയത്ത് എത്തിക്കാന്‍ അവിടെ നിന്ന് കരാറെടുത്ത സ്ഥാപനത്തിന് കഴിഞ്ഞില്ല . ഇക്കാര്യം അവര്‍ അറിയിച്ചിരുന്നു. ഈ സാഹചര്യത്തില്‍ നാട്ടില്‍ നിന്ന് തന്നെ ശര്‍ക്കരയെടുക്കാന്‍ തീരുമാനിച്ചിട്ടുണ്ട്. കുടിവെള്ളം ഉള്‍പ്പടെ അടിസ്ഥാന ആവശ്യങ്ങളെല്ലാം പൂര്‍ണ തോതില്‍ സജ്ജീകരിച്ചിട്ടുണ്ടെന്നും പ്രസിഡന്റ് അറിയിച്ചു.</p>
      <p>ശബരിമലയെ പ്ലാസ്റ്റിക് വിമുക്തമാക്കിയുള്ള തീര്‍ഥാടനമാണ് ലക്ഷ്യം. എത്രയൊക്കെയാണേലും പ്ലാസ്റ്റിക് ഇപ്പോഴും ഭീഷണിയാണ്. അത് പൂര്‍ണമായും ഒഴിവാക്കാനായിട്ടില്ല. ഇരുമുടിക്കെട്ടില്‍ നിന്ന് പ്ലാസ്റ്റിക് കൂടുകള്‍ ഒഴിവാക്കുന്നതിന് ദക്ഷിണേന്ത്യന്‍ സംസ്ഥാനങ്ങളില്‍ പ്രചാരണം നടത്തി വരുന്നുണ്ടെന്നും പ്രസിഡന്റ് അറിയിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/pravasi/news-pravasi-19-11-2019/835447"/>
        <a href="https://www.deshabhimani.com/news/pravasi/tournament-jidha/835442"/>
        <a href="https://www.deshabhimani.com/news/pravasi/robotics-club/835435"/>
      </related>
    </article>
  </body>
</html>