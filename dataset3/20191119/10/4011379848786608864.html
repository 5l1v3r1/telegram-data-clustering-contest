<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/nationale-schaaktop-aanwezig-op-amstelveen-chess-masters/"/>
    <meta property="og:site_name" content="RTVA"/>
    <meta property="article:published_time" content="2019-11-19T10:47:09+00:00"/>
    <meta property="og:title" content="Nationale schaaktop aanwezig op Amstelveen Chess Masters"/>
    <meta property="og:description" content="AMSTELVEEN – De vijfde editie van de grote jaarlijkse schaakmanifestatie Amstelveen Chess Masters wordt gehouden in het weekend van zaterdag 30 november en zondag 1 december in het Keizer Karel College. Nieuw dit jaar is het NK Snelschaken op zaterdag, dat voor de eerste keer in Amstelveen plaatsvindt. Snelschaken wordt steeds populairder en staat garant …"/>
  </head>
  <body>
    <article>
      <h1>Nationale schaaktop aanwezig op Amstelveen Chess Masters</h1>
      <address><time datetime="2019-11-19T10:47:09+00:00">19 Nov 2019, 10:47</time> by <a rel="author" href="https://rtva.nl/author/redactie/" target="_blank">Redactie</a></address>
      <p>
        <b>AMSTELVEEN – De vijfde editie van de grote jaarlijkse schaakmanifestatie Amstelveen Chess Masters wordt gehouden in het weekend van zaterdag 30 november en zondag 1 december in het Keizer Karel College. Nieuw dit jaar is het NK Snelschaken op zaterdag, dat voor de eerste keer in Amstelveen plaatsvindt.</b>
      </p>
      <p>Snelschaken wordt steeds populairder en staat garant voor veel spektakel. Na 30 partijen van ongeveer 5 minuten zullen de nummers 1 en 2 een finale spelen. Naar verwachting zullen er in dat weekend zo’n 300 schakers naar Amstelveen komen. Tegelijk met het NK Rapid en NK Rapid Vrouwen vinden er op zondag ook voor amateur- en jeugdschakers diverse toernooien plaats. Zo zal de 12e editie van het Brainwave rapidtoernooi worden gespeeld en organiseert SV Zukertort Amstelveen tegelijkertijd een jeugd Grand Prix toernooi.</p>
      <p>De grote publiekstrekkers zijn zevenvoudig Nederlands Kampioen Loek van Wely (tegenwoordig lid van de Eerste Kamer) en de Groningse broers Jorden (20) en Lucas (18) van Foreest.<br/>Voormalig nummer twee van de wereld Jan Timman (68), ook bekend van het jaarlijkse evenement Schakers van Formaat dat op het Stadsplein wordt georganiseerd, zal op zondag zijn krachten meten met de nieuwe generatie topschakers.</p>
      <p>Bij de dames wist Anne Haast de afgelopen vier edities op overtuigende wijze de titel op haar naam te zetten. Dit jaar kan de Brabantse weer stevige concurrentie verwachten van o.a. de nationale teamspeelsters Zhaoqin Peng, Tea Lanchava, Rosa Ratsma en Iozefina Paulet. Speciale aandacht zal uitgaan naar het pas 13-jarige Amsterdamse schaaktalent Eline Roebers die van de toernooiorganisatie een wildcard heeft gekregen.</p>
      <p>De wedstrijden zijn vrij toegankelijk voor publiek en ook te volgen via de toernooisite. Bovendien zal er ook online verslag worden gedaan via een live blog.</p>
      <p>Meer informatie en inschrijving per toernooi: <a href="http://www.amstelveenchessmasters.nl/">Amstelveen Chessmasters</a>.</p>
    </article>
  </body>
</html>