<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/50-euro-per-decoder-o-tv-dvbt2-contributo-disponibile-nei-negozi-dal-18-dicembre/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T10:36:00+00:00"/>
    <meta property="og:title" content="50 euro per decoder o TV DVBT2, contributo disponibile nei negozi dal 18 dicembre | Tom's Hardware"/>
    <meta property="og:description" content="Entro fine dicembre, poco prima di Natale, alcune famiglie potranno godere di un contributo di 50 euro per l'acquisto di un decoder o TV con supporto DVBT2."/>
  </head>
  <body>
    <article>
      <h1>50 euro per decoder o TV DVBT2, contributo disponibile nei negozi dal 18 dicembre | Tom's Hardware</h1>
      <address>
        <time datetime="2019-11-19T10:36:00+00:00">19 Nov 2019, 10:36</time>
      </address>
      <p>L’atteso decreto sul <b><a href="https://www.tomshw.it/altro/mise-50-euro-di-sconto-su-decoder-e-tv-dvbt2-hevc-ma-solo-per-le-famiglie-meno-abbienti/">contributo di 50 euro</a> per l’acquisto di decoder DVBT2</b> ieri è stato pubblicato in <a href="https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-11-18&amp;atto.codiceRedazionale=19A07234&amp;elenco30giorni=false">Gazzetta Ufficiale</a>. Ciò vuol dire che a 29 giorni da oggi (il 18 dicembre) i residenti in Italia appartenenti a nuclei famigliari con Indicatore della situazione economica equivalente (ISEE) <b>non superiore a 20mila euro</b> potranno godere di uno “sconto” di massimo 50 euro.</p>
      <figure>
        <img src="https://www.tomshw.it/images/images/2019/09/foto-generiche-49218.768x432.jpg"/>
      </figure>
      <p>Questo potrà essere applicato dai negozianti e venditori (anche online) su “apparecchi atti a ricevere programmi e servizi radiotelevisivi – dotati in caso di  decoder  anche  di  presa  o  di convertitore idonei ai collegamenti alla presa SCART dei televisori – con interfacce di  programmi  (API) aperte, laddove  presenti, a prescindere dalla piattaforma tecnologica scelta dal consumatore, sia essa  terrestre, satellitare e, ove disponibile,  via cavo”. In sintesi si parla di <b>decoder o televisori o altri apparecchi con supporto allo standard DVBT2 HEVC</b> (main 10), che verranno poi inclusi in un elenco specifico del MISE. “Il contributo è riconosciuto per ciascun nucleo familiare, per l’acquisto di un solo apparecchio” fino al 31 dicembre 2022.</p>
      <p>La Finanziaria ha previsto <b>25 milioni di euro per l’esercizio finanziario 2019</b>, 76 milioni di euro per l’esercizio finanziario 2020 e 25 milioni di euro per ciascuno degli esercizi finanziari 2021 e 2022. Una volta esauriti non sarà più possibile approfittare dei contributi.</p>
      <p>Il tema della transizione dallo standard del digitale terrestre DVBT (quello attuale) al DVBT2 è cruciale poiché senza apparecchiature adeguate non sarà più possibile fruire dei contenuti televisivi. A partire da gennaio 2020 i broadcaster potranno iniziare ad abbandonare il vecchio formato e per lasciare le frequenze della banda 700MHz (prevista per la 5G), ma gli stessi hanno già anticipato che <b>la transizione avverrà progressivamente tra settembre 2021 e giugno 2022</b>. Quindi non c’è fretta.</p>
      <p>Per di più bisogna ricordare che dal primo gennaio 2017 è stato imposto a produttori e venditori di limitare le vendite a soli dispositivi DVBT2 HEVC. Quelli privi di questo supporto, quindi antecedenti a questa data, non potranno essere aggiornati via software – lo standard richiede uno specifico chip.</p>
    </article>
  </body>
</html>