<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742512"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:24:00+00:00"/>
    <meta property="og:title" content="ชง&quot;วิษณุ - สมคิด&quot; นั่งประธานแก้ปัญหาผลิตและพัฒนาครู"/>
    <meta property="og:description" content="'สุวิทย์' เผย ชู 'วิษณุ - สมคิด' นั่งประธาน'คณะกรรมการแห่งชาติว่าด้วยการผลิตและพัฒนาครู' ส่วน ศธ.ของบกลางให้ครูจบใหม่พัฒนาทักษะปัญญาประดิษฐ์ ส่วนครูเก่าให้พูดอังกฤษได้ภายใน 3 ปี"/>
  </head>
  <body>
    <article>
      <h1>ชง"วิษณุ - สมคิด" นั่งประธานแก้ปัญหาผลิตและพัฒนาครู</h1>
      <address>
        <time datetime="2019-11-19T10:24:00+00:00">19 Nov 2019, 10:24</time>
      </address>
      <p>
        <b>"สุวิทย์" เผย ชู "วิษณุ - สมคิด" นั่งประธาน"คณะกรรมการแห่งชาติว่าด้วยการผลิตและพัฒนาครู" ส่วน ศธ.ของบกลางให้ครูจบใหม่พัฒนาทักษะปัญญาประดิษฐ์ ส่วนครูเก่าให้พูดอังกฤษได้ภายใน 3 ปี</b>
      </p>
      <p>วันนี้ (19พ.ย.)ดร.สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรม(อว.) เปิดเผยหลังประชุมร่วมกับนายณัฐพล ทีปสุวรรณ รมว.ศึกษาธิการ(ศธ.) เรื่องการพัฒนาครูในศตวรรษที่ 21 ที่ ทำเนียบรัฐบาล ว่า  ได้มีการหารือกันเกี่ยวกับปัญหาของครูในขณะนี้ พบว่า ครูขาดคุณภาพ ครูที่ผลิตไม่ตรงสาขา และครูมีจำนวนเกินตำแหน่งที่รองรับ ทั้งนี้การแก้ปัญหาครูต้องแก้ทั้งตัวของครูและสภาพแวดล้อม และควรเตรียมพร้อมรับมือกับครูจบใหม่ในปี 2565 ที่ครูที่จบจากหลักสูตร 4 ปี และ 5 ปี พร้อมกัน ซึ่งอว. ได้มีข้อเสนอในการแก้ไขปัญหาโดยให้มีการคณะกรรมการแห่งชาติว่าด้วยการผลิตและพัฒนาครู (National Joint Committee for Teacher Education and Development) โดยต้องมีคนจากฝั่งผลิตครู และฝั่งใช้ครู เพื่อดูแลเรื่องการทำนโยบาย กำหนดทิศทาง วางมาตรฐานครู ซึ่งจะทำหน้าที่ดูแลการวิจัยเชิงระบบ และศูนย์กลางของความเป็นเลิศ ด้านการศึกษา พร้อมตั้ง สถาบันวิจัยระบบครุศึกษาและการศึกษา (Teacher Education and Education System Research Institute) เพื่อทำการวิจัยเชิงระบบทั้งด้านการศึกษาและคุรุศาสตร์ เพื่อทำหลักฐานองค์ความรู้เชิงประจักษ์ในการเตรียมกำลังคน และเนื้อหารายวิชา จะต้องมีการปรับเปลี่ยนให้ทันกับศตวรรษที่ 21 นอกจากนี้ให้มีการตั้ง ศูนย์ความเป็นเลิศด้านครุศึกษา (Teacher Education Center of Excellence) เป็นการรวมกลุ่มของสถาบันผลิตครูหลักๆ ในรูปแบบสภาความร่วมมือ เน้นการผลิตครูของครู ปริญญาเอกและหลังปริญญาเอก และอาจจะกระจายเป็นกลุ่มตามแต่พื้นที่<br/><br/>ดร.สุวิทย์ กล่าวต่อไปว่า สำหรับการแก้ปัญหาระยะสั้น ให้ปลัด อว. และ ศธ. ตั้งทีมทำงานเพื่อระบุและแก้ไขปัญหาร่วมกัน ขณะเดียวกันที่ประชุมเห็นชอบกับการตั้ง คณะกรรมการแห่งชาติว่าด้วยการผลิตและพัฒนาครู โดยให้ปลัดทั้งสองกระทรวงรับหน้าที่ดำเนินการ โดยอาจให้มีดร.วิษณุ วิษณุ เครืองาม รองนายกรัฐมนตรี หรือ ดร.สมคิด จาตุศรีพิทักษ์ รองนายกฯ เป็นประธานและมี รมว.อว.และ รมว.ศธ. ร่วมใน คณะกรรมการ เพื่อดูรายละเอียดการผลิตและพัฒนาครูเป็นเขตพื้นที่การศึกษารวมทั้งมีการทำการวิจัยเชิงระบบ และพัฒนาครูของครู ซึ่งในส่วนของ ศธ.เห็นด้วย โดยเฉพาะ ทักษะและความสามารถที่ต้องมีของการผลิตครูร่วมกันและมองว่าการทำงานจะต้องมีพลวัต ต้องมีการปรับทักษะครู (reskill) โดยเฉพาะความเข้าใจและการใช้เทคโนโลยีด้านดิจิทัลและภาษาอังกฤษ<br/><br/>“ ศธ. ขอให้ อว.ช่วยพัฒนาหลักสูตรและพัฒนาครูเก่าร่วมด้วย อาจจะเป็นในรูปแบบหลักสูตรระยะสั้นและปรับหลักสูตรของ ศธ.ที่ใช้ในโรงเรียน จะต้องสอดคล้องกับที่นิสิตนักศึกษาครูเรียนในมหาวิทยาลัย อีกทั้งจะต้องมีการรวมครูอาชีวะเข้าไปเป็นส่วนสำคัญของการพัฒนาครู เนื่องจากมีครูสายนี้น้อยและเป็นสายที่จำเป็นต่ออุตสาหกรรมประเทศ นอกจากนี้ศธ. มีแผนจะของบกลางเพื่อรับนักศึกษาครูจบใหม่เข้ามาเพื่อพัฒนาทักษะด้านปัญญาประดิษฐ์ (AI)/ดิจิทัล/ ภาษาอังกฤษ สำหรับครูเก่ามีเป้าหมายที่จะพัฒนาให้สามารถใช้ภาษาอังกฤษได้จริงทั้งหมดใน 3 ปี บางรายวิชา เช่น คณิตศาสตร์และวิทยาศาสตร์ ควรจะมีการแบ่งการผลิตครูออกเป็นระดับประถมศึกษาและมัธยมศึกษา ซึ่งทาง ศธ. จะระบุรายวิชาแล้วนำมาหารือต่อไป”ดร.สุวิทย์ กล่าว<br/> <br/> <br/> <br/> </p>
    </article>
  </body>
</html>