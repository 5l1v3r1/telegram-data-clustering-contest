<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640635/%D9%84%D8%A7%D9%85%DB%8C%D9%86%D9%88%D8%B1-%D9%85%D9%87%D8%B1%D8%AC%D9%88%DB%8C%DB%8C-%D8%A8%D9%87-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T10:16:00+00:00"/>
    <meta property="og:title" content="«لامینور» مهرجویی به ایستگاه پایانی رسید"/>
    <meta property="og:description" content="فیلمبرداری «لامینور» تازه‌ترین ساخته داریوش مهرجویی به پایان رسید. «لامینور» بیست و هفتمین فیلم بلند سینمایی داریوش مهرجویی کارگردان ..."/>
  </head>
  <body>
    <article>
      <h1>
        <a href="https://www.bultannews.com/fa/news/640635/%D9%84%D8%A7%D9%85%DB%8C%D9%86%D9%88%D8%B1-%D9%85%D9%87%D8%B1%D8%AC%D9%88%DB%8C%DB%8C-%D8%A8%D9%87-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C-%D8%B1%D8%B3%DB%8C%D8%AF">«لامینور» مهرجویی به ایستگاه پایانی رسید</a>
      </h1>
      <h2>فیلمبرداری «لامینور» تازه‌ترین ساخته داریوش مهرجویی به پایان رسید. «لامینور» بیست و هفتمین فیلم بلند سینمایی داریوش مهرجویی کارگردان ...</h2>
      <address><time datetime="2019-11-19T10:16:00+00:00">19 Nov 2019, 10:16</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فیلمبرداری «لامینور» تازه‌ترین ساخته داریوش مهرجویی به پایان رسید. «لامینور» بیست و هفتمین فیلم بلند سینمایی داریوش مهرجویی کارگردان موج نوی سینمای ایران و خالق ماندگارترین فیلم‌های سینمای ایران است که بیست و پنج شهریور جلوی دوربین رفته بود.</p>
      <p>مهرجویی «لامینور» را پس از شش سال دوری از سینما جلوی دوربین برده و حال با ترکیب بازیگران پیشکسوت و جدید به دنبال باز گرداندن محبوبیت از دست رفته خود در سینما طی سالهای گذشته است.</p>
      <p>علی نصیریان، پردیس احمدیه، سیامک انصاری، بیتا فرهی، علی مصفا، مهرداد صدیقیان، بهناز جعفری، کاوه آفاق، امرالله صابری، رضا داودنژاد، دیبا زاهدی، سیامک ادیب، و فریماه فرجامی بازیگران فیلم «لامینور» هستند.</p>
      <p>این فیلم نخستین همکاری سیامک انصاری با داریوش مهرجویی است، وی به تازگی فیلم سینمایی «بمب یک عاشقانه» ساخته پیمان معادی و کمدی زهرمار به کارگردانی جواد رضویان را بر پرده اکران داشته و هم‌اکنون فیلم خط استوا را در نیز در راه اکران می بیند.</p>
      <p>خط استوا یک کمدی با حال و هوایی متفاوت است و قصه رئیس و نایب رییس فدراسیون فوتبال را روایت میکند که در آستانه اجلاس سالانه afc یک ناهماهنگی تمام برنامه هایشان را به هم ریخته و دردسر بزرگی برایشان رقم می‌زند.</p>
      <p>انصاری در خط استوا به کارگردانی اصغر نعیمی با فرهاد اصلانی و آزاده صمدی همبازی شده است. اتفاق جالب دیگر فیلم سینمایی لامینور همبازی شدن سیامک انصاری با علی نصیریان است، این دو برای نخستین بار روبروی یکدیگر قرار می گیرند.</p>
      <p>با اعلام اضافه شدن سیامک انصاری به ترکیب بازیگران فیلم جدید داریوش مهرجویی یکی دیگر از شگفتی‌های سینما در سال ۹۸ رقم خورد. پیش‌تر حضور علی نصیریان، بازیگر پیشکسوت سینما و تئاتر ایران در این فیلم قطعی شده بود.</p>
      <p>آخرین همکاری علی نصیریان با داریوش مهرجویی به سال ۱۳۵۹ و بازی در فیلم «مدرسه‌ای که می‌رفتیم» بر می گردد. حال بعد از ۴۰ سال نصیریان قرار است در فیلم تازه داریوش مهرجویی با عنوان «لامینور» ایفای نقش کند.</p>
      <p>***همکاری‌ام با مهرجویی بعد از چهل سال جذاب است/«لامینور» فیلم خوبی از آب در می‌آید</p>
      <p>علی نصیریان بازیگر پیشکسوت سینما، تئاتر و تلویزیون در گفت‌وگو با خبرنگار گروه فرهنگی خبرگزاری میزان، پیرامون آخرین فعالیت‌های خود در عرصه بازیگری گفت: این روزها چندین پیشنهاد متفاوت را از سینما و تلویزیون دارم که در حال بررسی آنها هستم، اما از تئاتر هنوز پیشنهادی نداشته و قصد حضور در آن را هم ندارم.</p>
      <p>وی درباره حضور در فیلم سینمایی «لامینور» تاکید کرد: این فیلم همکاری من و داریوش مهرجویی بعد از چهل سال است، این اتفاق برای شخص من بسیار لذتبخش است که می‌خواهم بار دیگر با مهرجویی کار کنم.</p>
      <p>گفتنی است «لامینور» به کارگردانی داریوش مهرجویی با طراحی گریم عبدالله اسکندری و مدیریت فیلمبرداری بهرام بدخشانی، طراحی لباس گلناز گلشن، طراحی صحنه امیر حسین حدادبا نویسندگی مشترک وحیده محمدی‌فر و داریوش مهرجویی به تهیه کنندگی رضا درمیشیان جلوی دوربین رفته است. «لامینور» کاملا بدون حمایت دولتی، بنیاد سینمایی فارابی و سازمان سینمایی تولید می‌شود.</p>
    </article>
  </body>
</html>