<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/opinions-journal/_nich-provodiv-pid-stinami-likarni-na-ranok-viklikav-shvidku-i-jogo-znovu-klali-v-stacionar/938811"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T10:10:00+00:00"/>
    <meta property="og:title" content="Ніч проводив під стінами лікарні. На ранок викликав &quot;швидку&quot; і його знову клали в стаціонар"/>
    <meta property="og:description" content="Безпритульні довго не живуть На першому курсі Києво-Могилянської академії подруга побачила оголошення &quot;Спільноти святого Егідія&quot;. Там приймали одяг для безпритульних, роздавали їм їжу. Запропонувала сходити з нею. Мені не хотілося. Вважала: молодість &amp;ndash; час займатися чимось веселим, а ..."/>
  </head>
  <body>
    <article>
      <h1>Ніч проводив під стінами лікарні. На ранок викликав "швидку" і його знову клали в стаціонар</h1>
      <address><time datetime="2019-11-19T10:10:00+00:00">19 Nov 2019, 10:10</time> by <a rel="author">Вікторія МАЙСТРЕНКО</a></address>
      <p>Безпритульні довго не живуть</p>
      <p>На першому курсі Києво-Могилянської академії подруга побачила оголошення "Спільноти святого Егідія". Там приймали одяг для безпритульних, роздавали їм їжу. Запропонувала сходити з нею. Мені не хотілося. Вважала: молодість – час займатися чимось веселим, а не годувати бомжів. Але пішла.</p>
      <p>Здивувала велика кількість класних молодих людей. Чекала зустріти зануд і моралістів. Побачила, що бідних багато. Вони їхали з іншого кінця міста, аби отримати бутерброд із батона і найдешевшої вареної ковбаси. Мене це вразило, бо я ніколи такого не переживала.</p>
      <p>Ми з братом мали все необхідне. Батько поїхав на заробітки до Америки, коли мені було 8 років. Маю там родичів більше, ніж в Україні. Але жити у США не хочу – я й тут можу розвиватися. У батька була раз. Жила в Чикаго три місяці. Це величезна красива країна. Але дико споживацьке суспільство. Це як релігія – вранці в неділю всі їдуть у торговельні центри на закупи. Якось пізно ввечері приїхали з другом у гості до його матері. Були голодні, а вона запропонувала нам чай. Довелося потім дорогою купити по хот-догу. Він не міг сказати: "Нагодуй нас". Коли діти там виростають, стають самостійні. Американці привітні. При зустрічі завжди говорять: "Привіт, як ти?" Якось відповіла: "Погано". "Ага, о'кей", – сказали мені й перейшли до іншої справи.</p>
      <figure>
        <img src="https://static2.gazeta.ua/img2/cache/gallery/938/938811_1_w_1200.jpg?v=0"/>
        <figcaption>Ольга МАКАР, 29 років, журналістка, волонтерка. Народилася 11 грудня 1989-го в Івано-Франківську. Батько – будівельник, із 1998 року живе в США, мати – бухгалтер. Закінчила факультет журналістики Києво-Могилянської академії. Навчається там в аспірантурі. Викладає італійську мову. У громадській організації ”Спільнота святого Егідія” керує молодіжним підрозділом ”Молодь за мир”. Допомагає безпритульним, літнім, дітям, ромам, біженцям, людям з інвалідністю. Любить читати документальну літературу. Улюблений фільм – ”Папа Франциск. Людина слова” німецького режисера Віма Вендерса. Заміжня, чоловік Євген – журналіст. Дітей не має. Живе в Києві</figcaption>
      </figure>
      <p>Один безпритульний спитав, чи читала я Ніцше. Відповіла, що ні. "Приходьте через тиждень, продовжимо розмову". Захотілося приїхати й наступного разу, бо знала, що на мене хтось чекає. В'ячеслав Іванович був орнітологом, їздив в експедиції від Академії наук. Начитаний, інтелігентний, ніколи не пив. Розлучився з дружиною, і вона його виписала з квартири, коли був у відрядженні. Жебракував біля метро. Його побили підлітки, майже втратив зір. Жив у покинутому будинку десь на Осокорках. Ми влаштували його до притулку під Києвом, там мешкає й зараз.</p>
      <p>40-річному Владу часто не вистачало бутербродів. Казав: "Нічого, я ж не по їжу приїжджаю, а щоб поспілкуватися". Його дружина захворіла на рак. Щоб мати гроші, продали квартиру на Подолі. Переїхали до батьків жінки. Коли вона померла, ті вигнали зятя. Спочатку ночував у друзів. Потім жив у наметі на Трухановому острові чи в покинутих будинках. Намагався підпрацьовувати, але почав хворіти. Останні роки жив у лікарні. Коли його виписували, ніч проводив під стінами закладу. На ранок викликав "швидку", і його знову клали в стаціонар. Там помер від виснаження.</p>
      <p>Людмила Петрівна жила в покинутому будинку на Подолі. Мала чоловіка, дітей, онуків. Бойова, могла накричати, якщо їй щось не подобалося, але й душевна. Чому опинилася на вулиці, ніколи не розповідала. Просила милостиню біля метро. Я бачила її щодня, говорила з нею. Помічала, як вона поступово в'янула – перестала ходити, пересіла в інвалідний візок. Коли померла, мені у Facebook написали безліч людей, які її знали.</p>
      <p>Соціальні сироти – їх забирають із родин, де батьки п'ють, вживають наркотики, б'ють дітей, – ростуть в інтернатах. Та після повноліття мають повернутися в біологічні сім'ї, за законом. У тому пеклі залишатися не можуть. Ідуть із дому, їдуть до столиці, живуть на вокзалі. Знаходять роботу, згодом наймають житло.</p>
      <p>Протягом тижня роздаємо майже тисячу бутербродів у різних місцях. Продукти купуємо за свої гроші. Запарюємо мівіну, робимо чай. Бездомних знайти складно, вони не сидять в одному місці. Коли починаємо працювати на новій точці, спочатку шукаємо людей, які жебракують. Як перезнайомимося, вибираємо якесь місце і просимо приходити туди в певний час. Інколи місяці йдуть на те, щоб нас запам'ятали. Але після цього ходять роками.</p>
      <p>Їжу роздаємо на Подолі, Дарниці й біля залізничного вокзалу. Кожне місце має специфіку. В центр їдуть з усього міста. Це люди, які можуть пересуватися громадським транспортом – поважного віку, мають право на безкоштовний проїзд. Або ж ті, хто живе на вулиці в центрі. Бездомних найбільше на вокзалі. Там залишаються ті, кому нема куди йти. Чоловіків більше. Серед тих, хто приходить до нас на Дарницю, 95 відсотків пенсіонерів. Мають житло, але живуть у злиднях.</p>
      <p>До 2014 року якось літні люди перестали масово приходити. А зараз їх знову побільшало. Багато заробітчан 45–50 років, які не можуть знайти роботу.</p>
      <p>Вулиця – агресивне середовище, де люди борються за виживання. Особливо взимку. Коли не вистачає бутербродів, завжди хтось кричатиме. Людина голодна, розраховувала, що тут повечеряє. Аби втихомирити, йдемо в магазин, купляємо булочки. Колись була наївна й думала, що зможу їх перекричати. Зрозуміла, що таким людям треба приділяти більше уваги й давати її авансом. Вони прийшли, а ти усміхаєшся: "Свєта, сьогодні так гарно виглядаєш". І весь войовничий запал Свєти зникає.</p>
      <p>Буває, питаєш ім'я, а в них сльози на очах або підозріло перепитують: "Навіщо вам?" Бездомні дуже самотні. Часто рвуть стосунки з друзями, бо їм соромно чи бояться бути тягарем. Майже ні з ким не розмовляють. Щоб розкрилися, потрібен час.</p>
      <p>31 грудня завжди робимо олів'є. Підійшли до чоловіка: "Добрий день, вітаємо з Новим роком". Він питає: "А що, вже Новий рік?" Ми його пригостили. Плакав і дякував. Бездомних дивує хороше ставлення.</p>
      <p>Багатьом не подобається, що від бездомних тхне. Дехто витрачає багато зусиль, щоб утримувати себе в чистоті. Це стає їхнім головним заняттям. Місць, де можна прийняти душ, мало і є обмеження за часом. В Голосіївському районі – з 8:30 до 10:00. Потім треба їхати в інший район по­обідати. А після цього – в кінець міста, де видають одяг. Життя цих людей перетворюється на квест.</p>
      <p>У Києві є одна державна нічліжка. Залишитися на ночівлю й помитися там можна за 10 гривень. Для багатьох це цілий статок. Ще ж треба доїхати. А може виявитися, що вільних місць немає.</p>
      <p>Коли рік тому виходила заміж, запросила бездомних на весілля. Вони підготувалися – ніхто з наших гостей не зрозумів, що то безпритульні. Подарували гроші – хто 100, хто 200 гривень. Одна бабуся принесла подушку на табуретку: "Єдина, щоб ти сиділа в чоловіка на колінах". Інший бездомний написав вірш.</p>
      <p>Коли щось дарують, це дає їм відчуття гідності. Я спочатку відмовлялася, а потім зрозуміла. Приносять яблука, квіти. На день народження жінка вручила агітаційний набір – блокнот, магніт і ручку від різних партій. Друга подарувала інструкцію з рецептами до пароварки. Дід приніс бруднющу іграшку, яку знайшов на смітнику, був щасливий.</p>
      <p>Бездомні здають пляшки, ходять на мітинги за гроші. Знаходять тимчасову роботу. Провідник потяга може запропонувати зібрати брудну білизну – за вагон дають 150 гривень. Миють посуд, прибирають, на ринку переносять вантажі. Йдуть на будівництво, де часто потрапляють у рабство.</p>
      <p>Визначити, що людина живе на вулиці, можна за її взуттям. Воно "убите" й часто – не за сезоном. Ходив до нас чоловік. Жив у друзів, але грошей не мав. Якось у листопаді прийшов у гумових капцях і чорних шкарпетках. В одного бездомного був великий розмір ноги. Розповідав, що ходив на баскетбольні матчі. Гравці команди, що виграла, могли подарувати кросівки великого розміру.</p>
      <p>З Олексієм спілкувалися шість років. Зустріли в метро. П'яний, брудний сидів на підлозі, очі опущені додолу. Коли питали, як справи, відповідав: "Гірше не буває". Розмовляти не хотів. Та чимось зачепив, і ми стали приходити щодня. Поступово звик, почав брати їжу. Півтора року просили, щоб не пив хоча б раз на тиждень. Нарешті почули його історію. Мати – алкозалежна. Поїхав із дружиною відпочивати, а вона подарувала квартиру стороннім. Повернути житло не зміг. Дружина пішла до своїх батьків, він опинився на вулиці. Відтоді пив щодня протягом 10 років. Покинути не зміг. У нього почали відмовляти ноги. У лікарні згасав кілька тижнів. Страждав від болю, кричав. Згодом утратив ясність розуму. Коли приходив до тями, говорив із нами. Це були сповіді. Жалкував, що жорстоко поводився з матір'ю.</p>
      <p>Приходили до нас люди, які жили в лісі чи в склепі на цвинтарі. Знала жінку, яка багато років ночувала в громадському туалеті. Їй дозволяли, бо вдень вона там прибирала.</p>
      <p>Був чоловік, який зимував у під'їзді. Двоє хлопців із будинку облили його бензином і підпалили. Сусіди викликали "швидку". Переніс багато операцій. Була надія, що виживе, але зупинилося серце.</p>
      <p>Розмови з бездомними бувають відверті. Один чоловік розповідав, що після смерті дружини не міг переспати з жодною жінкою, бо покійниця поставала перед очима. Інший розказував, що вийшов із в'язниці – сидів за вбивство. В мене відвисала щелепа, а він говорив про це, як про буденну річ. Роздавав із нами їжу семінарист, був у рясі. Підходить до нього чоловік: "Мені потрібна сповідь. Маю покаятися, бо вбив багатьох".</p>
      <p>На вулиці довго не живуть. Хоча знала жінку, яка провела там 17 років. Приїхала з Росії, втратила документи, довго поновлювала. Але дбала про себе. Весь цей час мешкала в державній нічліжці.</p>
      <p>Кілька років тому познайомилася з хлопцем без ноги. Ходив на милицях, був привітний. Йшла з однокурсниками по Подолу й побачила Діму. Чомусь стало соромно перед друзями, що знаю його. Вдала, що не помітила. За тиждень прийшла на роздачу їжі, а Діми не було. Його вбили того вечора.</p>
    </article>
  </body>
</html>