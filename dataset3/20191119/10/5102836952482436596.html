<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/19/norge-felt-for-menneskerettighetsbrudd-i-strasbourg-igjen/"/>
    <meta property="og:site_name" content="Document"/>
    <meta property="article:published_time" content="2019-11-19T10:20:37+00:00"/>
    <meta property="og:title" content="Norge felt for menneskerettighets-brudd i Strasbourg – igjen"/>
    <meta property="og:description" content="Den europeiske menneskerettighetsdomstolen i Strasbourg. Foto: CherryX / Creative Commons Attribution-ShareAlike 3.0."/>
  </head>
  <body>
    <article>
      <h1>Norge felt for menneskerettighets-<br/>brudd i Strasbourg – igjen</h1>
      <address><time datetime="2019-11-19T10:20:37+00:00">19 Nov 2019, 10:20</time> by <a rel="author">NTB-Johan Falnes</a></address>
      <figure>
        <img src="https://www.document.no/wp-content/uploads/2018/10/den-europeiske-menneskerettsdomstolen.jpg"/>
      </figure>
      <p>
        <i>Den europeiske menneskerettighetsdomstolen i Strasbourg. Foto: CherryX / <a href="https://en.wikipedia.org/wiki/File:European_Court_of_Human_Rights.jpg">Creative Commons Attribution-ShareAlike 3.0</a>.</i>
      </p>
      <p>
        <b>Den europeiske menneskerettighetsdomstolen feller Norge i nok en barnevernssak.</b>
      </p>
      <p>Den europeiske menneskerettighetsdomstolen (EMD) i Strasbourg konkluderer med at saken utgjør et brudd på menneskerettighetskonvensjonens artikkel 8 om retten til respekt for privatlivet og familielivet.</p>
      <p>Grunnen er at norske myndigheter la for sterke begrensninger på foreldrenes samvær med sin datter etter at hun ble plassert i fosterhjem.</p>
      <p>Foreldrene blir tilkjent en skadeserstatning på 10.000 euro hver. Staten må også betale saksomkostningene.</p>
      <p>
        <b>Tror dommen får betydning</b>
      </p>
      <p>Parets advokat Morten Engesbak tror dommen kan få stor betydning for rettspraksis i Norge, både når det gjelder retten til samvær etter omsorgsovertakelse og når det gjelder myndighetenes plikt til å arbeide aktivt for gjenforening av familien.</p>
      <p>– Jeg er først og fremst veldig glad på vegne av mine klienter, for at familien nå får den oppreisningen det innebærer å få konstatert at staten har krenket deres grunnleggende menneskerettigheter, sier advokaten.</p>
      <p>Engesbak tar forbehold om at han ikke har gjennomgått dommen i detalj ennå.</p>
      <p>
        <b>Fikk jenta tilbake</b>
      </p>
      <p>Barnevernet grep inn i saken kort tid etter at jenta ble født i 2015. Mor og barn ble først brakt til et foreldresenter, men etter få dager ble spedbarnet akuttplassert i beredskapshjem. Hun ble plassert i fosterhjem noen måneder senere.</p>
      <p>I fjor fikk foreldrene jenta tilbake etter tre år og flere runder i barnevernsnemnda og retten.</p>
      <p>EMDs konklusjon er at omsorgsovertakelsen var tilstrekkelig godt begrunnet, men at foreldrenes samvær med jenta ble for sterkt begrenset.</p>
      <p>Norge felles derfor for brudd på menneskerettighetene på det siste punktet.</p>
      <p>
        <b>Fire dommer</b>
      </p>
      <p>Det er fjerde gang EMD feller dom i en barnevernssak fra Norge. En rekke andre saker venter fortsatt på behandling i domstolen.</p>
      <p>– Norge er nå frifunnet i to og felt i to saker, og i denne saken ble det delvis frifinnelse og delvis domfellelse. Dommen viser at både EMD og norske myndigheter står overfor krevende avveininger i slike saker, og at sakene må avgjøres konkret, sier advokat Marius Emberland ved Regjeringsadvokatens kontor.</p>
      <p>I september ble Norge dømt i en sak om tvangsadopsjon av en tre år gammel gutt som hadde levd i fosterhjem siden han var tre uker gammel. I denne saken kom EMD fram til at både guttens og hans biologiske mors rett til privatliv var krenket.</p>
      <p>
        <a href="https://www.documentforlag.no/produkt/normlost/">Kjøp boken til Kjell Skartveit her!</a>
      </p>
      <figure>
        <a href="https://www.documentforlag.no/produkt/normlost/">
          <img src="https://www.document.no/wp-content/uploads/2019/09/bokannonse-normlost.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/19/barnevernet-far-ny-korreks-fra-strasbourg-domstolen-ropstad-lover-a-lytte/"/>
        <a href="https://www.document.no/2018/06/21/breiviks-klagesak-avvist-i-strasbourg/"/>
        <a href="https://www.document.no/2011/03/03/emds-demokratiske-underskudd/"/>
        <a href="https://www.document.no/2012/06/06/nytt-fra-menneskerettsfronten/"/>
        <a href="https://www.document.no/2019/11/19/refleksjoner-etter-strand-lobben-dommen-et-sviende-prestisjenederlag-for-den-i-egne-oyne-humanitaere-stormakten/"/>
        <a href="https://www.document.no/2010/06/30/emd/"/>
        <a href="https://www.document.no/2011/03/28/saks%c3%b8ker-norge-for-hellas-retur/"/>
        <a href="https://www.document.no/2012/12/04/utvisning-av-soskenpar-brudd-pa-menneskerettighetene/"/>
        <a href="https://www.document.no/2018/01/04/den-importerte-familievolden/"/>
        <a href="https://www.document.no/2019/08/16/hoyesterett-tar-enda-et-skritt-i-retning-svekket-rettsstilling-for-fedre/"/>
      </related>
    </article>
  </body>
</html>