<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/magazine/cybernews/2019/11/19/truffe-via-pec-alle-banche-attenzione_E3RjpJhhT063VsykOYA06O.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T10:56:00+00:00"/>
    <meta property="og:title" content="&quot;Truffe via Pec alle banche, attenzione&quot;"/>
    <meta property="og:description" content="Agenzia delle Entrate-Riscossione segnala tentativi di truffa via Posta elettronica certificata contro alcuni istituti bancari"/>
  </head>
  <body>
    <article>
      <h1>"Truffe via Pec alle banche, attenzione"</h1>
      <address>
        <time datetime="2019-11-19T10:56:00+00:00">19 Nov 2019, 10:56</time>
      </address>
      <p><a href="https://www.adnkronos.com/Search/Link/keyword/agenzia%20delle%20entrate">Agenzia delle Entrate</a>-Riscossione segnala che sono in corso <b>tentativi di truffa </b>via Posta elettronica certificata (Pec) nei confronti di alcuni istituti bancari, con l’invio di falsi atti di pignoramento verso i loro clienti. L’indirizzo dal quale sono inviate le comunicazioni sui pignoramenti è '<b>agenzia.riscossione.gov@pec-societa.it</b>' e i documenti allegati riportano il logo istituzionale di Agenzia delle Entrate-Riscossione, cosa che rende più credibile la truffa.</p>
      <p>L'Agenzia, si legge in una nota, "è del tutto estranea all’invio di queste Pec, pertanto raccomanda alle banche di non tenere conto dei falsi atti di pignoramento contenuti in tali comunicazioni e di segnalare tempestivamente alla competente Direzione Regionale dell’Agenzia i casi sospetti, affinché l’Ente possa effettuare le opportune verifiche e procedere alla eventuale denuncia all’Autorità Giudiziaria". Già nei mesi scorsi, Agenzia delle Entrate-Riscossione ha provveduto a presentare formale denuncia alla Procura della Repubblica al fine di fare luce sui tentativi di truffa segnalati e di procedere con le conseguenti azioni previste dalla legge.</p>
    </article>
  </body>
</html>