<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140773/%D8%A8%D9%88%D8%B1%D8%B3-%D8%B4%D8%A7%DA%AF%D8%B1%D8%AF-%D8%A7%D9%88%D9%84-%D9%87%D9%85%D9%87-%D8%A8%D8%A7%D8%B2%D8%A7%D8%B1%D9%87%D8%A7-%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-%DB%8C%DA%A9-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1%DB%8C-%D8%AF%D8%B1-%D8%B9%D8%B1%D8%B6%D9%87-%D9%87%D8%A7%DB%8C-%D8%A7%D9%88%D9%84%DB%8C%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="بورس شاگرد اول همه بازارها است/ افزایش یک میلیون نفری در عرضه های اولیه"/>
    <meta property="og:description" content="مدیرعامل بورس تهران با اعلام اینکه بازدهی ۱۰ ساله بورس نسبت به سایر بازارها و حتی مسکن بیشتر است، گفت: مشارکت یک میلیون نفری در عرضه‌های اولیه باید نسبت افزایش پیدا کند."/>
  </head>
  <body>
    <article>
      <h1>بورس شاگرد اول همه بازارها است/ افزایش یک میلیون نفری در عرضه های اولیه</h1>
      <h2>مدیرعامل بورس تهران :</h2>
      <address>
        <time datetime="2019-11-19T10:30:00+00:00">19 Nov 2019, 10:30</time>
      </address>
      <p>
        <i>مدیرعامل بورس تهران با اعلام اینکه بازدهی ۱۰ ساله بورس نسبت به سایر بازارها و حتی مسکن بیشتر است، گفت: مشارکت یک میلیون نفری در عرضه‌های اولیه باید نسبت افزایش پیدا کند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، علی صحرائی در پاسخ به این پرسش که با توجه به ریزش‌های اخیر شاخص بورس تهران آیا بازار به تعادل می‌رسد به فارس گفت: بازار همیشه در نوسان بوده و نوسان هم ویژگی‌ ذاتی بورس است اما بورس همیشه جذابیت دارد و علاقمندان به حضور در این بازار یا باید دانش داشته باشند و یا اینکه از افراد حرفه‌ای مطمئن مشاوره بگیرند.</p>
      <p>وی افزود: با هر میزان سرمایه می‌توان وارد بازار شد اما برای ورود به بازار مسکن به سرمایه حداقلی لازم است. از طرفی دیگر نقدشوندگی، دسترسی آسان با 1700 ایستگاه معاملاتی، بیش از 180 صندوق سرمایه‌گذاری، معاملات برخط و حضور 330 شرکت‌ در بورس از 40 صنعت، زمینه سرمایه‌گذاری در بورس را فراهم کرده است.  </p>
      <p>این مقام مسئول ادامه داد: طبق بررسی‌های علمی، بازدهی 10 ساله بورس نسبت به سایر بازارها بیشتر و حتی از بازار مسکن بازدهی بالاتری داشته است.</p>
      <p>صحرایی به متقاضیان سرمایه گذاری توصیه‌ کرد از طریق عرضه‌های اولیه سهام که معمولاً به مبلغ کمتری نیاز است و یا براساس تحلیل و استفاده از خدمات شرکت‌های مشاوره سرمایه‌گذاری ، وارد بورس شوند .</p>
      <p>به گفته وی ، بورس تهران هنوز بزرگ نشده و ضریب نفوذ آن در ایران اندک است اما جای رشد زیادی دارد و مشارکت یک میلیون نفری در عرضه‌های اولیه باید نسبت به جمعیت کشور افزایش پیدا کند.</p>
      <p>انتهای پیام</p>
    </article>
  </body>
</html>