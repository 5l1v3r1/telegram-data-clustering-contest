<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-vidzavtra-pochnut-shtrafuvati-za-porushennya-pravil-perevezennya-ditey-330123_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T10:34:00+00:00"/>
    <meta property="og:title" content="В Україні відзавтра почнуть штрафувати за порушення правил перевезення дітей"/>
    <meta property="og:description" content="За перевезення без автокрісел - штраф від 510 грн до 850 грн."/>
  </head>
  <body>
    <article>
      <h1>В Україні відзавтра почнуть штрафувати за порушення правил перевезення дітей</h1>
      <h2>За перевезення без автокрісел - штраф від 510 грн до 850 грн.</h2>
      <address>
        <time datetime="2019-11-19T10:34:00+00:00">19 Nov 2019, 10:34</time>
      </address>
      <p>У газеті Верховної Ради "Голос України" у вівторок, 19 листопада, опублікували закон про встановлення відповідальності за порушення правил перевезення дітей. Текст закону було оприлюднено на сайті газети.</p>
      <p>Отже, за порушення правил перевезення дітей водія штрафуватимуть у розмірі 13 неоподатковуваних мінімумів доходів громадян (510 гривень). За повторне протягом року порушення – штраф у розмірі 50 неоподатковуваних мінімумів доходів громадян (850 гривень).</p>
      <p>Раніше в Україні також заборонялося перевозити дітей зростом менше 145 см або молодших за 12 років без використання спецзасобів, що дозволяють пристебнути дитину за допомогою ременів безпеки, передбачених конструкцією транспортного засобу, але штрафів не було.</p>
      <p>Органи Нацполіції повинні розглядати справи про відповідні адмінправопорушення. Закон набирає чинності наступного дня після його опублікування – 20 листопада.</p>
      <p>29 жовтня народні депутати прийняли законопроєкт "Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей" (№1150), яким <a href="https://dt.ua/UKRAINE/deputati-pidtrimali-shtrafi-za-perevezennya-ditey-bez-avtokrisel-327745_.html"><b>запроваджуються штрафи за перевезення без автокрісел</b></a>.</p>
      <p>За даними, які оприлюднив Державний дорожній науково-дослідний інститут імені М. Шульгiна, за 2018 рік в Україні зафіксовано понад 150 тисяч ДТП (з них 24,2 тисячі — з постраждалими, в яких загинуло 3,3 тисячі і було поранено 30,8 тисяч осіб). Будь-яка смерть у ДТП є передчасною і неприродною, але найтяжчі горе і страждання несуть наслідки аварій за участі дітей. Так, у 2018 у 3,7 тисячах ДТП, скоєних за участі дітей віком до 18 років, загинуло 176 дітей і було травмовано ще понад 4 тисячі.</p>
      <p>Детальніше про ситуацію на українських дорогах <a href="https://dt.ua/macrolevel/pravila-dorozhnoyi-nebezpeki-313824_.html"><b>читайте у матеріалі Наталі Рингач "Правила дорожньої небезпеки"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5nb2xvcy5jb20udWEv">Голос України</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>