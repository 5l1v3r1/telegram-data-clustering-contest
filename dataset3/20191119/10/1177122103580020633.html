<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/drago-tudorache-%28plus%29-spera-ca-guvernul-socialist-de-la-chiinau-este-o-veste-buna-148646.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T10:42:00+00:00"/>
    <meta property="og:title" content="Dragoș Tudorache (PLUS) speră că guvernul socialist de la Chișinău este o veste bună"/>
    <meta property="og:description" content="Dragoș Tudorache, europarlamentar PLUS și raportorul pentru Republica Moldova al Parlamentului Europan, a scris pe Facebook un mesaj favorabil guvernului socialist de la Chișinău, fapt criticat dur de comentatorii acestei postări."/>
  </head>
  <body>
    <article>
      <h1>Dragoș Tudorache (PLUS) speră că guvernul socialist de la Chișinău este o veste bună</h1>
      <address>
        <time datetime="2019-11-19T10:42:00+00:00">19 Nov 2019, 10:42</time>
      </address>
      <p>
        <b>Dragoș Tudorache, europarlamentar PLUS și raportorul pentru Republica Moldova al Parlamentului Europan, a scris pe Facebook un mesaj favorabil guvernului socialist de la Chișinău, fapt criticat dur de comentatorii acestei postări.</b>
      </p>
      <p>„Sper că vestea primită din Republica Moldova este bună. Există un guvern învestit și țara este guvernată. Dar sper ca acest guvern să confirme parcursul proeuropean și să continue reformele începute în mandatul Maiei Sandu. Este necesar să fie oferite aceste asigurări pentru ca să înțelegem dacă viteza cu care președintele Dodon a găsit o soluție atât de rapidă este o veste bună sau nu.</p>
      <p>Aș vrea să le reamintesc oamenilor politici de la Chișinău că Republica Moldova are susținere deplină de la Bruxelles pe drumul ei european, dar, la fel ca în cazul României acum 20 de ani, este nevoie de un efort real și de reforme substanțiale. Joaca de-a politica sau de-a guvernarea, în care se ignoră stabilitatea și continuarea unor politici clare care să le ofere încredere partenerilor occidentali, nu o să rămână fără consecințe.</p>
      <p>În calitatea de raportor al Parlamentului European pentru Republica Moldova, am urmărit cu atenție criza și voi face în scurt timp o vizită pentru a vedea la fața locului cum putem da o mână de ajutor consistentă“, a scris Dragoș Tudorache.</p>
      <p>Guvernul condus de Maia Sandu a fost demis pe 12 noiembrie, cu 63 de voturi „pentru”, pe mâna comuniștilor și a democraților lui Plahotniuc.</p>
      <p>Anterior, Maia Sandu a declarat, în discursul său din Parlament, că este nevoie de justiție, de o procuratură eficientă, pentru ca funcționarii corupți să fie demiși și arestați.</p>
      <p>„Reforma justiției e piatra de temelie a Guvernului ACUM. Ne dorim o justiție adevărată, ne dorim ca cei care au furat miliardul să ajungă la închisoare. Asta își dorește întreaga societate, inclusiv alegătorii PSRM. Președintele Igor Dodon a criticat acest guvern în trei luni mai mult decât a criticat Guvernul PD în trei ani", a declarat Maia Sandu, relatează Radio Chișinău.</p>
      <p>Ea și-a prezentat raportul de activitate al Guvernului și i-a acuzat pe deputații socialiști că își construiesc nejustificat acuzațiile împotriva miniștrilor.</p>
      <p>Ulterior, președintele Republicii Moldova a declarat că va accepta orice candidatură din partea Blocului proeuropean ACUM, din care face parte și Maia Sandu, pentru funcția de premier, în afară de cea a acesteia. Liderul socialist a acuzat-o pe Maia Sandu că a provocat intenționat căderea Guvernului.</p>
      <p>Salutul lui Dragoș Tudorache la adresa a noului guvern susținut de Dodon și Plahotniuc vine după ce atât Comisia Europeană, cât și România (prin președintele Iohannis și premierul Orban) au criticat dărâmarea guvernului pro-european condus de Maia Sandu și au avertizat puterea de la Chișinău că orice îndepărtare de la valorile europene ar duce la stoparea asistenței financiare.</p>
      <p>„Mergând pe firul logicii din postarea dvs, probabil (pentru unii) cea mai bună veste in viitorul apropiat va fi ca suntem vecini cu rușii..“, i-a răspuns un comentator.</p>
      <p>„Dl Tudorache , de unde te documentezi? Într-o zi Dodon s a consultat cu partidele și a doua zi a apărut partidul lui, cică "tehnocrat și apolitic" de fapt sunt vechii lui consilieri, votat și ăsta a doua zi, votat de cei doi monștri din RM, PDM și PSRM, socialiștii prorusi. Asta a fost schema lui Dodon și a vicepremierului rus Kozak .Pe cine ajuta UE, pe prorusi, ca la moldoveni oricum nu va ajunge nimic“, i-a explicat o altă comentatoare, Miliana Paraschiv.</p>
      <p>„Vestea nu este deloc buna fiindcă au dat vrabia din mână, pe cea de pe gard. Dodon nu poate fi pro-european, așa cum nici Liviu Dragnea nu a fost, însă nici nu văd cum i-ați putea obliga sa mențină parcursul pro Europa, moldovenii fiind "angajați" ruși. Va doresc cat mai mult tact și pricepere“, a arătat un alt mesaj, postat pe pagina de Facebook a lui Tudorache.</p>
      <p>
        <a href="https://newsweek.ro/politica/dragos-tudorache-plus-spera-ca-guvernul-socialist-de-la-chisinau-este-o-veste-buna?fbclid=IwAR1O2eK7TwevVmxGtHIq4eoZH-Di3tLRJA6P97b0dWMV9yVBbEFe0IGmiWw">https://newsweek.ro/politica/dragos-tudorache-plus-spera-ca-guvernul-socialist-de-la-chisinau-este-o-veste-buna?fbclid=IwAR1O2eK7TwevVmxGtHIq4eoZH-Di3tLRJA6P97b0dWMV9yVBbEFe0IGmiWw</a>
      </p>
    </article>
  </body>
</html>