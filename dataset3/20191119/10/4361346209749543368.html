<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-bors-utanajart-a-bankautomata-ugyfelszolgalatat-kell-hivni-ha-gond-van-a-penzfelvetellel/186884"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="A Bors utánajárt: A bankautomata ügyfélszolgálatát kell hívni, ha gond van a pénzfelvétellel"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Bors utánajárt: A bankautomata ügyfélszolgálatát kell hívni, ha gond van a pénzfelvétellel</mark>
      </h1>
      <address><time datetime="2019-11-19T10:30:00+00:00">19 Nov 2019, 10:30</time> by <a rel="author">H. N. Zs.</a></address>
      <p>
        <b>A bankautomaták is csődöt mondanak olykor. Mit tehet az ügyfél, ha a terminál nem adja ki a kívánt összeget, miközben a számláról levonta a pénzt? </b>
        <b>A bankautomaták is csődöt mondanak olykor. Mit tehet az ügyfél, ha a terminál nem adja ki a kívánt összeget, miközben a számláról levonta a pénzt?</b>
      </p>
      <p>Ha az embernek szerencséje van, a bankautomatás pénzfelvétel egy teljesen hétköznapi dolog. Előfordul azonban, hogy a terminál meghibásodik. <b>A Bors bankbiztonsági szakemberhez fordult, hogy megtudja, mit tehet az ügyfél, ha csipog az sms-értesítés a pénzlevonás miatt, de az automata „benyeli” a bankókat. </b>A helyzetet nehezíti, ha nem is a számlánkhoz tartozó bank készülékéből akarjuk azt a bizonyos összeget kivenni.</p>
      <p>
        <b>
          <mark>Észlelheti a rendszer a problémát</mark>
        </b>
      </p>
      <p>Az egyik ismert közösségi oldalon írta meg panaszát egy felháborodott banki ügyfél, miszerint a készpénzfelvétel végén a bankautomata kiírta ugyan, hogy a tranzakció nem végrehajtható, de az összeg levonásra került a számlájáról.</p>
      <p>– Ebben az esetben az ügyfélnek annak a banknak az ügyfélszolgálatát kell felhívni, amelynek az automatájából megpróbálta felvenni a pénzt. Ez a telefonszám fel van tüntetve az ATM-en – kezdte a Borsnak Jakab Péter, az egyik pénzintézet (nem az érintett) bankbiztonsági vezetője.</p>
      <p>– Két verzió történhet ilyenkor. <b>Az egyik, hogy a rendszer észleli, hogy hiba történt a tranzakció folyamán.</b> Ilyenkor az ügyfél kap egy sms-üzenetet, és az összeg jóváíródik. Ez esetben nincs más teendő. A számlatörténetben látszódni fog a terhelt és a jóvá­írt összeg is – magyarázza a szakember.</p>
      <p>
        <b>
          <mark>Rossz kazettába kerül a pénz</mark>
        </b>
      </p>
      <p>
        <b>Ha az ATM-ben már megtörtént a pénz leszámolása, terhelődik az összeg, de a kiadás valamiért meghiúsul, akkor sem kell aggódni.</b>
      </p>
      <p>– Ilyen esetben általában valamilyen kommunikációs hiba lép fel, de számtalan más oka is lehet. A pénz a terminálban marad, de átkerül egy másik kazettába. Az ügyfél telefonon hívja fel az ügyfélszolgálatot. Azt az ígéretet kapja, hogy a bank utánanéz a tranzakciónak, majd természetesen jóváírják az összeget – folytatja a bankbiztonsági vezető.</p>
      <p>
        <b>
          <mark>Felesleges aggódni, meglesz az összeg</mark>
        </b>
      </p>
      <p>A bankautomaták, illetve az azokat kiszolgáló informatikai rendszerek millió adatot tartanak nyilván a tranzakciókról. Minden információt megőriznek, így minden egyes esetnek nyoma van. A szakember szerint azonban a <b>jóváírás olykor sok idő.</b></p>
      <figure>
        <img src="http://media.borsonline.hu/cikk/20/192486/big-lead/650x360/2028341_shutterstock-1510585940t.jpg"/>
      </figure>
      <p>
        <b>Olykor hetekbe is telhet, hogy az ember visszakapja a pénzét © shutterstock</b>
      </p>
      <p>– Ha bankfiók üzemelteti, tölti az érintett ATM-et, akkor könnyebb a folyamat. Ha azonban külsős cég – ez a gyakoribb – akkor lassabb a procedúra – fűzi tovább Jakab Péter.</p>
      <p>Ha a bank rendelkezik ATM trezornyitási joggal, akkor kevesebbet kell várnia az ügyfélnek, de a tipikusabb gyakorlat az, hogy a trezortöltést külsős cég végzi.</p>
      <p>A szakember szerint az ügyfél minden esetben visszakapja a pénzét, hiszen legkésőbb a következő töltésnél előkerül a kazettából a „fennakadt” összeg. Ennek az öszszegnek minden esetben megtalálják a gazdáját a naplóállományokból.</p>
    </article>
  </body>
</html>