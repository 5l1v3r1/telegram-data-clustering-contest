<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/greenpeace-demana-grezzi-intensifique-recuperacio-espais-vianant-valencia"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T10:59:00+00:00"/>
    <meta property="og:title" content="Greenpeace demana a Grezzi que intensifique &quot;la recuperació d'espais per al vianant&quot; a València"/>
    <meta property="og:description" content="L'organització ecologista considera que &quot;València ha respost adequadament als canvis&quot; amb la reducció del trànsit en el centre un 15%"/>
  </head>
  <body>
    <article>
      <h1>Greenpeace demana a Grezzi que intensifique "la recuperació d'espais per al vianant" a València</h1>
      <h2>L'organització ecologista reconeix els avanços que s'han dut a terme en matèria de mobilitat a la ciutat, però demana millorar la xarxa de transport públic en l'àrea metropolitana</h2>
      <address><time datetime="2019-11-19T10:59:00+00:00">19 Nov 2019, 10:59</time> by <a rel="author">DLV</a></address>
      <p>VALÈNCIA. Representants de Greenpeace han demanat aquest dimarts <a href="https://www.diarilaveu.com/entrevista-giuseppe-grezzi-valencia-futur-qualitat-aire-primara-circulacio-vehicles-de-motor">al regidor de Mobilitat Sostenible de València, Giuseppe Grezzi</a>, que l'Ajuntament "intensifique la recuperació d'espais per al vianant" i treballe amb altres administracions per a millorar el transport públic en el conjunt de l'àrea metropolitana.<br/><br/>"Malgrat les resistències al canvi, València ha liderat el moviment de les ciutats cap a una mobilitat més inclusiva i menys contaminant, i té la responsabilitat de consolidar el treball iniciat fins hui", ha defensat el responsable de mobilitat de l'organització ecologista, Adrián Fernández.<br/><br/>La trobada amb Grezzi s'ha centrat a analitzar la situació del transport a la ciutat de València i conéixer de primera mà els plans municipals per a la pròxima legislatura en matèria de mobilitat, detalla Greenpeace en un comunicat. Potenciar el transport públic, recuperar espais per als vianants i reduir la dependència del cotxe són les "claus" que proposa l'organització per a millorar la mobilitat a la ciutat. Segons el rànquing que l'organització va presentar al maig, València és la segona ciutat espanyola més compromesa amb la mobilitat sostenible.<br/><br/>Per aquesta raó, Greenpeace considera que "València ha respost adequadament als canvis" amb la reducció del trànsit en el centre un 15%, <a href="https://www.diarilaveu.com/anell-ciclista-valencia-tresmilions-usuaris-2017">l'ampliació en 150 quilòmetres la xarxa ciclista</a> i l'adopció d'un protocol davant d'episodis de contaminació atmosfèrica. Amb això, l'organització insta l'Ajuntament a consolidar aquests "bons resultats". <br/><br/><b>Grezzi defensa les pròximes conversions en espai de vianants</b><br/><br/>Per part seua, Grezzi ha exposat algunes de les prioritats de la legislatura, com la <a href="https://www.diarilaveu.com/proces-conversio-placa-ajuntament-de-valencia-zona-de-vianants-20-de-marc">conversió en zona de vianants la plaça de l'Ajuntament</a> i la plaça de la Reina per al 2020, o seguir amb el desenvolupament de la xarxa ciclista.<br/><br/>Per a resoldre els problemes de transport en l'àrea metropolitana, com la baixa eficiència del transport públic i els alts nivells de congestió, l'edil ha defensat que el Ministeri de Foment i la Generalitat impulsen projectes com ara nous carrils bus-VAO, una targeta única de transport i inversions en la xarxa de rodalia.<br/><br/>Greenpeace valora positivament els plans de l'Ajuntament i espera que es materialitzen en "canvis visibles". En aquest context, l'organització ecologista destaca el canvi de tendència en l'ús del cotxe a València, ja que els desplaçaments a peu aconsegueixen el 52% i la bicicleta es consolida com a manera de moure's amb una quota del 5%, segons l'informe que va presentar enguany.<br/><br/>De cara al futur, Greenpeace veu necessari incrementar l'ús del transport públic a través de la integració tarifària "encara pendent", acabar les obres de metro en execució i prioritzar l'autobús urbà i metropolità en les grans vies d'accés.<br/><br/>Ecologistes i responsables municipals han compartit la seua preocupació per l'impacte de projectes de Foment com l'ampliació del port de València o d'autopistes, en considerar que suposaran un increment de les emissions contaminants en l'entorn de la ciutat.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
        <a href="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/presidencia-deixara-comptar-becaris-any-que-ve"/>
      </related>
    </article>
  </body>
</html>