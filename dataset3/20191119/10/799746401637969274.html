<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103204/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T10:16:45+00:00"/>
    <meta property="og:title" content="В Єврокомісії очікують, що Україна змінить закон про реформу правосуддя"/>
    <meta property="og:description" content="Спецпредставник президента Єврокомісії по Україні  Ельмар Брок висловив очікування, що українська влада врахує висновки “Венеціанки” та поради представництва ЄС і змінить закон про судову реформу."/>
  </head>
  <body>
    <article>
      <h1>В Єврокомісії очікують, що Україна змінить закон про реформу правосуддя</h1>
      <address>
        <time datetime="2019-11-19T10:16:45+00:00">19 Nov 2019, 10:16</time>
      </address>
      <p>Спецпредставник президента Єврокомісії по Україні  Ельмар Брок висловив очікування, що українська влада врахує висновки "Венеціанки" та поради представництва ЄС і змінить закон про судову реформу.</p>
      <p>Про це він розповів у інтерв’ю "<b><a href="https://www.eurointegration.com.ua/interview/2019/11/19/7103166/">Європейській правді</a></b>".</p>
      <p>Брок зауважив, що судова реформа в Україні непокоїть не тільки ЄС, але й Канаду і загалом G7. Він зауважив, що зараз важливо дочекатись висновків Венеціанської комісії щодо суперечливого закону.</p>
      <p>"Позиція Венеціанської комісії є украй важливою для нас. Євросоюз їй довіряє, і ми розраховуємо, що Україна обговорить із ними ці рекомендації і, якщо ті будуть затверджені, змінить закон", - сказав він.</p>
      <p>Брок додав, що "має відчуття, що Україна це зробить", а якщо ні - "тоді у нас буде проблема".</p>
      <p>"Думаю, що до уваги будуть взяті не тільки зауваження Венеціанської комісії, але й поради, які обговорювалися із представництвом ЄС в Україні… Маю відчуття, що український уряд дослухається до порад ВК", - додав він.</p>
      <p>Парламент 16 жовтня <b><a href="https://www.pravda.com.ua/news/2019/10/16/7229193/">проголосував</a></b> у другому читанні президентський закон №1008 "Про внесення змін до деяких законів України щодо діяльності органів суддівського врядування".</p>
      <p>Документ скорочує склад Верховного Суду з 200 до 100 суддів, вводить новий порядок формування Вищої кваліфікаційної комісії суддів, створює при Вищій раді правосуддя комісію доброчесності та етики, розширює список посад, на які поширюється люстрація.</p>
      <p>Посли Канади, Великої Британії, Німеччини та ЄС у спільному зверненні <b><a href="https://www.eurointegration.com.ua/news/2019/10/17/7101959/">висловили занепокоєння </a></b>законопроєктом про реформу судової системи в Україні.</p>
      <p>Генсек Ради Європи Марія Пейчинович-Бурич <b><a href="https://www.eurointegration.com.ua/news/2019/10/3/7101490/">висловила стурбованість</a></b>  проєктом закону № 1008.</p>
      <p>У жовтні моніторинговий комітет ПАРЄ попросив Венеціанську комісію <b><a href="https://www.eurointegration.com.ua/news/2019/10/7/7101612/">оцінити</a></b> проєкт закону України про діяльність органів суддівського врядування, який передбачає реформу судової системи.</p>
      <p>4 листопада президент Володимир Зеленський <b><a href="https://www.pravda.com.ua/news/2019/11/4/7230944/">підписав</a></b> цей закон.</p>
      <p>Детальніше читайте в інтерв’ю: "<b><a href="https://www.eurointegration.com.ua/interview/2019/11/19/7103166/">Ельмар Брок: Фейкових виборів на Донбасі не буде, доки Україна сама на них не погодиться</a></b>"</p>
      <related>
        <a href="https://www.eurointegration.com.ua/news/2019/10/17/7101986/"/>
        <a href="https://www.eurointegration.com.ua/news/2019/10/17/7101959/"/>
      </related>
    </article>
  </body>
</html>