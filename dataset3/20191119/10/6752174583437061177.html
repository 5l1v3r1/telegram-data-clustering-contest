<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-mlsz-segit-a-szurkoloknak-a-repterre-jutni-a-wales-elleni-eb-selejtezo-utan/"/>
    <meta property="og:site_name" content="lokál"/>
    <meta property="article:published_time" content="2019-11-19T10:03:56+00:00"/>
    <meta property="og:title" content="Az MLSZ segít a szurkolóknak a reptérre jutni a Wales elleni Eb-selejtező után"/>
    <meta property="og:description" content="A Cardiff City Stadiontól a Magyar Labdarúgó Szövetség (MLSZ) által biztosított buszokkal utazhatnak a magyar szurkolók a repülőtérre a ma (kedd) esti Wales elleni Európa-bajnoki selejtező után."/>
  </head>
  <body>
    <article>
      <h1>Az MLSZ segít a szurkolóknak a reptérre jutni a Wales elleni Eb-selejtező után</h1>
      <address><time datetime="2019-11-19T10:03:56+00:00">19 Nov 2019, 10:03</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/ferihegy-mti-e1495001872702-1280x745.jpg"/>
      </figure>
      <p>
        <b>A Cardiff City Stadiontól a Magyar Labdarúgó Szövetség (MLSZ) által biztosított buszokkal utazhatnak a magyar szurkolók a repülőtérre a ma (kedd) esti Wales elleni Európa-bajnoki selejtező után.</b>
      </p>
      <p>Az MLSZ Facebook-oldalán jelezte: a közép-európai idő szerint 20.45-kor kezdődő találkozó késői befejezése miatt csak korlátozott tömegközlekedési lehetőségek állnak rendelkezésre, a légitársaság pedig nem biztosít transzfert az éjszakai gép eléréséhez.</p>
      <p>“Mivel a nagyjából 650 szurkoló hazajutása emiatt veszélyben forgott, az MLSZ vezetősége úgy döntött, hogy megszervezi és kifizeti a szurkolók utazását a reptérre a mérkőzés lefújása után” – olvasható a bejegyzésben.</p>
      <p>A buszok a vendégszektor mögötti parkolóban veszik majd fel a drukkereket, akiknek a helyszínen stewardok segítenek az eligazodásban.</p>
      <p>Az Eb-selejtező utolsó fordulójának óriási a tétje az E csoportban, mivel a Wales-Magyarország és a Szlovákia-Azerbajdzsán mérkőzések döntenek arról, hogy a csoportgyőztes horvát válogatott mellett melyik gárda jut ki egyenesen a jövő évi kontinensviadalra. A cardiffi meccs győztese megszerzi a második helyet, döntetlen esetén pedig a szlovákok örülhetnek, amennyiben legyőzik a csoportutolsó keddi riválisukat.</p>
    </article>
  </body>
</html>