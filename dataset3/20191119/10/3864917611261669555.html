<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821055-minfin-ogolosiv-konkurs-na-posadu-golovi-pravlinna-ukreksimbanku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:15:00+00:00"/>
    <meta property="og:title" content="Мінфін оголосив конкурс на посаду голови правління Укрексімбанку"/>
    <meta property="og:description" content="На посаду голови правління АТ &quot;Державний експортно-імпортний банк України&quot; (&quot;Укрексімбанк&quot;) 15 листопада 2019 року оголошено конкурсний відбір."/>
  </head>
  <body>
    <article>
      <h1>Мінфін оголосив конкурс на посаду голови правління Укрексімбанку</h1>
      <h2>На посаду голови правління АТ "Державний експортно-імпортний банк України" ("Укрексімбанк") 15 листопада 2019 року оголошено конкурсний відбір.</h2>
      <address>
        <time datetime="2019-11-19T10:15:00+00:00">19 Nov 2019, 10:15</time>
      </address>
      <p>Про це повідомляє <a href="https://www.mof.gov.ua/uk/news/ogoloshennia_pro_provedennia_konkursu_na_posadu_golovi_pravlinnia_at_derzhavnii_eksportno-importnii_bank_ukraini-1885">пресслужба Мінфіну</a>.</p>
      <p>"Відповідно до рішення Наглядової ради від 15 листопада 2019 року, оголошується конкурсний відбір на посаду голови правління АТ "Державний експортно-імпортний банк України", - йдеться в повідомленні.</p>
      <p>У <a href="https://www.ukrinform.ua/tag-minfin">міністерстві</a> зазначили, що претендент на посаду голови правління повинен відповідати таким вимогам: мати вищу освіту, мати досвід роботи у банківському або фінансовому секторі не менше п’яти років у сукупності, у тому числі на керівних посадах - не менше трьох років. Претенденти, які мають принаймні 15 років досвіду у банківському чи фінансовому секторі, включаючи успішний досвід роботи на ринках, що розвиваються, або досвід комерційного та інвестиційного банкінгу в Україні, та принаймні 10 років досвіду на керівних посадах, включаючи досвід роботи з наглядовою радою або з акціонером, отримають більш високу оцінку. Також кандидат повинен мати бездоганну ділову репутацію у розумінні Положення про ліцензування банків, затвердженого Постановою НБУ № 149 від 22 грудня 2018 року, повинна бути відсутність не знятої або не погашеної в установленому законом порядку судимості, тощо.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819973-v-ukreksimbanku-zapevnili-so-na-jogo-robotu-ne-vpline-zatrimanna-gricenka.html">В Укрексімбанку запевнили, що на його роботу не вплине затримання Гриценка</a>
      </blockquote>
      <p>Як відомо, метою діяльності Укрексімбанку є створення сприятливих умов для розвитку економіки та підтримки вітчизняного товаровиробника, обслуговування експортно-імпортних операцій; кредитно-фінансова підтримка процесів структурної перебудови; зміцнення та реалізація виробничого і торгового потенціалу галузей економіки та підприємств, що є експортоорієнтованими або проводять діяльність, пов'язану з виробництвом імпортозамінної продукції, тощо.</p>
    </article>
  </body>
</html>