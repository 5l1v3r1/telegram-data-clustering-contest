<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%ac%ce%bd%ce%bf%cf%82-%cf%84%cf%81%ce%b9%ce%b1%ce%bd%cf%84%ce%b1%cf%86%cf%8d%ce%bb%ce%bb%ce%bf%cf%85-%ce%bf-%cf%87%cf%81%cf%85%cf%83%cf%8c%cf%82-%cf%80%cf%81%cf%89%cf%84%ce%b1%ce%b8%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T10:30:18+00:00"/>
    <meta property="og:title" content="Πάνος Τριανταφύλλου: Ο χρυσός πρωταθλητής ξιφασκίας με αμαξίδιο που έφερε την Ελλάδα στην κορυφή του κόσμου"/>
    <meta property="og:description" content="Το προηγούμενο Σαββατοκύριακο, ο γνωστός Παραολυμπιονίκης πήρε το χρυσό μετάλλιο στο Παγκόσμιο Κύπελλο Ξιφασκίας, με αμαξίδιο. Το Παγκόσμιο Κύπελλο πραγματοποιήθηκε στο Άμστερνταμ της Ολλανδίας."/>
  </head>
  <body>
    <article>
      <h1>Πάνος Τριανταφύλλου: Ο χρυσός πρωταθλητής ξιφασκίας με αμαξίδιο που έφερε την Ελλάδα στην κορυφή του κόσμου</h1>
      <address>
        <time datetime="2019-11-19T10:30:18+00:00">19 Nov 2019, 10:30</time>
      </address>
      <p>
        <b>Το προηγούμενο Σαββατοκύριακο, ο γνωστός Παραολυμπιονίκης πήρε το χρυσό μετάλλιο στο Παγκόσμιο Κύπελλο Ξιφασκίας, με αμαξίδιο. Το Παγκόσμιο Κύπελλο πραγματοποιήθηκε στο Άμστερνταμ της Ολλανδίας.</b>
      </p>
      <p>Επόμενη διοργάνωση είναι οι Παραολυμπιακοί Αγώνες στο Τόκιο. Ο Έλληνας Παραολυμπιονίκης πέτυχε εννέα νίκες σε δέκα αγώνες κατάταξης, επικρατώντας μάλιστα με 15-9 στα ημιτελικά του Ρίο κόντρα στον Πολωνό Παραολυμπιονίκη, Αντριάν Κάστρο.</p>
      <figure>
        <img src="https://www.pentapostagma.gr/wp-content/uploads/2019/11/panos-triantafylloy-o-paraolympionikis-tis-xifaskias-poy-efere-tin-ellada-stin-koryfi-toy-kosmoy-1.jpg"/>
      </figure>
      <h3>Πάνος Τριανταφύλλου: Για το ατύχημα του 2004, που του άλλαξε τη ζωή</h3>
      <p>«Ήμουν σχεδόν 18 ετών όταν συνέβη το τροχαίο και θυμάμαι ότι ήταν Κυριακή και έφτιαχνα το μηχανάκι μου. Ήρθε ένας φίλος με το αμάξι και μου ζήτησε να πάμε μια βόλτα προς την Πεντέλη μαζί με έναν άλλο φίλο. Το αυτοκίνητο έφυγε από τον έλεγχο του οδηγού και πέσαμε σε γκρεμό. Μόνο εγώ τραυματίστηκα στο τροχαίο, που βρισκόμουν στο πίσω κάθισμα. Την ώρα που έπεφτε το αμάξι στο γκρεμό, έχασα τις αισθήσεις μου. Εκτοξεύτηκα από το αυτοκίνητο και μόλις τις ανέκτησα πάλι, συνειδητοποίησα ότι δεν μπορούσα να κουνήσω τα πόδια μου».</p>
      <p>Από τότε δεν κουνά, τα πόδια του, καθώς έχει κοπεί ο νωτιαίος μυελός από την 8η θωρακική μοίρα και κάτω.</p>
      <figure>
        <img src="https://www.pentapostagma.gr/wp-content/uploads/2019/11/panos-triantafylloy-o-paraolympionikis-tis-xifaskias-poy-efere-tin-ellada-stin-koryfi-toy-kosmoy.jpg"/>
      </figure>
      <h3>Πάνος Τριανταφύλλου: «Στο νοσοκομείο πήγα μία και καλή»</h3>
      <p>«Το ατύχημα έφερε τα πάνω κάτω στη ζωή όλων στην οικογένεια. Έπρεπε να βοηθήσω τους γονείς μου. Τρελάθηκαν με αυτό που συνέβη. Οπότε εγώ έπρεπε να είμαι ο πιο δυνατός σε αυτή την ιστορία. Σε νοσοκομείο δεν είχα πάει ποτέ μου. Ούτε για πυρετό. Πήγα μια και καλή. Οι γιατροί δεν μου έλεγαν τι συμβαίνει και άργησα να καταλάβω το μέγεθος της ζημιάς. Έκλαψα όταν βγήκα από την εγχείρηση και έμαθα από μια νοσοκόμα ότι δεν θα ξαναπερπατήσω. Έμεινα μόνος μου γιατί δεν άντεχα να βλέπω άλλο τη μάνα μου στεναχωρημένη. Μακάρι να μην το ζήσει αυτό καμία μάνα γιατί είναι πολύ οδυνηρό».</p>
      <h3>Πάνος Τριανταφύλλου: «Δεν αισθάνομαι πολύ τυχερός άνθρωπος, είμαι»</h3>
      <p>«Δεν αισθάνομαι πολύ τυχερός άνθρωπος, είμαι. Τυχερός που ζω, που ζούμε όλοι μας, ενώ θα μπορούσαμε να είχαμε πεθάνει όσοι ήμασταν σε αυτό το αυτοκίνητο, τυχερός που έχω τη δυνατότητα να κάνω όλα αυτά τα ταξίδια, τυχερός που αγαπώ».</p>
    </article>
  </body>
</html>