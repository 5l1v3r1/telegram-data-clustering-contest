<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622274/%D8%A7%D9%86%D8%B3-%D8%AD%D9%82%D8%A7%D9%86%DB%8C-%D8%A2%D8%B2%D8%A7%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T10:05:00+00:00"/>
    <meta property="og:title" content="انس حقانی آزاد شد"/>
    <meta property="og:description" content="منابع مطلع امروز (سه شنبه) اعلام کردند، انس حقانی و دو عضو دیگر طالبان که بخشی از تبادل زندانیان این گروه با دو گروگان غربی بودند، آزاد شده‌اند اما این افراد در دوحه در بازداشت خانگی خواهند بود."/>
  </head>
  <body>
    <article>
      <h1>انس حقانی آزاد شد</h1>
      <address>
        <time datetime="2019-11-19T10:05:00+00:00">19 Nov 2019, 10:05</time>
      </address>
      <p>
        <i>منابع مطلع امروز (سه شنبه) اعلام کردند، انس حقانی و دو عضو دیگر طالبان که بخشی از تبادل زندانیان این گروه با دو گروگان غربی بودند، آزاد شده‌اند اما این افراد در دوحه در بازداشت خانگی خواهند بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>طلوع‌نیوز به نقل از منابع معتبر خبر داد که انس حقانی برادر رهبر گروه حقانی و مالی خان و حافظ رشید، دو عضو برجسته طالبان پس از آزادی از زندان بگرام به قطر فرستاده شدند اما این افراد در دوحه در بازداشت خانگی خواهند بود.</p>
      <p>به گزارش این خبرگزاری این سه عضو شبکه حقانی با کوین کینگ آمریکایی و تیموتی ویکز استرالیایی، دو گروگان غربی مبادله شدند اما درباره نحوه آزادی این افراد خبری در دست نیست.</p>
      <figure>
        <img src="https://aftabnews.ir/files/fa/news/1398/8/28/361034_115.jpg"/>
      </figure>
      <p>منابع مطلع در طالبان به خبرگزاری رویترز گفته بودند که هر دوی این افراد امروز آزاد می‌شوند.</p>
      <p>پیشتر سخنگوی ریاست جمهوری افغانستان گفته بود "انس حقانی" و دو تن دیگر از رهبران شبکه حقانی هنوز در زندان هستند. او گفته بود عدم رعایت شرایط از سوی طالبان باعث تاخیر در روند مبادله شده است.</p>
      <p>صدیق صدیقی، سخنگوی ریاست جمهوری افغانستان توضیحی در مورد این "شرایط" ارائه نکرد و نگفت است که چرا رعایت نشدن آن باعث تاخیر و "بازنگری" در این روند شده است. گروه طالبان نیز در این مورد ابراز نظری نکرد.</p>
      <p>انس فرد درجه دوم این شبکه است و مالی خان و حافظ رشید نیز از اعضای برجسته‌ آن هستند.</p>
      <p>گروه طالبان با انتشار ویدیویی از کوین کینگ استرالیایی و تیموتی ویکس آمریکایی ، استادان دانشگاه آمریکایی افغانستان از اسارت آنها خبر داده بودند.</p>
      <p>این دو گروگان غربی که استادان دانشگاه بودند، چند سال پیش از نزدیکی ساختمان دانشگاه محل کارشان در غرب کابل، به دست مردان مسلحی که بعدا معلوم شد عضو طالبان بوده‌اند، ربوده‌ شدند.</p>
      <p>فردای روزی که رئیس جمهوری افغانستان گفت تصمیم گرفته سه زندانی طالبان شامل انس حقانی را آزاد کند، خبر آزادی و حتی رسیدن این زندانیان به قطر منتشر شد.</p>
      <p>طالبان در قطر دفتر سیاسی دارند که مذاکره با آمریکا برای دست یافتن به مصالحه از سوی آن دفتر انجام می‌شود.</p>
      <p>رئیس جمهوری افغانستان هدفش از رها کردن اعضای ارشد شبکه حقانی را زمینه‌سازی برای مذاکره گروه طالبان با دولت افغانستان و رها شدن استادان مذکور از اسارت طالبان ذکر کرده است.</p>
    </article>
  </body>
</html>