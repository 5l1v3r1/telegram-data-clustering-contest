<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653864/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T10:55:00+00:00"/>
    <meta property="og:title" content="Суд підтвердив законність неплатоспроможності банку Жванії та Мартиненка"/>
    <meta property="og:description" content="Суд відмовив у задоволенні скарг власників істотної участі в “Діамантбанку” і залишив без змін рішення суду першої інстанції, яким було підтверджено законність рішення Національного банку про віднесення банку до категорії неплатоспроможних"/>
  </head>
  <body>
    <article>
      <h1>Суд підтвердив законність неплатоспроможності банку Жванії та Мартиненка</h1>
      <address>
        <time datetime="2019-11-19T10:55:00+00:00">19 Nov 2019, 10:55</time>
      </address>
      <p>Суд відмовив у задоволенні скарг власників істотної участі в "Діамантбанку" і залишив без змін рішення суду першої інстанції, яким було підтверджено законність рішення Національного банку про віднесення банку до категорії неплатоспроможних.</p>
      <p>Про це йдеться в рішенні Шостого апеляційного адміністративного суду, передає <a href="https://www.bank.gov.ua/news/all/apelyatsiyniy-sud-pidtverdiv-zakonnist-vidnesennya-diamantbanku-do-kategoriyi-neplatospromojnih">пресслужба</a> НБУ.</p>
      <p>ТОВ "ПФК "Енергоінвест" у вересні 2017 року звернулося з позовом до НБУ, в якому просило визнати протиправним та скасувати рішення про віднесення банку до категорії неплатоспроможних.</p>
      <p>29 травня 2019 року Окружний адміністративний суд Києва дійшов висновку, що НБУ законно прийняв рішення про виведення банку з ринку.</p>
      <p>Не погодившись з рішенням суду першої інстанції, позивач і треті особи на стороні позивача оскаржили це рішення в апеляційному порядку.</p>
      <p>Однак апеляційний суд відхилив їхні вимоги.</p>
      <p>Нацбанк 24 квітня 2017 року вирішив віднести Діамантбанк до категорії неплатоспроможних.</p>
      <p>Головною підставою такого рішення був факт зменшення нормативів капіталу банку менш ніж до 1/3 мінімального рівня, встановленого нормативно-правовими актами НБУ, а також через невиконання банком у відповідний термін плану реструктуризації, яким були передбачені заходи щодо його докапіталізації.</p>
      <p>Читайте також: <i><b><a href="https://www.epravda.com.ua/publications/2016/11/8/610434/">Що відбувається з Діамантбанком</a></b></i></p>
      <p>
        <b>
          <i>Нагадуємо:</i>
        </b>
      </p>
      <p>
        <i>Станом на квітень 2017 року власниками істотної участі в Діамантбанку були Давид Жванія, Ігор Керезь, Андрій Щукін і В'ячеслав Циганенко, міноритарним акціонером - екснародний депутат Микола Мартиненко.</i>
      </p>
      <p>Економічна правда</p>
    </article>
  </body>
</html>