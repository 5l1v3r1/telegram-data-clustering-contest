<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T10:14:00+00:00"/>
    <meta property="og:title" content="L'Associació de Víctimes del Franquisme de la Fossa 127 de Paterna busca familiars per a identificar les restes"/>
    <meta property="og:description" content="Les 143 víctimes que jeien en eixa fossa van ser afusellades els dies 13, 24 i 27 de juliol del 1940."/>
  </head>
  <body>
    <article>
      <h1>L'Associació de Víctimes del Franquisme de la Fossa 127 de Paterna busca familiars per a identificar les restes</h1>
      <h2>Els treballs d'exhumació han permés recuperar els cossos dels afusellats però també nombrosos objectes personals, com les cartes manuscrites de Francisco Sanz Herráez</h2>
      <address><time datetime="2019-11-19T10:14:00+00:00">19 Nov 2019, 10:14</time> by <a rel="author">DLV</a></address>
      <p>VALÈNCIA. L'Associació de Víctimes de la Fossa 127 de Paterna busca familiars per a identificar les restes trobades en els treballs d'exhumació. Els treballs en aquesta fossa, finançats al 100% per la Diputació de València, han permés recuperar les restes de 143 víctimes del franquisme. La segona fase se centra a identificar les restes trobades. Per això, l'Associació de Víctimes del Franquisme de la Fossa 127, formada actualment per 33 famílies, està fent una crida perquè totes les persones que tinguen indicis que un familiar seu estava en eixa fossa es posen en contacte amb l'organització amb la finalitat de practicar proves d'ADN.<br/><br/>Aquest ha sigut l'assumpte principal que s'ha abordat en una reunió mantinguda aquest dimarts entre el diputat de Memòria Històrica de la corporació provincial, Ramiro Rivera; Juan José González, president de la plataforma de familiars de víctimes, i Victoria Domínguez i Jurema López, arqueòlogues de Cavea Patrimoni Cultural que han treballat en la fase d'exhumació.<br/><br/>Les 143 víctimes que jeien en eixa fossa van ser afusellades <a href="https://www.diarilaveu.com/diputacio-de-valencia-exhumacio-147-victimes-franquisme-fossa-127-de-paterna">els dies 13, 24 i 27 de juliol del 1940</a>. Durant la trobada també s'han donat a conéixer els detalls de la primera fase, que va concloure el passat 5 de setembre, en la qual, a més de les restes humanes recuperades, s'han trobat <a href="https://www.diarilaveu.com/troben-diverses-cartes-manuscrites-restes-afusellat-franquisme-paterna">nombrosos objectes personals dels represaliats</a>.<br/><br/>De fet, l'Associació de Víctimes del Franquisme de la Fossa 127 va aconseguir localitzar a finals d'agost el fill i el net d'un represaliat de la dictadura les restes del qual es trobaven en aquesta tomba comuna després de trobar a la seua roba postals manuscrites per la seua dona i per un amic.<br/><br/>Aquests escrits, <a href="https://www.diarilaveu.com/demanen-col-laboracio-per-a-localitzar-els-familiars-de-francisco-saez-herranz-afusellat-pel-franquisme">trobats en una de les butxaques de la jaqueta que vestia aquest home</a>, junt amb dades que figuren en els registres que es tenen, <a href="https://www.diarilaveu.com/localitzen-al-fill-i-al-net-de-lafusellat-pel-franquisme-que-conservava-entre-les-seues-restes-cartes-de-la-seua-dona">van permetre saber que es tractava de Francisco Sanz Herráez</a>, un sabater de 40 anys que va estar pres en la Presó Model de València i que va ser afusellat el 13 de juliol del 1940.<br/><br/>La Diputació de València subvenciona el procés d'exhumació, identificació i inhumació de les restes de víctimes del franquisme i la Guerra Civil. Des del 2016, l'àrea de Memòria Històrica ha invertit més de dos milions d'euros a aquests treballs, així com a la recuperació d'arquitectura d'aquest període històric.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/esperanca-vida-valencians-situa-82-anys-segona-baixa-estat"/>
        <a href="https://www.diarilaveu.com/secretari-emt-deixa-carrec-manera-immediata"/>
        <a href="https://www.diarilaveu.com/erc-tambe-consultara-militancia-sentit-vot-investidura-sanchez"/>
        <a href="https://www.diarilaveu.com/campanya-generalitat-aconseguir-la-complicitat-dels-joves-25n-2019"/>
        <a href="https://www.diarilaveu.com/compromis-comu-podem-mes-pais-mes-formar-grup-propi-senat-geroa-bai"/>
      </related>
    </article>
  </body>
</html>