<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685233/kourmousis-tha-dimiourgithei-enas-kratikos-teiresias-pos-tha-leit"/>
    <meta property="og:site_name" content="enikos.gr"/>
    <meta property="article:published_time" content="2019-11-19T10:03:00+00:00"/>
    <meta property="og:title" content="Κουρμούσης: Θα δημιουργηθεί ένας κρατικός &quot;Τειρεσίας&quot; - Πώς θα λειτουργεί - ΒΙΝΤΕΟ"/>
    <meta property="og:description" content="&quot;Έχουμε θετικές εξελίξεις για την προστασία της πρώτης κατοικίας..."/>
  </head>
  <body>
    <article>
      <h1>Κουρμούσης: Θα δημιουργηθεί ένας κρατικός "Τειρεσίας" - Πώς θα λειτουργεί - ΒΙΝΤΕΟ</h1>
      <address>
        <time datetime="2019-11-19T10:03:00+00:00">19 Nov 2019, 10:03</time>
      </address>
      <p>"Έχουμε θετικές εξελίξεις για την προστασία της πρώτης κατοικίας. Το νομοσχέδιο που ψηφίστηκε στη Βουλή έχει σημαντικές βελτιώσεις. Η σημαντικότερη είναι ότι η διαδικασία δεν χρειάζεται πλέον κανένα δικαιολογητικό. Όλα αυτά είτε καταργήθηκαν είτε αυτοματοποιήθηκαν και έτσι ο ενδιαφερόμενος γλιτώνει την ταλαιπωρία" τόνισε ο Ειδικός Γραμματέας Διαχείρισης Ιδιωτικού Χρέους, <a href="http://www.enikonomia.gr/economy/217119,kourmousis-180000-katoikies-boroun-na-entachthoun-sti-rythmisi-to.html">Φώτης Κουρμούσης.</a></p>
      <p>Μιλώντας στην ΕΡΤ1, προέτρεψε "να προσπαθήσουν να ενταχθούν στη ρύθμιση προστασίας πρώτης κατοικίας όλοι οι πολίτες, γιατί οι πιστωτές και κυρίως οι τράπεζες έχουν αρχίσει την εφαρμογή των αναγκαστικών μέτρων, όπως κατασχέσεις λογαριασμών και πλειστηριασμούς και συνεπώς είναι καλό να εισέρχονται στην πλατφόρμα και να κάνουν την αίτηση. Η διαδικασία λήγει στις 31/12/2019".</p>
      <p>Όπως εξήγησε ο κ. Κουρμούσης, "μέσω της πλατφόρμας γίνονται διασταυρώσεις και αν βρεθεί περιουσία σε Ελλάδα και εξωτερικό παύει η διαδικασία αυτομάτως" Επίσης, είπε ότι "είναι μάταιο να προσπαθήσουν εκείνοι που δεν έχουν όντως οικονομική αδυναμία".</p>
      <p>Ο κ. Κουρμούσης αναφέρθηκε και στην Τράπεζα Στοιχείων Οφειλετών λέγοντας χαρακτηριστικά: "η Τράπεζα Στοιχείων των οφειλετών είναι ένα μεγάλο έργο που θα ξεκινήσει το υπουργείο Οικονομικών μαζί με το τραπεζικό σύστημα το 2020 έτσι ώστε να δημιουργηθεί ένας δημόσιος, κρατικός- εν είδει- Τειρεσίας, που θα μαζεύει όλα τα στοιχεία πολιτών και επιχειρήσεων και θα διαμορφώνει ένα σκορ το οποίο θα μπορεί να είναι στη διάθεση ιδιωτών π.χ. σε αλυσίδες πώλησης ηλεκτρικών ειδών έτσι ώστε να παρέχουν ευνοϊκές ρυθμίσεις, να μπορεί π.χ. να αγοράζει κάποιος ένα ψυγείο σε πάρα πολλές δόσεις, αποδεικνύοντας ότι κάποιος είναι καλοπληρωτής. Ο στόχος είναι να μην μπορούν αυτοί που έχουν χρήματα και περιουσία να το κρύψουν και να μην παρουσιάζονται ως ευάλωτα νοικοκυριά".</p>
      <p>Σχετικά με τα funds, ο κ. Κουρμούσης απάντησε ότι "ο κόσμος δεν χρειάζεται να ανησυχεί για τα funds. Έχει ψηφιστεί νόμος ο οποίος διέπει και τα funds τα οποία υποχρεούνται να τηρούν τους ίδιους κανόνες με τις τράπεζες, να παρέχουν τις ίδιες διευκολύνσεις και οι πολίτες έχουν τα ίδια δικαιώματα. Μόνο αν ο οφειλέτης δεν εμφανιστεί για να ρυθμίσει το χρέος του μπορεί το fund να προχωρήσει σε αναγκαστικά μέτρα".</p>
      <p>Δείτε το βίντεο από την ΕΡΤ1:</p>
      <figure>
        <iframe src="https://www.youtube.com/embed/VCPM4fUEYMI" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/economy/684264/nea-pagia-rythmisi-ofeilon-stin-eforia-defteri-efkairia-gia-osous%0A%20%20%20%20%0A"/>
        <a href="http://www.enikos.gr/economy/684330/aftes-einai-oi-9-allages-ston-nomo-gia-tin-prostasia-tis-protis-k%0A%20%20%20%20%0A"/>
        <a href="http://www.enikos.gr/economy/684267/sto-sfyri-dekades-akinita-ofeileton-poioi-bainoun-sto-mikroskopio%0A%20%20%20%20%0A"/>
        <a href="http://www.enikos.gr/economy/683965/prostasia-protis-katoikias-tachyteri-i-diadikasia-entaxis-stin-il%0A%20%20%20%20%0A"/>
        <a href="http://www.enikos.gr/economy/683714/prostasia-protis-katoikias-posoi-echoun-katathesei-aitiseis-kai-s%0A%20%20%20%20%0A"/>
        <a href="http://www.enikos.gr/economy/683067/ti-provlepei-i-nea-pagia-rythmisi-gia-chrei-stin-eforia-to-bonous%0A%20%20%20%20%0A"/>
        <a href="http://www.enikos.gr/economy/683037/vroutsis-den-tha-yparxei-nea-rythmisi-gia-chrei-pros-ta-tameia-po%0A%20%20%20%20%0A"/>
        <a href="http://www.enikos.gr/economy/682588/staikouras-tha-yparxoun-kai-nees-veltioseis-sti-nomothesia-gia-ti%0A%20%20%20%20%0A"/>
        <a href="http://www.enikos.gr/economy/682521/aftes-einai-oi-amoives-ton-dikigoron-gia-tin-prostasia-protis-kat%0A%20%20%20%20%0A"/>
      </related>
    </article>
  </body>
</html>