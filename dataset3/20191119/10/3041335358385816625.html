<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/tsigaro-telos-varia-prostima-gia-tous-paravates/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T10:58:32+00:00"/>
    <meta property="og:title" content="Τσιγάρο τέλος : Βαριά πρόστιμα για τους παραβάτες"/>
    <meta property="og:description" content="Τα τσουχτερά πρόστιμα – που προβλέπονται στη νέα κοινή υπουργική απόφαση – τα οποία θα εισπράττονται ως βεβαιωθέντα έσοδα"/>
  </head>
  <body>
    <article>
      <h6 class="kicker">Τσουχτερά</h6>
      <h1>Τσιγάρο τέλος : Βαριά πρόστιμα για τους παραβάτες</h1>
      <h2>Τα τσουχτερά πρόστιμα – που προβλέπονται στη νέα κοινή υπουργική απόφαση – τα οποία θα εισπράττονται ως βεβαιωθέντα έσοδα</h2>
      <address><time datetime="2019-11-19T10:58:32+00:00">19 Nov 2019, 10:58</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Αυστηρά πρόστιμα για τους… θεριακλήδες και ένα ευρύ πλαίσιο μέτρων προκειμένου να κοπεί το τσιγάρο από τους δημόσιους χώρους (αλλά και σε καταστήματα), θα ανακοινώσουν σε λίγη ώρα ο πρωθυπουργός και ο υπουργός Υγείας.</p>
      <p>Οπως αναφέρουν τα «ΝΕΑ» και η Μάρθα Καϊτανίδη, στη μάχη κατά του καπνίσματος μπαίνει από σήμερα ο τετραψήφιος αριθμός «1142» – ή αλλιώς η γραμμή «ενημέρωσης και βοήθειας» – που αναμένεται να αποτελέσει ένα σημαντικό εργαλείο αφενός για την τήρηση του αυστηρού νόμου και αφετέρου για τη διακοπή του καπνίσματος.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Κυριάκος Μητσοτάκης και ο υπουργός Υγείας Βασίλης Κικίλιας θα ξεδιπλώσουν το Εθνικό Σχέδιο Δράσης κατά του Καπνίσματος, που αποτελεί άλλωστε κυβερνητική προτεραιότητα. Και καθώς το στοίχημα είναι η χώρα να… σβήσει το τσιγάρο, η ηγεσία του υπουργείου Υγείας έχει ανασχεδιάσει το «call center» έχοντας ως «πυξίδα» αντίστοιχα επιτυχημένα ευρωπαϊκά παραδείγματα.</p>
      <p>Στο πλαίσιο αυτό οι καταγγελίες θα είναι πλέον επώνυμες. Ανάλογα με την ποσότητα και την ένταση των καταγγελιών για ένα συγκεκριμένο μέρος, θα ενεργοποιούνται τα κλιμάκια των αρμόδιων φορέων για τον εντοπισμό των παραβατών. Αυτός είναι και ο λόγος που τα τσουχτερά πρόστιμα – που προβλέπονται στη νέα κοινή υπουργική απόφαση – τα οποία θα εισπράττονται ως βεβαιωθέντα έσοδα θα κατανέμονται στο υπουργείο Υγείας (40% για προγράμματα δημόσιας Υγείας), στο υπουργείο Εσωτερικών (30% για την ανταποδοτική υποστήριξη και την ανατροφοδότηση του ελεγκτικού μηχανισμού), στο υπουργείο Προστασίας του Πολίτη (20%) και στα υπουργεία Ναυτιλίας και Τουρισμού (αντίστοιχα 5%).</p>
      <figure>
        <img src="https://www.in.gr/wp-content/uploads/2019/11/21_014_20190519_ktf0779_sooc1564069131-400x600.jpg"/>
      </figure>
      <p>Παρ’ όλα αυτά ο υπουργός Υγείας Βασίλης Κικίλιας σε πρόσφατες δηλώσεις του διευκρίνισε ότι το ποσό που προβλέπεται για το υπουργείο Προστασίας του Πολίτη δεν αφορά  μπόνους στους αστυνομικούς αλλά οικονομική ενίσχυση που θα βοηθήσει στην αγορά αλεξίσφαιρων και κρανών, καθώς και για τη συντήρηση των μηχανών.</p>
      <p>Αναφορικά με τα πρόστιμα, όπως φαίνεται και από το σχετικό γράφημα, κυμαίνονται από 10ο έως και 10.000 ευρώ.</p>
      <p>Για παράδειγμα, καπνιστής οδηγός που έχει μέσα στο αυτοκίνητο ανήλικα παιδιά θα πληρώσει πρόστιμο 1.500 ευρώ.</p>
      <p>100 ευρώ θα πληρώνει κάθε καπνιστής σε μέσο μαζικής μεταφοράς, σταθμούς, λιμάνια, αεροδρόμια.</p>
      <p>Το ίδιο πρόστιμο για όποιον καπνίζει σε νοσοκομείο ενώ 500 ευρώ θα πληρώνει ο υπεύθυνος διαχείρισης της παράβασης</p>
      <p>Στα 10.000 ευρώ ανέρχεται το πρόστιμο για καταστήματα άνω των 300 τ.μ. αν κάνει παράβαση για 5η φορά ενώ θα χάνει και την άδειά του.</p>
      <figure>
        <img src="https://www.tanea.gr/wp-content/uploads/2019/11/1-584-300x288.jpg"/>
      </figure>
      <h3>Ελεγχοι</h3>
      <p>Νέους αιφνιδιαστικούς ελέγχους σε 172 επιχειρήσεις (καφετέριες, μπαρ, παιδότοποι κ.λπ.) σε οκτώ πόλεις – ανάμεσά τους η Αθήνα και η Θεσσαλονίκη – έκαναν επιθεωρητές της Εθνικής Αρχής Διαφάνειας, σε συνεργασία με στελέχη της ΕΛ.ΑΣ., για την εφαρμογή του αντικαπνιστικού νόμου. Στο 72% των περιπτώσεων, όπως διαπιστώθηκε, δεν βρέθηκαν καπνίζοντες στους εσωτερικούς χώρους, ωστόσο στο 55% των καταστημάτων διαπιστώθηκε είτε απουσία είτε ελλιπής σήμανση.</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/18/greece/antikapnistikos-nomos-xoris-tasakia-to-60-ton-magazion/"/>
        <a href="https://www.tanea.gr/2019/11/18/greece/antikapnistikos-nomos-ayta-einai-ta-prostima-gia-tous-paravates/"/>
        <a href="https://www.tanea.gr/2019/11/18/greece/ti-prostima-provlepei-o-antikapnistikos-nomos/"/>
      </related>
    </article>
  </body>
</html>