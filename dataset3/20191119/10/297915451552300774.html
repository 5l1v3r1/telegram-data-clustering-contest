<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/zalobce-nebude-chtit-vazbu-pro-obvinene-v-kauze-zakazek-na-bulovce-20191119.html"/>
    <meta property="og:site_name" content="Pražský deník"/>
    <meta property="article:published_time" content="2019-11-19T10:53:00+00:00"/>
    <meta property="og:title" content="Žalobce nebude chtít vazbu pro obviněné v kauze zakázek Na Bulovce"/>
    <meta property="og:description" content="Státní zástupce nebude navrhovat vazbu pro bývalého poslance ODS Marka Šnajdra a další čtyři obviněné kvůli údajným manipulacím se zakázkami pražské Nemocnice Na Bulovce. Uvedla to pražská vrchní státní zástupkyně Lenka Bradáčová. Kvůli přidělování zakázek v pražských nemocnicích policie už dříve obvinila mimo jiné podnikatele Tomáše Horáčka, bývalou ředitelku Nemocnice na Bulovce Andreu Vrbovskou nebo někdejšího ředitele nemocnice Františka Nováka."/>
  </head>
  <body>
    <article>
      <h1>Žalobce nebude chtít vazbu pro obviněné v kauze zakázek Na Bulovce</h1>
      <address><time datetime="2019-11-19T10:53:00+00:00">19 Nov 2019, 10:53</time> by <a rel="author">ČTK</a></address>
      <p>"Poté, co budou provedeny neodkladné vyšetřovací úkony, budou obviněné osoby propuštěny," sdělila bez dalších podrobností Bradáčová.</p>
      <p>O obvinění Šnajdra v pondělí informovaly Lidové noviny. Státní zástupce Zdeněk Matula poté v tiskové zprávě uvedl, že policie trestně stíhá pět lidí a dvě právnické osoby. Podezřívá je ze zjednání výhody při zadání veřejné zakázky, při veřejné soutěži a veřejné dražbě, přijetí úplatku a podplacení. Případ souvisí s veřejnou zakázkou Nemocnice Na Bulovce na obnovu lineárních urychlovačů včetně příslušenství. Předpokládaná hodnota zakázky byla podle žalobce 120 milionů korun.</p>
      <figure>
        <img src="https://g.denik.cz/1/45/marek-snajdr_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/kauza-bulovka-policie-zadrzela-byvaleho-poslance-snajdra-a-dalsi-osoby-20191118.html">Kauza Bulovka: Policie obvinila bývalého poslance Šnajdra a další osoby Přečíst článek ›</a>
      </aside>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté, co byl balíček schválen, se Šnajdr stal předsedou dozorčí rady Čepra.</p>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
      <figure>
        <img src="https://g.denik.cz/63/d9/praha-centrum-metadon-drogy-bulovka-04_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/klienty-metadonoveho-centra-pod-bulovkou-ohlidaji-straznici-20190402.html">Klienty metadonového centra pod Bulovkou ohlídají strážníci Přečíst článek ›</a>
      </aside>
    </article>
  </body>
</html>