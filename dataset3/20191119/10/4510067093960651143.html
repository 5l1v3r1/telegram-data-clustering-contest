<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-3/folk-de-colectie-ziua-romaniei-va-fi-sarbatorita-mai-devreme-la-oradea-cu-ducu-bertzi-vasile-seicaru-si-victor-socaciu-152882.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T10:01:00+00:00"/>
    <meta property="og:title" content="Folk de colecţie: Ziua României va fi sărbătorită mai devreme la Oradea, cu Ducu Bertzi, Vasile Şeicaru şi Victor Socaciu"/>
    <meta property="og:description" content="Pentru al treilea an consecutiv, municipalitatea îi cheamă pe orădeni să sărbătorească (şi) mai devreme Ziua Naţională. Înainte de parada tradiţională de 1 Decembrie, săptămâna aceasta la Casa de Cultură a Sindicatelor va avea loc o nouă ediţie a concertului 'România ne uneşte!', care, în premieră, aduce împreună la Oradea trei dintre cei mai apreciaţi cantautori din ţară, într-un spectacol intitulat 'Folk de colecţie'."/>
  </head>
  <body>
    <article>
      <h1>Folk de colecţie: Ziua României va fi sărbătorită mai devreme la Oradea, cu Ducu Bertzi, Vasile Şeicaru şi Victor Socaciu</h1>
      <address><time datetime="2019-11-19T10:01:00+00:00">19 Nov 2019, 10:01</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/13-bertzi-seicaru-socaciu.jpg"/>
        <figcaption>FOLK TRIO. Spectacolul intitulat "Folk de colecţie" va avea loc miercuri la Casa de Cultură a Sindicatelor, unde orădenii vor putea să asculte şlagăre ca "Tata şi caii", "Suflet fără chei", "Floare de colţ" şi "Din prea mult sau prea puţin", interpretate de apreciaţii Victor Socaciu, Ducu Bertzi şi Vasile Şeicaru (de la stânga la dreapta) (foto: Lavinia Borha şi Markus Sorin)</figcaption>
      </figure>
      <p>
        <b>Pentru al treilea an consecutiv, municipalitatea îi cheamă pe orădeni să sărbătorească (şi) mai devreme Ziua Naţională.</b>
      </p>
      <p>Înainte de parada tradiţională de 1 Decembrie, săptămâna aceasta la Casa de Cultură a Sindicatelor va avea loc o nouă ediţie a concertului "România ne uneşte!", care, în premieră, aduce împreună la Oradea trei dintre cei mai apreciaţi cantautori din ţară, într-un spectacol intitulat "Folk de colecţie".</p>
      <p>
        <b>"România ne uneşte!"</b>
      </p>
      <p>După ce, anii trecuţi, orădenii au cântat alături de interpreţi reprezentativi pentru folclorul românesc, cum ar fi Nicolae Furdui Iancu, Maria Dragomiroiu, Ionuţ Fulea şi Sava Negrean Brudaşcu, în cadrul concertului "România ne uneşte!", în 2019, ei sunt invitaţi să fredoneze refrene folk.</p>
      <p>Organizat de Asociaţia pentru Promovarea Turismului în Oradea şi Regiune (Visit Oradea) şi Primărie, evenimentul dedicat Zilei Naţionale a României va avea loc miercuri, 20 noiembrie, cu începere de la ora 19.30, la Casa de Cultură a Sindicatelor.</p>
      <p>Cu numele "Folk de colecţie", concertul îi va aduce în faţa orădenilor pe Ducu Bertzi, Vasile Şeicaru şi Victor Socaciu, artişti care au încântat, cu cântecele şi concertele lor, mai multe generaţii de fani.</p>
      <p>
        <b>De la Cenaclu</b>
      </p>
      <p>Orădenii care vor alege să participe la ediţia a treia a concertului "România ne uneşte!" vor putea asculta atât piese noi cât şi piese care au devenit şlagăre în colecţia muzicii româneşti.</p>
      <p>Spre exemplu, Victor Socaciu - care a debutat în carieră la începutul anilor ’70 cu o trupă rock, trecând apoi pe folk şi urcând de numeroase ori pe scena Cenaclului Flacăra - va interpreta, între altele, cântece precum "La un ceai", "Tata şi caii", "Cântec pentru Charlie Chaplin", "Oameni de zăpadă", precum şi patrioticul "Treceţi batalioane române Carpaţii".</p>
      <p>Spectacolul va fi îmbogăţit şi de recitalul lui Vasile Şeicaru, la bază profesor de sport, devenit cantautor, care a început şi el în adolescenţă să cânte rock înainte să devină un cunoscut folkist în cadrul Cenaclului Flacăra, unde interpreta piese cu versuri de Adrian Păunescu, Doina Sălăjan şi George Ţărnea. Pe scena orădeană, el va aduce şlagăre precum "La adio", o melodie profundă şi tristă, cu muzică de Vasile Şeicaru şi versuri de Adrian Păunescu, mult fredonatele "Din prea mult sau prea puţin", "Aruncarea în valuri" sau "Actorul".</p>
      <p>
        <b>Omul pădurii</b>
      </p>
      <p>Alături de cei doi, orădenilor le va cânta, din nou, şi Ducu Bertzi. Cunoscutul folkist maramureşean, cu un palmares impresionant de albume şi concerte, ţinute atât în ţară cât şi în mijlocul comunităţilor româneşti din diaspora, le pregăteşte spectatorilor un recital cu cunoscutele "Suflet fără chei", "Omul pădurii", "Floare de colţ" şi "M-am îndrăgostit numai de ea".</p>
      <p>Concertul "România ne uneşte!" va aduce la lumină, aşadar, refrene folk celebre, unele dintre ele fredonate încă din anii ’70. Biletele au fost puse în vânzare la Casa de Cultură a Sindicatelor (agenţia este deschisă între orele 9 şi 17), la preţul modic de 15 lei. Aşa încât orice fan să se poată bucura de spectacol...</p>
    </article>
  </body>
</html>