<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/un-fost-vames-din-romania-a-ajuns-ef-la-vestmoldtransgaz-148631.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T10:28:00+00:00"/>
    <meta property="og:title" content="Un fost vameş din România a ajuns ȘEF la Vestmoldtransgaz"/>
    <meta property="og:description" content="De câteva zile compania Vestmoldtransgaz, ce administrează conducta magistrală Iași – Ungheni cu obiectivele aferente și realizează unul dintre cele mai ambițioase proiecte de infrastructură din Republica Moldova, are un nou manager general."/>
  </head>
  <body>
    <article>
      <h1>Un fost vameş din România a ajuns ȘEF la Vestmoldtransgaz</h1>
      <address>
        <time datetime="2019-11-19T10:28:00+00:00">19 Nov 2019, 10:28</time>
      </address>
      <p>
        <b>De câteva zile compania Vestmoldtransgaz, ce administrează conducta magistrală Iași – Ungheni cu obiectivele aferente și realizează unul dintre cele mai ambițioase proiecte de infrastructură din Republica Moldova, are un nou manager general.</b>
      </p>
      <p>Este Iulian-Marian Butnaru, fost director adjunct al Direcţiei de Supraveghere şi Control Vamal din cadrul Direcţiei Generale a Vămilor din România, iar în ultimii ani manager şi responsabil de diverse activităţi în cadrul companiei Transgaz din România, cea care şi realizează proiectul de interconectare a sistemelor gaziere ale României cu cel al Republicii Moldova, transmite Știri.md cu referire la Mold-street.com.</p>
      <p>De exemplu până nu demult Iulian-Marian Butnaru, era responsabil de celebrul proiect de construcţie a gazoductului BRUA (Bulgaria-România-Ungaria-Austria).</p>
      <p>Iulian-Marian Butnaru l-a înlocuit la Vestomoldtransgaz pe Daniel Cristian Rusu, care a reuşit să fie administrator doar timp de câteva lui la această companie, iar anterior a condus Eurotransgaz SRL, firmă ce deține 100% din capitalul Vestmoldtransgaz. De altfel şi la Eurotransgaz a venit un nou administrator - Nicolae Faranga Dan.</p>
      <p>Motivele acestor schimbări rămân necunoscute, dar surse din cadrul Guvernului şi a unor companii ce participă la construcţia conductei Ungheni-Chişinău sugerează că la mijloc ar fi atât faptul că realizarea proiectul se mişcă lent, cât şi restanţele majore la plata lucrărilor efectuate de companiile din Moldova.</p>
      <p><b>Majorare de capital<br/></b><br/>Modificările de la Vestmoldtransgaz nu se termină aici. În luna octombrie 2019 Societatea Transgaz a aprobat majorarea capitalului social al Eurotransgaz cu suma de 6,47 milioane de euro. Motivul invocat de Transgaz este: "în vederea majorării cu aceeași sumă a capitalului social al Vestmoldtransgaz, sumă necesară pentru implementarea Proiectului Investițional derulat de Vestmoldtransgaz".</p>
      <p>Anterior Transgaz a mai majorat de câteva ori capitalul social: cu 13.784.238 euro și 83.471.503 lei moldovenești în vederea funcționării și asigurării surselor financiare necesare derulării programului de investiții.</p>
      <p>În consecinţă în prezent capitalul social al Vestmoldtransgaz a ajuns la 513,23 milioane lei moldoveneşti, sau circa 26,4 milioane de euro.</p>
      <p>Menționăm că la finele lunii aprilie, compania Vestmoldtransgaz, subsidiara Transgaz din România anunța despre finalizarea licitațiilor de achiziție a lucrărilor la toate cele 7 loturi de construcție a gazoductului de interconectare Iași - Ungheni – Chișinău, declarat încă în anul 2010, prioritate politică de către Republica Moldova.</p>
      <p>Ulterior însă au fost anunţate noi licitaţii, iar termenul de finalizare a lucrărilor a fost amânat.</p>
      <p>Un document al companiei Transgaz, controlată de statul român arată că "construcția și darea în exploatare a interconexiunilor gaziere care vor permite României să livreze gaze în Republica Moldova va fi realizată abia peste doi ani, adică în anul 2021".</p>
      <p>mold-street.com</p>
    </article>
  </body>
</html>