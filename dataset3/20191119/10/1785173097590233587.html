<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/pedepse-dure-cerute-de-parchetul-rus-in-procesul-atentatului-in-metrou-la-sankt-petersburg-1922405419002019111019174589"/>
    <meta property="og:site_name" content="News.ro"/>
    <meta property="article:published_time" content="2019-11-19T10:54:00+00:00"/>
    <meta property="og:title" content="Pedepse dure cerute de parchetul rus în procesul atentatului în metrou la Sankt Petersburg"/>
    <meta property="og:description" content="Pedepse de la 27 de ani de închisoare până la închisoarea pe viaţă au fost cerute contra celor 11 persoane judecate cu privire la atentatul soldat cu 15 morţi în metroul din Sankt Petersburg în 2017, relatează AFP."/>
  </head>
  <body>
    <article>
      <h1>Pedepse dure cerute de parchetul rus în procesul atentatului în metrou la Sankt Petersburg</h1>
      <address><time datetime="2019-11-19T10:54:00+00:00">19 Nov 2019, 10:54</time> by <a rel="author">Valentin Vidu</a></address>
      <p>
        <b>Pedepse de la 27 de ani de închisoare până la închisoarea pe viaţă au fost cerute contra celor 11 persoane judecate cu privire la atentatul soldat cu 15 morţi în metroul din Sankt Petersburg în 2017, relatează AFP.</b>
      </p>
      <p>Parchetul rus a cerut luni închisoarea pe viaţă şi o amendă în valoare de un milion de ruble (14.000 de euro) împotriva a patru acuzaţi, în timp ce alţi şapte suspecţi riscă un maximum de 27-28 de ani de închisoare, potrivit agenţiilor ruse de presă.</p>
      <p>Verdictul urmează să fie pronunţat în curând, potrivit unui tribunal militar din al doilea cel mai important oraş din Rusia, care nu a precizat o dată în acest sens.</p>
      <p>Potrivit presei locale, audierea de luni a fost întreruptă din cauză că unul dintre acuzaţi şi-a pierdut cunoştinţa în momentul citirii rechizitoriului.</p>
      <p>De la începutul procesului, în aprilie, toţi acuzaţii au pledat nevinovat.</p>
      <p>Acest atentat cu bombă, într-o ramă de metrou, în timp ce se afla între două staţii în centrul fostei capitale imperiale, s-a soldat cu 15 morţi şi aproape 70 de răniţi, la 3 aprilie 2017.</p>
      <p>Presupusul autor al atentatului, Akbarjon Djalilov, un tânăr în vârstă de 22 de ani originar din Kîrgîzstan, a murit în explozie.</p>
      <p>Zece persoane au fost acuzate de complicitate, în fabricarea unor arme şi explozivi şi unor documente false.</p>
      <p>Al unsprezecelea bărbat, Abror Azimov, este - potrivit procurorilor - ”unul dintre organizatorii” atentatului.</p>
      <p>Atentatul a fost revendicat de către o grupare cu legături cu Al-Qaida, ”Batalionul imamului Şamil”, potrivit centrului american de supraveghere a site-urilor jihadiste SITE.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>