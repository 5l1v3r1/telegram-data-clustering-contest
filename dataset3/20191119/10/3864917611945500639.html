<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2821058-povernenna-rf-ukrainskih-korabliv-e-krokom-do-miru-tejlor.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:09:00+00:00"/>
    <meta property="og:title" content="Повернення РФ українських кораблів є кроком до миру - Тейлор"/>
    <meta property="og:description" content="США називають повернення раніше полонених РФ моряків і політв’язнів, розведення сил та забезпечення повернення українських кораблів конкретними досягненнями на шляху до миру."/>
  </head>
  <body>
    <article>
      <h1>Повернення РФ українських кораблів є кроком до миру - Тейлор</h1>
      <h2>США називають повернення раніше полонених РФ моряків і політв’язнів, розведення сил та забезпечення повернення українських кораблів конкретними досягненнями на шляху до миру.</h2>
      <address>
        <time datetime="2019-11-19T10:09:00+00:00">19 Nov 2019, 10:09</time>
      </address>
      <p>Водночас Вашингтон наголошує, що за конфлікт однозначно відповідає Російська Федерація, йдеться у <a href="https://www.facebook.com/notes/us-embassy-kyiv-ukraine/5058f1af/10156966493692523/">заяві</a> тимчасово повіреного у справах США в Україні Вільяма Тейлора.</p>
      <p>“Я вітаю Президента Зеленського та його зовнішньополітичну команду за останні здобутки. Успішне повернення додому моряків й інших політичних в’язнів; розведення сил у Станиці Луганській, Золотому та Петрівському; і, щойно, забезпечення повернення українських кораблів, які були незаконно захоплені Росією, є конкретними досягненнями на шляху до миру, і всі українці мають підстави цим пишатися”, - зазначив дипломат.</p>
      <p>За його словами, <a href="https://www.ukrinform.ua/tag-ssa">США</a> також вітають повідомлення про прийдешній саміт у "нормандському форматі" та сподівається на подальший поступ у досягненні миру.</p>
      <p>Водночас він підкреслив, що завжди є ті, хто прагне поділити Україну, особливо Росія, та зазначив, що не потрібно слухати російську дезінформацію.</p>
      <p>“У деяких повідомленнях місцевих ЗМІ є вигадки, що начебто члени команди Президента співчувають Росії або вважають, що розпочав конфлікт колишній Президент Петро Порошенко. За конфлікт однозначно відповідає Росія”, - наголосив Тейлор.</p>
      <p>Дипломат також запевнив, що США твердо стоять на боці України в її боротьбі проти російської агресії та у прагненні України до миру.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2820889-ukraina-moze-vimagati-vid-rosii-kompensacii-cerez-zahoplenna-kateriv-i-morakiv.html">Україна може вимагати від Росії компенсації через захоплення катерів і моряків</a>
      </blockquote>
      <p>Як повідомляв Укрінформ, 18 листопада Росія в акваторії Чорного моря передала Україні катери “Нікополь” і “Бердянськ” та буксир “Яни Капу”, які російські силовики обстріляли й захопили 25 листопада 2018 року.</p>
      <p>Як відомо, наступний саміт за участю лідерів України, Франції, Німеччини та Росії (так званої нормандської четвірки) має відбутися 9 грудня в Парижі.</p>
    </article>
  </body>
</html>