<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/damiani-inter-agoume-grande-acquisto-karamoh-piu-forte-a-parma-per-radu-valuteremo-a-giugno-323440"/>
    <meta property="og:site_name" content="FcInterNews.it"/>
    <meta property="article:published_time" content="2019-11-19T10:25:11+00:00"/>
    <meta property="og:title" content="Damiani: &quot;Inter, Agoume grande acquisto. Karamoh più forte a Parma, per Radu valuteremo a giugno&quot;"/>
    <meta property="og:description" content="&quot;La lotta scudetto è davvero bella, tra due squadre forti come Inter e Juve. I bianconeri non hanno brillato ma possono migliorare; i nerazzurri hanno un allenatore straordinario che sta..."/>
  </head>
  <body>
    <article>
      <h1>Damiani: "Inter, Agoume grande acquisto. Karamoh più forte a Parma, per Radu valuteremo a giugno"</h1>
      <address><time datetime="2019-11-19T10:25:11+00:00">19 Nov 2019, 10:25</time> by <a rel="author">Mattia Zangari</a></address>
      <p>"La lotta scudetto è davvero bella, tra due squadre forti come Inter e Juve. I bianconeri non hanno brillato ma possono migliorare; i nerazzurri hanno un allenatore straordinario che sta dando una mentalità forte e vincente e soprattutto sa motivare l’ambiente". Oscar <b>Damiani</b>, noto agente italiano, parla così a <i>TuttoMercatoWeb</i>, prima di provare a dare un significato plausibile allo sfogo di Conte post-Dortmund: "Può essere una lettura il fatto che lo abbia fatto per motivare il gruppo. Non è la prima volta, anche nelle altre squadre ogni tanto era polemico nei confronti della società ma lo fa sempre a fin di bene. A volte può piacere e altre no, però i risultati arrivano".</p>
      <p>Damiani, poi, parla così del mercato di gennaio in chiave nerazzurra: "Non c’è la possibilità di fare grandi acquisti. Meglio lavorare per l’anno prossimo. Altrimenti fai fatica a trovare calciatori in grado di migliorare la tua rosa".</p>
      <p>Chi è gia a Milano, anche se in forza alla Primavera, è Lucien <b>Agoume</b>, assistito di Damiani: "Con lui in campo la Francia non avrebbe perso (la semifinale Mondiale Under 17 ndr). Sta facendo il suo percorso, l’Inter ha fatto un grande acquisto. E poi è un ragazzo straordinario. Lo aspettiamo con fiducia".</p>
      <p><b>Radu</b> e <b>Karamoh</b> sono altri giocatori della scuderia Damiani: "Ionut è forte di testa e come calciatore. A fine anno vedremo quali saranno le soluzioni migliori. Valuteremo. C’è tutto il girone di ritorno, niente fretta. Deve salvare il Genoa. Per quanto riguarda Karamoh, nel suo momento migliore s’è fatto male. Aspettiamo che rientri. Ha bisogno di continuità. A Parma sta bene, quest’esperienza lo farà diventare ancora più forte". </p>
      <p>
        <b>
          <a href="https://www.videointer.it/watch.php?vid=bc39eddb7">VIDEO - CHE PRODEZZA DI VANHEUSDEN: FA TUTTO IL CAMPO E PUNISCE LA GERMANIA</a>
        </b>
      </p>
    </article>
  </body>
</html>