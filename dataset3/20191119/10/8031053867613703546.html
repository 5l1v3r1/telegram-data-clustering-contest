<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%cf%8c%cf%81%ce%b9%ce%bd%ce%b8%ce%bf%cf%82-%ce%b2%ce%bf%cf%85%ce%bd%cf%8c-%ce%b1%cf%80%cf%8c-%ce%bd%ce%b1%cf%81%ce%ba%cf%89%cf%84%ce%b9%ce%ba%ce%ac-%ce%bc%ce%ad%cf%83%ce%b1-%cf%83%ce%b5-%ce%b2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T10:09:07+00:00"/>
    <meta property="og:title" content="Κόρινθος: Βουνό από ναρκωτικά μέσα σε βανάκι – Ένας ανήλικος ανάμεσα στους συλληφθέντες (εικόνες-βίντεο)"/>
    <meta property="og:description" content="Η εγκληματική οργάνωση στα χέρια της αστυνομίας. Το βίντεο που δόθηκε στη δημοσιότητα, προκαλεί αίσθηση…"/>
  </head>
  <body>
    <article>
      <h1>Κόρινθος: Βουνό από ναρκωτικά μέσα σε βανάκι – Ένας ανήλικος ανάμεσα στους συλληφθέντες (εικόνες-βίντεο)</h1>
      <address>
        <time datetime="2019-11-19T10:09:07+00:00">19 Nov 2019, 10:09</time>
      </address>
      <p>Η εγκληματική οργάνωση στα χέρια της αστυνομίας. Το βίντεο που δόθηκε στη δημοσιότητα, προκαλεί αίσθηση…</p>
      <p>
        <b>Εξαρθρώθηκε, από την Υποδιεύθυνση Δίωξης Ναρκωτικών της Διεύθυνσης Ασφάλειας Αττικής, εγκληματική οργάνωση διακίνησης ναρκωτικών ουσιών, στην Αττική και στην Κόρινθο.</b>
      </p>
      <p>Για την υπόθεση, συνελήφθησαν το απόγευμα της περασμένης Κυριακής (17-11-2019) σε διάφορες περιοχές της Αττικής και της Κορίνθου, 4 αλλοδαποί, ηλικίας 29, 35, 36 και 37 ετών και ένας 16χρονος Έλληνας, ως μέλη της οργάνωσης.</p>
      <p>Προηγήθηκε πολύμηνη διερεύνηση της δράσης των μελών της συγκεκριμένης εγκληματικής οργάνωσης και κατόπιν κατάλληλης αξιοποίησης πληροφοριών, εντοπίστηκαν οι 5 καθώς και οι χώροι αποθήκευσης των ναρκωτικών. Πιστοποιήθηκε η δράση τους καθώς και οι διακριτοί ρόλοι έκαστου στη διακίνηση των ναρκωτικών ουσιών.</p>
      <p>Ειδικότερα, αρχηγικό ρόλο στην οργάνωση είχε ο 36χρονος ο οποίος ήταν επιφορτισμένος με την ανεύρεση των ναρκωτικών ουσιών, την μεταφορά και τη προμήθεια με αυτές των διακινητών της Αττικής και της Κορίνθου.</p>
      <p>Τα υπόλοιπα μέλη ήταν υπεύθυνα για την φύλαξη, την τυποποίηση και τη διακίνηση των ποσοτήτων της ακατέργαστης κάνναβης ενώ ο ανήλικος εκτελούσε χρέη τσιλιαδόρου στις οικίες που αποκρύπτονταν τα ναρκωτικά.</p>
      <p>Μετά από έρευνες σε όχημα που οδηγούσε ο 36χρονος και ακινητοποιήθηκε στο Σταθμό Διοδίων Ελευσίνας και σε οικία στην Αρχαία Κόρινθο, βρέθηκαν συνολικά και κατασχέθηκαν:</p>
      <p>Ποσότητα χασίς βάρους 560 κιλών και 620 γραμμαρίων, το χρηματικό ποσό των 4.610 ευρώ, τρία αυτοκίνητα, και εννέα κινητά τηλέφωνα.</p>
      <p>Περαιτέρω, το προσδοκώμενο όφελος από την πώληση των κατασχεμένων ποσοτήτων ναρκωτικών εκτιμάται ότι υπερβαίνει τα 840.000 ευρώ. Οι συλληφθέντες, οδηγήθηκαν στον κ. Εισαγγελέα Πρωτοδικών Κορίνθου.</p>
      <figure>
        <iframe src="https://www.youtube.com/embed/R5I_hxIKMPI" width="900" height="506" data-service="Youtube" scrolling="no"/>
      </figure>
      <figure>
        <img src="https://www.pentapostagma.gr/wp-content/uploads/2019/11/spiti3.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/spiti1.jpg"/>
      </figure>
    </article>
  </body>
</html>