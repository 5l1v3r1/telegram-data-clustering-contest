<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/kultur-sanat/kultur-sanat-genel/buldan-evleri-guvenceye-alindi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-19T10:43:00+00:00"/>
    <meta property="og:title" content="Buldan evleri güvenceye alındı"/>
    <meta property="og:description" content="Kendine has mimariyle ilgi odağı olan Buldan evleri güvence altına alındı. Dokuz Eylül Üniversitesi Mimarlık Fakültesi öğretim üyesi Doç. Dr. Deniz Dokgöz küratörlüğünde hazırlanan Buldan evlerinin eskiz çizimleri, Mimarlar Odası’nda açılan sergiyle beğeniye sunuldu."/>
  </head>
  <body>
    <article>
      <h1>Buldan evleri güvenceye alındı</h1>
      <h2>Kendine has mimariyle ilgi odağı olan Buldan evleri güvence altına alındı. Dokuz Eylül Üniversitesi Mimarlık Fakültesi öğretim üyesi Doç. Dr. Deniz Dokgöz küratörlüğünde hazırlanan Buldan evlerinin eskiz çizimleri, Mimarlar Odası’nda açılan sergiyle beğeniye sunuldu.</h2>
      <address><time datetime="2019-11-19T10:43:00+00:00">19 Nov 2019, 10:43</time> by <a rel="author">Haber Merkezi</a></address>
      <p>Dokuz Eylül Üniversitesi Mimarlık Fakültesi öğretim üyesi Doç. Dr. Deniz Dokgöz küratörlüğündeki Buldan Evleri Eskiz Sergisi Mimarlar Odası Toplantı Salonu’nda açıldı.</p>
      <p>Buldan’ın kentsel SİT kapsamında koruma altına alınan ahşap ve cumbalı evlerini Denizli’ye taşıyan sergi açılışına, Büyükşehir Belediyesi Meclis Başkan Vekili Ali Değirmenci, Buldan Belediye Başkan Vekili Hamdi Taşdelen, Mimarlar Odası Denizli Şube Başkanı Serdar Alayont ile çok sayıda davetli katıldı.</p>
      <figure>
        <img src="https://www.denizlihaber.com/medya/2019/11/denizli-mimarlar-buldan-evleri-sergi-1.jpg"/>
      </figure>
      <p>Doç. Dr. Deniz Dokgöz, Buldan’daki onlarca ahşap ve cumbalı evin, saçak ve cumbalı sundurmalarından, bacalarındaki göze çarpan gerdanlıklara kadar tüm mimari güzelliklerini çizgilerle yansıtıldığı çalışmalarla ilgili bilgi verdi.</p>
      <figure>
        <img src="https://www.denizlihaber.com/medya/2019/11/denizli-mimarlar-buldan-evleri-sergi-3.jpg"/>
      </figure>
      <p>Buldan’ın Mimarlık Fakültesi öğrencileri için bir “Açık Hava Atölyesi” gibi olduğunu vurgulayan Doç. Dr. Dokgöz, Buldan evlerinin mimari özelliğinin bugüne kadar korunarak gelmiş olması ve yüzlerce evin bir arada olması nedeniyle eskiz çalışmalarında tercih ettiğini vurguladı.</p>
      <p>Dokgöz, Buldan’ın yöresel mimari özelliğini taşıyan evleriyle mimarların da ilgi odağı olduğunu belirtti.</p>
      <figure>
        <img src="https://www.denizlihaber.com/medya/2019/11/denizli-mimarlar-buldan-evleri-sergi-2.jpg"/>
      </figure>
      <p>Beyler Konağı, Eklemeli Konak, Dokuma Pazarı Sokağı gibi koruma altına alınan Buldan’ın yöresel mimarisiyle ilgili eskiz çalışmalarının yer aldığı sergi 1 Aralık Pazar gününe kadar gezilebilecek.</p>
    </article>
  </body>
</html>