<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119509-eu-osudila-promenu-stava-sad-o-jevrejskim-naseljima-smatra-ih-preprekom-za-mir?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T10:10:03+00:00"/>
    <meta property="og:title" content="EU osudila promenu stava SAD o jevrejskim naseljima, smatra ih preprekom za mir"/>
    <meta property="og:description" content="Evropska unija je osudila promenu stava administracije predsednika SAD Donalda Trampa prema jevrejskim naseljima na okupiranoj Zapadnoj obali, istakavši da smatra da su ta naselja nelegalna i da podrivaju mirovni proces.Američki državni sekretar Majk Pompeo je sinoć u Vašingtonu objavio da SAD ublažavaju stav o jevrejskim naseljima, ocenivši da nisu &quot;u neskladu s medjunarodnim pravom&quot;.To je najnoviji u nizu poteza administracije SAD da se oslabe palestinske težnje za državnošću, tumači AP.U roku od jednog sata visoka predstavnica EU za spoljnu politiku i bezbednost Federika Mogerini je saopštila da je stav EU prema jevrejskim naseljima &quot;na okupiranoj palestinskoj teritoriji jasan i ostaje neizmenjen: svako širenje jevrejskih naselja je nelegalno po medjunarodnom pravu i podriva održivost rešenja (po modelu) dve države i izglede za trajan mir&quot;.Ona je najavila da će EU nastaviti da &quot;podržava obnovu značajnog procesa ka rešenju o dve države do kojeg bi se došlo pregovorima&quot; i naglasila da je to jedini &quot;realan i…"/>
  </head>
  <body>
    <article>
      <h1>EU osudila promenu stava SAD o jevrejskim naseljima, smatra ih preprekom za mir</h1>
      <address>
        <time datetime="2019-11-19T10:10:03+00:00">19 Nov 2019, 10:10</time>
      </address>
      <p>Evropska unija je osudila promenu stava administracije predsednika SAD Donalda Trampa prema jevrejskim naseljima na okupiranoj Zapadnoj obali, istakavši da smatra da su ta naselja nelegalna i da podrivaju mirovni proces.Američki državni sekretar Majk Pompeo je sinoć u Vašingtonu objavio da SAD ublažavaju stav o jevrejskim naseljima, ocenivši da nisu "u neskladu s medjunarodnim pravom".<br/><br/>To je najnoviji u nizu poteza administracije SAD da se oslabe palestinske težnje za državnošću, tumači AP.<br/><br/>U roku od jednog sata visoka predstavnica EU za spoljnu politiku i bezbednost Federika Mogerini je saopštila da je stav EU prema jevrejskim naseljima "na okupiranoj palestinskoj teritoriji jasan i ostaje neizmenjen: svako širenje jevrejskih naselja je nelegalno po medjunarodnom pravu i podriva održivost rešenja (po modelu) dve države i izglede za trajan mir".<br/><br/>Ona je najavila da će EU nastaviti da "podržava obnovu značajnog procesa ka rešenju o dve države do kojeg bi se došlo pregovorima" i naglasila da je to jedini "realan i održiv način da se ispune legitimne aspiracije obe strane".<br/><br/>Savet bezbednosti UN održaće u sredu sednicu o tome, najavila je tamošnja delegacija Izraela.<br/><br/>U Netanjahuovom kabinetu je ocenjeno da promenom stava SAD "ispravljena istorijska greška"".<br/><br/>"Ta odluka odražava istorijsku istinu: da jevrejski narod nije strani kolonijalista u Judeji i Samariji (biblijsko ime Zapadne obale). Zapravo zovu se Jevreji jer smo mi narod Judeje", piše u saopštenju.<br/><br/>Izraelski ambasador u UN Dani Danon je pozdravio odluku SAD, saopštivši: "Naše pravo na zemlju Izrael je zasnovano ne samo na istorijskom pravu, već na idejama pravde na osnovu medjunarodnog prava".<br/><br/>Egipatsko ministarstvo spoljnih poslova je osudilo odluku SAD i u saopštenju potvrdilo stav da su jevrejska naselja "nelegalna i suprotna medjunarodnom pravu".<br/><br/>Jordansko ministarstvo spoljnih poslova je nakon najave Pompea ocenilo da su jevrejska naselja "jasno kršenje medjunarodnog prava koje ubija rešenje o dve države" i da je stav Jordana o osudi naselja nepokolebljiv.<br/><br/>Nabil Abu Rudejne, portparol palestinskog predsednika Mahmuda Abasa, osudio je izjavu Pompea, rekavši da su naselja nelegalna po medjunarodnom pravu.<br/><br/>"Administracija SAD je izgubila svoj kredibilitet da igra bilo kakvu buduću ulogu u mirovnom procesu", rekao je on.<br/><br/>Pompeo je odbacio pravno mišljenje Stejt departmenta SAD iz 1978. godine da civilna naselja na okupiranim teritorijama "nisu u skladu s medjunarodnim pravom".<br/><br/>Ta izjava je izazvala gnev Palestinaca i odmah suprotstavila SAD drugim zemljama koje nastoje da doprinesu okončanju sukoba dva naroda, naveo je AP.<br/><br/>Iako je odluka o naseljima umnogome simbolična, ona može biti podsticaj Netanjahuu koji se bori za svoje političko preživljavanje pošto nije uspeo da obrazuje koalicionu vladu nakon nedavnih izbora.<br/><br/>Izrael je Zapadnu obalu i istočni Jerusalim osvojio u ratu 1967. godine i ubrzo počeo da naseljava osvojenu teritoriju.<br/><br/>Posle rata istočni Jerusalim je anektiran, a Zapadna obala nije, ali su tamo osnovane desetine jevrejskih naselja koja se neprestano šire.<br/><br/>Danas oko 700.000 Izraelaca živi u istočnom Jerusalimu i na Zapadnoj obali, teritorijama na kojima Palestinci žele da osnuju svoju državu.</p>
    </article>
  </body>
</html>