<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23500114-firea-razboi-orban-barbat-stat-cica-democrat-deasupra-luna-miere-guvernarii-mediocre-trece-repede.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T10:01:00+00:00"/>
    <meta property="og:title" content="Firea, în război cu Orban: ”Bărbat de stat, cică! Și democrat, pe deasupra! / Luna de miere a guvernării mediocre trece repede”"/>
    <meta property="og:description" content="Primarul general al Capitalei, Gabriela Firea, cea care a distribuit recent un fake news marca PSD legat de președintele Klaus Iohannis, a susținut marți că premierul liberal Ludovic Orban"/>
  </head>
  <body>
    <article>
      <h1>Firea, în război cu Orban: ”Bărbat de stat, cică! Și democrat, pe deasupra! / Luna de miere a guvernării mediocre trece repede”</h1>
      <address><time datetime="2019-11-19T10:01:00+00:00">19 Nov 2019, 10:01</time> by <a rel="author">DG</a></address>
      <p><b>Primarul general al Capitalei, Gabriela Firea, cea care a distribuit recent un fake news marca PSD legat de președintele Klaus Iohannis, a susținut marți că premierul liberal Ludovic Orban dezinformează când vorbește despre dezastrul guvernării PSD. Ea mai spune că cei care ar trebui să se ascundă în munți sunt liberalii care au început o guvernare „mediocră” a cărei lună de miere trece repede. <br/></b><br/>”Nuuuu, imaginea această nu este fake news! Este chiar ceea ce a grăit ieri, cu subiect și predicat, noul premier! Bărbat de stat, cică! Și democrat, pe deasupra! Așadar, Dl Orban ar vrea ca “pesediștii” să se ascundă în munți, probabil de frica celor din PNL, care au fost nu demult îndemnați de același personaj să le dea cu bâtele în cap. Pe unde-i prind! Ce tot atâtea salarii și pensii mărite!? Ce tot atâta bunăstare!? Să vină austeritarea PNL-istă! Și de ce să ne ascundem? Pentru așa-zisul “dezastru” lăsat în economia țării. Dar despre ce dezastru vorbim, mai precis?”, a reacționat Firea, pe Facebook.<br/><br/>Edilul a mai adăugat că cifrele îl contrazic pe Orban: ”La instalarea Domnului Iohannis la Cotroceni, PIB-ul României era de 150 miliarde de euro, salariul mediu 1.750 lei (400 de euro), salariul minim era de 678 lei net (155 de euro), iar cursul de schimb 4,42 lei pentru un euro. La finalul guvernării PSD, în 2019, cu forță, și de dragul punctelor în campania electorală prezidențială actuală, PIB-ul a crescut la 217 miliarde euro, salariul mediu net este 3.100 lei (650 euro), cel minim de 1.286 lei (270 euro), iar cursul de schimb al euro - 4,75 lei”. <br/><br/>Firea mai susține că PNL l-a scos la înaintare pe ministrul finanțelor, Florin Cîțu, pentru a dezinforma în legătură cu visteria țării, în timp ce alți liberali ”fug ca Necuratul de tămâie de orice confruntare cu vreun lider PSD”. <br/><br/>”Cine trebuie să se ascundă, de fapt, în munți, dle Orban? Și cine are motive chiar să nu mai coboare de acolo, la finalul guvernării mediocre care a început? Mai multă atenție la exprimare nu ar strica. Nu de alta, dar luna de miere guvernamentală trece. Trece repede”, a mai transmis Firea.</p>
    </article>
  </body>
</html>