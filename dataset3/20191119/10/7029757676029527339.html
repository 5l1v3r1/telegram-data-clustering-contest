<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-iska-da-stiga-ot-sevlievo-do-germaniya-po-magistrala.html"/>
    <meta property="og:site_name" content="News.bg"/>
    <meta property="article:published_time" content="2019-11-19T10:43:14+00:00"/>
    <meta property="og:title" content="Борисов иска да стига от Севлиево до Германия по магистрала"/>
    <meta property="og:description" content="Поне 10 завода щели да инвестират у нас, след като им обещал АМ &quot;Хемус&quot;"/>
  </head>
  <body>
    <article>
      <h1>Борисов иска да стига от Севлиево до Германия по магистрала</h1>
      <address>
        <time datetime="2019-11-19T10:43:14+00:00">19 Nov 2019, 10:43</time>
      </address>
      <p><b>Поне 10 завода в Габрово и Севлиево решиха да направят нови инвестиции, когато им обещах магистрала "Хемус" догодина да стигне до Плевен и Ловеч.</b> Това заяви министър-председателят Бойко Борисов на официалното откриване на модернизирания завод за санитарна арматура "Идеал Стандарт - Видима" в Севлиево.</p>
      <p>Премиерът посочи, че строителството на пътен възел "Боаза" по магистралата продължава активно, като се очаква <b>до края на годината изцяло да е готов и обходният път на Габрово.</b></p>
      <p><b>От Севлиево до Германия искам да се стигне по магистрала,</b> заяви той и допълни: "Имате ли и магистрала "Хемус", ще видите каква голяма разлика ще има в начина ви на живот".</p>
      <p>Пред служителите и ръководството на компанията премиерът Борисов подчерта, че благодарение на тяхната работа брутният вътрешен продукт на страната се повишава. Ако не се работеше така добре, ако не се вдигаше БВП, това не можеше да го направим, категоричен бе премиерът.</p>
      <p>За последните три години компанията "Идеал Стандарт - Видима" в Севлиево е <b>инвестирала повече от 62 милиона лв. в модернизация,</b> а за цялото си съществуване от 1992 г. - над 300 милиона лв. Очаква се, че обновяването на завода ще доведе до увеличаване на капацитета на 6,5 млн. броя продукти.</p>
      <p>В компанията работят 3200 души, а <b>произвежданите продукти се изнасят за над сто страни по света.</b></p>
    </article>
  </body>
</html>