<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-cultura-23500220-masina-rasucit-idei-incomode-noul-volum-constantin-cranganu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T10:52:00+00:00"/>
    <meta property="og:title" content="Mașina de răsucit idei incomode, noul volum al profesorului Constantin Crânganu se lansează sâmbătă, 23 noiembrie"/>
    <meta property="og:description" content="Mașina de răsucit idei incomode, noul volum al cercetătorului Constantin Crânganu, va avea un efect efervescent asupra oricărui cititor. Profesorul Crânganu pune sub semnul"/>
  </head>
  <body>
    <article>
      <h1>Mașina de răsucit idei incomode, noul volum al profesorului Constantin Crânganu se lansează sâmbătă, 23 noiembrie</h1>
      <address>
        <time datetime="2019-11-19T10:52:00+00:00">19 Nov 2019, 10:52</time>
      </address>
      <p>Mașina de răsucit idei incomode, noul volum al cercetătorului Constantin Crânganu, va avea un efect efervescent asupra oricărui cititor. Profesorul Crânganu pune sub semnul întrebării multe dintre narațiunile stiinîifice mainstream, agită spiritele, creeaza controverse, repune știința în ordinea libertății de gândire. Argumentele sale sunt riguroase și elocvente. Lansarea cărții va fi sâmbătă 23 noiembrie, orele 13. la Targul Gaudeamus. Pavilionul B2, Standul <a href="https://eintegral.ro/masina-de-rasucit-idei-incomode">editurii Integral.</a> Profesorul Constantin Crânganu va interveni în discuție, via Skype.</p>
      <p>”Multe eseuri incluse în cartea de față s-au bucurat de interesul unor categorii diverse de cititori: au fost incluse în teze de doctorat și masterat, în volume colective, în enciclopedii on-line gen Wikipedia; au fost re-publicate de alte reviste, platforme on-line și bloguri (cu sau fără mențiunea numelui meu); au constituit repere bibliografice pentru alte articole publicate de Contributors.ro, Observatorul cultural, Dilema Vecheș.a. Sper că adunarea eseurilor mele între coperțile unei singure cărți va oferi posibilități mărite de informare și educare în domenii mai puțin prezente sau (aproape) incorecte politic în arena culturală din România.</p>
      <p>Cartea mea este o încercare de constituire (reconstituire?) a unui peisaj intelectual divers, pluralist, al opiniilor și judecăților de valoare, indiferent de cât sunt de corecte politic. Ca om de știință neangajat politic sub nicio formă, mă simt liber și obligat în același timp să depun mărturie despre orice derapaj intelectual întâlnit pe câmpul vast, neîngrădit încă, al schimburilor de idei. Și aștept ca și eventualii mei cititori să adopte o poziție out of the box atunci când vor întâlni idei, poziții, opinii care la prima vedere li se vor părea incorecte politic.</p>
      <p>De aceea, dedic această carte scepticilor – victime ale bigotismului lipsit de orizont și ale intoleranței intelectuale. Ei sunt luminile călăuzitoare ale rasei umane. Pentru că întotdeauna cunoașterea începe cu scepticismul și se termină cu încrederea în sine însuși.”</p>
      <p>Constantin Crânganu</p>
      <p>Constantin Crânganu este profesor de geofizică și geologia petrolului la Graduate Center și Brooklyn College, The City University of New York. Domenii conexe de expertiză: inteligență artificială, schimbări climatice, hidrogeologie.</p>
      <p>Între 1980 și 1993 a fost asistent și lector la Universitatea „Al. I. Cuza” din Iași, Facultatea de geografie-geologie. În 1993 a fost declarat câștigătorul primului concurs național din România post-comunistă pentru prestigioasa bursă Fulbright oferită de Congresul SUA. În calitate de Fulbright Visiting Scientist la University of Oklahoma el a efectuat cercetări fundamentale și aplicative despre zăcămintele de petrol și gaze, suprapresiunile din bazinele sedimentare, fluxul termic și căldura radioactivă din crusta terestră, identificarea stratelor cu conținut de gaze în gaura de sondă, exploatarea printr-o metodă personală a zăcămintelor neconvenționale de hidrați gazoși etc.</p>
      <p>După mutarea în 2001 la City University of New York, profesorul Crânganu a început o nouă direcție de cercetare: implementarea metodelor de inteligență artificială în studiile de petrol și gaze. Pentru activitatea sa în acest domeniu de pionierat a fost nominalizat la ENI Awards 2012 și a primit o ofertă din partea editurii Springer de a publica o carte reprezentativa pentru acest domeniu cutting-edge.</p>
      <p>Cartea, intitulată Artificial Intelligent Approaches in Petroleum Geosciences, a aparut în 2015.</p>
      <p>Ultima carte publicată este Mașina de răsucit idei incomode – Eseuri (aproape) incorect politic, Editura Integral, 2019.</p>
      <p>În 2018, a primit pentru a doua oară titlul de Fulbright Scientist (o performanță foarte rară) și a desfășurat activități de cercetare la fosta sa Universitate din Iași.</p>
    </article>
  </body>
</html>