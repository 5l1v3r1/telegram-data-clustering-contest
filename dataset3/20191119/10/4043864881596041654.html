<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232399/"/>
    <meta property="og:site_name" content="Українська правда"/>
    <meta property="article:published_time" content="2019-11-19T10:46:54+00:00"/>
    <meta property="og:title" content="20 листопада прокурори перестануть вести досудові розслідування"/>
    <meta property="og:description" content="20 листопада 2019 року прокуратура припинить функцію досудового розслідування, однак продовжить здійснювати процесуальне керівництво у розслідуванні, тобто організацію і координацію досудового слідства."/>
  </head>
  <body>
    <article>
      <h1>20 листопада прокурори перестануть вести досудові розслідування</h1>
      <address>
        <time datetime="2019-11-19T10:46:54+00:00">19 Nov 2019, 10:46</time>
      </address>
      <p>20 листопада 2019 року прокуратура припинить функцію досудового розслідування, однак продовжить здійснювати процесуальне керівництво у розслідуванні, тобто організацію і координацію досудового слідства.</p>
      <p>
        <b>Джерело: </b>
        <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261318">Генпрокуратура</a>
      </p>
      <p><b>Дослівно</b>: "Усі незавершені розслідування передаються відповідно до кваліфікації до Державного бюро розслідувань, Національного антикорупційного бюро України, Служби безпеки України і т. д.</p>
      <p>Разом з цим, повноваження прокурорів виконувати процесуальні дії в межах розслідувань забезпечить їхню безперервність.</p>
      <p>З утворенням у ДБР спеціалізованого управління та переходу до нього слідчих, матеріали проваджень будуть направлені їм для подальшої роботи над розслідуваннями".</p>
      <p><b>Деталі:</b> ГПУ наголошує, що досудове розслідування прокуратура здійснювала тимчасово. Це не входить до функцій прокуратури, згідно з Конституцією України та законом "Про прокуратуру".</p>
      <p>У "Перехідних положеннях" Конституції та КПК України зазначається, що до створення Державного бюро розслідувань повноваження щодо досудового розслідування здійснюють слідчі прокуратури, а після початку його роботи – мають завершити розслідування у визначений строк або вирішити питання про доручення його здійснення іншим органам досудового розслідування.</p>
      <p>
        <b>
          <i>Знати більше <a href="https://www.pravda.com.ua/columns/2019/11/4/7230884/">Роман Труба: Як не зупинити розслідування "справ Майдану"</a></i>
        </b>
      </p>
      <p>
        <a href="https://www.pravda.com.ua/columns/2016/02/8/7098243/">
          <b>
            <i>Загальний нагляд та інші гріхи прокуратури</i>
          </b>
        </a>
      </p>
      <p>
        <b>Передісторія</b>
      </p>
      <ul>
        <li>29 лютого 2016 року Кабінет міністрів <a href="http://www.pravda.com.ua/news/2016/02/29/7100644/">створив Державне бюро розслідувань</a> та затвердив шістьох із дев'яти членів конкурсної комісії з обрання директора ДБР.</li>
        <li>1 березня того ж року слідство <a href="https://www.pravda.com.ua/news/2016/03/1/7100788/">виявилося заблокованим</a>, бо суди відмовлялися приймати клопотання слідчих прокуратури.</li>
        <li><a href="https://www.pravda.com.ua/news/2016/03/3/7100960/">Вищий спеціалізований суд</a> України з розгляду цивільних і кримінальних справ роз'яснив: слідчі органи прокуратури передають матеріали кримінальних проваджень ДБР, коли бюро почне здійснювати функції з досудового розслідування, а доти повноваження щодо досудового розслідування здійснюють слідчі органів прокуратури.</li>
        <li>16 листопада 2017 року комісія обрала директором Держбюро розслідувань <a href="https://www.pravda.com.ua/news/2017/11/16/7162361/">Романа Трубу</a>, а його першим заступником і заступником – <a href="https://www.pravda.com.ua/news/2017/11/16/7162364/">Ольгу Варченко й Олександра Буряка</a>.</li>
        <li>20 листопада 2017 року слідчі прокуратури <a href="https://www.pravda.com.ua/news/2017/11/20/7162655/">втратили право розслідувати </a>нові кримінальні провадження, але <a href="https://www.pravda.com.ua/news/2017/11/20/7162698/">ГПУ запропонувала</a> до формування Державного бюро розслідувань передавати здійснення досудового розслідування іншим органам досудового розслідування.</li>
        <li>Крім того, Генеральна прокуратура хотіла, щоб прокуратурі залишили розслідування справ <a href="https://www.pravda.com.ua/news/2017/11/20/7162716/">щодо розстрілів на Майдані</a>, навіть тих, де фігурують перші особи держави.   </li>
        <li>Тодішній начальник департаменту спеціальних розслідувань ГПУ Сергій <a href="https://www.pravda.com.ua/news/2017/11/20/7162683/">Горбатюк заявляв</a>, що робота органів прокуратури паралізована через фактичну відсутність ДБР, адже йому мали передати функції слідства з 20 листопада 2017 року, а Верховна Рада не продовжила цю функцію прокуратурі.</li>
        <li>При цьому комітет із питань законодавчого забезпечення правоохоронної діяльності <a href="https://www.pravda.com.ua/news/2017/11/20/7162680/">рекомендував Верховній Раді </a>продовжити слідчи органам прокуратури можливість вести досудове розслідування кримінальних проваджень</li>
        <li>У серпні 2018 року Труба заявляв, що після старту бюро <a href="https://www.pravda.com.ua/news/2018/08/3/7188208/">не буде ніякої передачі</a> справ із ГПУ – бюро буде розслідувати лише власні справи.</li>
        <li>27 листопада 2018 року <a href="https://www.pravda.com.ua/news/2018/11/27/7199480/">ДБР розпочало роботу</a> і зареєструвало перші кримінальні провадження.</li>
        <li>19 вересня 2019 року Верховна Рада ухвалила <a href="https://zakon.rada.gov.ua/laws/main/113-20">закон</a> про <a href="https://www.pravda.com.ua/news/2019/09/19/7226749/">реформу прокуратури</a>, запропонований президентом Володимиром Зеленським.</li>
      </ul>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/19/7232393/"/>
        <a href="https://www.pravda.com.ua/news/2019/11/19/7232385/"/>
        <a href="https://www.pravda.com.ua/news/2019/11/18/7232328/"/>
      </related>
    </article>
  </body>
</html>