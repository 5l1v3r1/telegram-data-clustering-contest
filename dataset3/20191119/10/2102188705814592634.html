<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653863/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T10:40:00+00:00"/>
    <meta property="og:title" content="&quot;Нафтогаз&quot;: Питання газу не буде обговорюватись на &quot;нормандській&quot; зустрічі"/>
    <meta property="og:description" content="Виконавчий директор НАК “Нафтогаз” Юрій Вітренко заявив, що йому не відомо про наміри винести на обговорення “нормандської четвірки” питання газових контрактів між “Нафтогазом” та “Газпромом”"/>
  </head>
  <body>
    <article>
      <h1>"Нафтогаз": Питання газу не буде обговорюватись на "нормандській" зустрічі</h1>
      <address>
        <time datetime="2019-11-19T10:40:00+00:00">19 Nov 2019, 10:40</time>
      </address>
      <p>Виконавчий директор НАК "Нафтогаз" Юрій Вітренко заявив, що йому не відомо про наміри винести на обговорення "нормандської четвірки" питання газових контрактів між "Нафтогазом" та "Газпромом".</p>
      <p><b>Джерело:</b> <a href="https://www.youtube.com/watch?v=uaqlbh3tKIQ&amp;feature=emb_logo">виступ</a> Вітренка в ефірі "Свободи слова" на ICTV</p>
      <p><b>Пряма мова:</b> "Щодо нормандського формату. Мені не відомо, чесно кажучи, щоб була якась конкретна робота в нормандському форматі щодо переговорів про газ. Я так чув висловлювання пана Пристайка, який говорив, що хоча російська сторона і намагалася нав'язати газові питання в нормандському форматі. Але від цього вдалося, скажімо так, відбитися. Тобто цей шантаж з боку Росії не пройшов."</p>
      <p><b>Що було раніше:</b> Директор "Нафтогазу України" Юрій Вітренко заявив, що в новому <a href="https://www.pravda.com.ua/news/2019/11/2/7230821/">позові до "Газпрому"</a> компанія вимагає переглянути тариф на транзит газу і виплатити $11,8 млрд компенсації.</p>
      <p>Цей позов – відповідь на позовну заяву "Газпрому", яку було подано до Стокгольмського арбітражу в 2018 році.</p>
      <p>Міністр енергетики та захисту довкілля Олексій Оржель заявив, що Україна готова до <a href="https://www.pravda.com.ua/news/2019/11/5/7231004/">припинення транзиту</a> російського газу з 1 січня 2020 року.</p>
      <p>
        <b>Передісторія:</b>
      </p>
      <p>
        <i>Термін дії контракту на транзит газу через територію України закінчується 31 грудня 2019 року.</i>
      </p>
      <p>
        <i>Москва пропонує відмовитися від взаємних претензій чи продовжити наявний договір ще на 10 років, "Газпром" навіть заявляв про готовність знизити тарифи на поставку газу.</i>
      </p>
      <p>
        <i>Чергові тристоронні консультації в форматі Росія – ЄС – Україна пройдуть наприкінці листопада.</i>
      </p>
      <p>
        <a href="https://www.pravda.com.ua/news/2019/11/19/7232363/">Українська правда</a>
      </p>
    </article>
  </body>
</html>