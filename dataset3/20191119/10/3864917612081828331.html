<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821072-francuzkij-ombudsmen-zustrivsa-iz-susenkom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:34:00+00:00"/>
    <meta property="og:title" content="Французький омбудсмен зустрівся із Сущенком"/>
    <meta property="og:description" content="Франція й надалі продовжуватиме підтримувати Україну на шляху звільнення політичних заручників з російських в’язниць."/>
  </head>
  <body>
    <article>
      <h1>Французький омбудсмен зустрівся із Сущенком</h1>
      <h2>Франція й надалі продовжуватиме підтримувати Україну на шляху звільнення політичних заручників з російських в’язниць.</h2>
      <address>
        <time datetime="2019-11-19T10:34:00+00:00">19 Nov 2019, 10:34</time>
      </address>
      <p>Про це заявив посол з прав людини Франції Франсуа Крокетт під час зустрічі з колишнім політв’язнем Кремля Романом Сущенком у Міністерстві Європи та закордонних справ Франції, повідомляє кореспондент Укрінформу.</p>
      <p>"Ваше слово важливе для нас, для розуміння ситуації з політв’язнями, які утримуються на території Російської Федерації. Безумовно, Франція продовжуватиме підтримувати Україну на шляху звільнення політв’язнів, щоб усі вони повернулися додому", - запевнив французький омбудсмен.</p>
      <p>На своїй сторінці у <a href="https://www.facebook.com/ambassadeurdroitsdelHomme/">Facebook</a> Франсуа Крокетт відзначив важливість зустрічі з колишніми бранцями Кремля.</p>
      <p>"Радий приймати на Ке д’Орсе (у Міністерстві Європи та закордонних справ Франції - ред.) <a href="https://www.ukrinform.ua/tag-susenko">Романа Сущенка</a>, колишнього кореспондента агентства "Укрінформ" у Франції, заарештованого 30 вересня 2016 року в Москві під час відвідання своєї родини. Після засудження до 12 років ув'язнення в колонії суворого режиму на фейковому судовому процесі, які продовжує здійснювати ФСБ, Роман був звільнений 7 вересня. Він прийшов розповісти, чим він живе, і подякувати своїм прихильникам", - написав французький омбудсмен.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2814402-susenko-peredav-do-muzeu-turemnu-robu-listi-ta-reprodukcii-svoih-kartin.html">Сущенко передав до музею тюремну робу, листи та репродукції своїх картин</a>
      </blockquote>
      <p>Як повідомлялося, питання звільнення політв’язнів та військовополонених буде однією із ключових тем зустрічі лідерів Франції України, Німеччини та Росії у нормандському форматі, яка запланована на 9 грудня у Парижі.</p>
      <p>Власний кореспондент Укрінформу у Франції Сущенко перебував у незаконному ув’язненні в Росії за надуманими обвинуваченнями три роки. Його затримали 30 вересня 2016 року у Москві, куди він прибув з приватною поїздкою.</p>
      <p>7 жовтня 2016 року йому висунули обвинувачення у шпигунстві. Московський міський суд 4 червня 2018 року засудив Сущенка до 12 років ув'язнення в колонії суворого режиму; 12 вересня Верховний суд Росії визнав це рішення законним.</p>
      <p>7 вересня 2019 року між РФ і Україною відбувся обмін утримуваними особами у форматі "35 на 35". В Україну повернулися 35 осіб, зокрема 11 незаконно засуджених українців, серед яких і Сущенко, а також 24 моряки, захоплені у районі Керченської протоки у листопаді 2018 року.</p>
    </article>
  </body>
</html>