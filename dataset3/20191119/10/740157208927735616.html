<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/podkarpackie-gminy-chca-byc-na-liscie-srednich-miast-ze-szczegolnym-wsparciem,135163.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T10:43:00+00:00"/>
    <meta property="og:title" content="Podkarpackie gminy chcą być na liście średnich miast ze szczególnym wsparciem"/>
    <meta property="og:description" content="Burmistrzowie sześciu podkarpackich miast (Ustrzyki Dolne, Lesko, Zagórz, Cieszanów, Narol oraz Kańczuga) podpisali wspólną prośbę o ujęcie ich miast na liście miast średnich tracących funkcje społeczno-gospodarcze."/>
  </head>
  <body>
    <article>
      <h1>Podkarpackie gminy chcą być na liście średnich miast ze szczególnym wsparciem</h1>
      <address><time datetime="2019-11-19T10:43:00+00:00">19 Nov 2019, 10:43</time> by <a rel="author">AW  </a></address>
      <h4>Burmistrzowie sześciu podkarpackich miast (Ustrzyki Dolne, Lesko, Zagórz, Cieszanów, Narol oraz Kańczuga) podpisali wspólną prośbę o ujęcie ich miast na liście miast średnich tracących funkcje społeczno-gospodarcze.</h4>
      <hr/>
      <ul>
        <li>
          <b>Miasta średnie w ekspertyzie PAN zostały zdefiniowane jako miejscowości poniżej stolicy województwa i mające powyżej 20 tys. mieszkańców. To ostatnie kryterium zdaniem podkarpackich burmistrzów jest krzywdzące.</b>
        </li>
        <li>
          <b>Dla średnich miast już w obecnej perspektywie finansowej Unii Europejskiej dedykowane są nabory, w których miasta mogą pozyskiwać środki zewnętrzne na realizację ich zadań własnych. </b>
        </li>
        <li>
          <b>Burmistrzowie liczą, że i oni w tych naborach będą mogli brać udział, by pozyskać pieniądze na inwestycje.</b>
        </li>
      </ul>
      <p>W 2017 roku Ministerstwo Inwestycji i Rozwoju zapowiedziało silne wsparcie dla miast średnich, które ma wynieść ponad 2,5 miliarda złotych. W tym celu utworzona została lista miast średnich, które zostaną takim wsparciem objęte. Dokument pod nazwą „Delimitacja miast średnich tracących funkcje społeczno-gospodarcze” opracowano dla potrzeb Strategii na Rzecz Odpowiedzialnego Rozwoju i jej autorem jest prof. Przemysław Śleszyński z Instytutu Geografii i Przestrzennego Zagospodarowania PAN.</p>
      <p>Czytaj też: <a href="https://www.portalsamorzadowy.pl/polityka-i-spoleczenstwo/srednie-miasta-maja-sie-rozwijac-ministerstwo-rozwoju-da-wsparcie-255-miastom-122-potraktuje-priorytetowo,92358.html">Średnie miasta mają się rozwijać. Ministerstwo Rozwoju da wsparcie 255 miastom (122 potraktuje priorytetowo)</a></p>
      <p>Miasta średnie w ekspertyzie PAN zostały zdefiniowane jako miejscowości poniżej stolicy województwa i powyżej 20 tys. mieszkańców (powyżej 15 tys., jeśli było to miasto powiatowe).</p>
      <p>Wszystkie miasta dokonano ocenie pod kątem spełnienia siedmiu kryteriów: zmiany zarejestrowanej liczby ludności, prognozy liczby ludności GUS do 2035 roku w powiecie, zmiany liczby bezrobotnych, zmiany dochodów własnych w budżetach gmin, zmiany liczby udzielonych noclegów, zmiany liczby zarejestrowanych podmiotów gospodarczych oraz zmiany liczby siedzib największych spółek wg listy 2000 Rzeczpospolitej.</p>
      <p>- (Warunek - red.) liczebności miast na poziomie minimum 20 tysięcy mieszkańców spowodował, że takie miasta jak m.in. Ustrzyki Dolne, Lesko, Zagórz, Cieszanów, Narol czy Kańczuga na liście miast wymagających wsparcia nie znalazły się, mimo spełnienia kryteriów – pisze na swojej stronie internetowej Bartosz Romowicz, burmistrz Ustrzyk Dolnych.</p>
      <h3>Nowa ekspertyza i list do premiera</h3>
      <p>Gmina Ustrzyki Dolne zleciła prof. Przemysławowi Śleszyńskiemu opracowanie pod nazwą „Kształtowanie się pozycji w systemie osadniczym i powiązań funkcjonalnych Ustrzyk Dolnych na tle procesów społeczno-gospodarczych w regionie”.</p>
      <p>W opracowaniu dla gminy Ustrzyki Dolne autor podsumowuje: „(…) niekorzystna sytuacja dotyczy Ustrzyk Dolnych, w których szereg wskaźników rozwojowych pozostaje na niższym poziomie niż w innych miastach podobnej rangi osadniczej (… ) problem słabszych tendencji w rozwoju społeczno-gospodarczym Ustrzyk Dolnych należy rozpatrywać w szerszym kontekście rozwoju małych i średnich miast w ostatnich dekadach zwłaszcza tych, które położone są na peryferiach. Powstanie kilkunastu dużych regionów na ogół wzmocniło tylko wybraną grupę miast, kosztem pozostałych (…)”.</p>
      <p>- Z opracowania tego jednoznacznie wynika, iż również miasto i gmina Ustrzyki Dolne wymagają wsparcia podobnego jak miasta, które znajdują się na liście miast średnich - dodaje burmistrz.</p>
      <p>Burmistrzowie miast będących w podobnej sytuacji społeczno- gospodarczej wspólnie wystąpili do Prezesa Rady Ministrów z prośbą o zmianę kryteriów wielkości miast i w ten sposób umożliwienie również mniejszym miastom korzystania ze środków zewnętrznych dedykowanych dla miast średnich.</p>
      <p>- Biorąc pod uwagę, iż finansowanie inwestycji infrastrukturalnych uzależnione jest w tym kontekście od wyboru kluczowych inwestycji warunkujących rozwój, nie ujęcie naszych miast w interwencji krajowej dla miast tracących funkcje społeczno-gospodarcze blokowało nam do tej pory udział w niektórych przedsięwzięciach finansowanych ze źródeł zewnętrznych. W związku z powyższym uważamy, iż w ramach tworzonych wieloletnich planów rozwoju podjęte powinny być zindywidualizowane działania ukierunkowane na zapobieganie marginalizacji i zjawiskom kryzysowym nie tylko w miastach średnich tracących funkcje społeczno- gospodarcze ale też miastach małych, które charakteryzują się tożsamymi cechami – piszą podkarpaccy samorządowcy do premiera.</p>
      <p>Burmistrzowie przypominają, że celem wprowadzenia pakietów przez ministerstwo jest zrównoważony rozwój kraju wykorzystujący indywidualne potencjały poszczególnych terytoriów oraz aktywizacja potencjałów miast.</p>
      <p>- Zdając sobie sprawę z tego, iż prace nad odpowiednimi zmianami legislacyjnymi dla nowej perspektywy finansowej są na ukończeniu, pragnę zauważyć, iż instytucjonalny system wdrażania środków zewnętrznych ukierunkowany musi być na potrzeby wszystkich obywateli naszego kraju. Tym bardziej dla nas jako burmistrzów miast obecność naszych miast w obszarze miast tracących funkcje społeczno- gospodarcze jest o tyle ważna, że pojawiają się nabory środków zewnętrznych, w tym zagranicznych, dedykowane właśnie dla tych miast – podkreślają sygnatariusze pisma.</p>
    </article>
  </body>
</html>