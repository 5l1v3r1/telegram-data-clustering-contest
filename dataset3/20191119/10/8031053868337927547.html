<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf%cf%85%cf%81%ce%ba%ce%af%ce%b1-%cf%83%cf%85%ce%bb%ce%bb%ce%ae%cf%88%ce%b5%ce%b9%cf%82-133-%cf%83%cf%84%cf%81%ce%b1%cf%84%ce%b9%cf%89%cf%84%ce%b9%ce%ba%cf%8e%ce%bd-%ce%b3%ce%b9%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T10:56:58+00:00"/>
    <meta property="og:title" content="Τουρκία: Συλλήψεις 133 στρατιωτικών για διασυνδέσεις με το δίκτυο του Γκιουλέν"/>
    <meta property="og:description" content="Τη σύλληψη 133 στρατιωτικών, τους οποίους θεωρεί υπόπτους για διασυνδέσεις με το δίκτυο του Φετουλάχ Γκιουλέν, διέταξε η Τουρκία, σύμφωνα με το πρακτορείο Anadolu."/>
  </head>
  <body>
    <article>
      <h1>Τουρκία: Συλλήψεις 133 στρατιωτικών για διασυνδέσεις με το δίκτυο του Γκιουλέν</h1>
      <address>
        <time datetime="2019-11-19T10:56:58+00:00">19 Nov 2019, 10:56</time>
      </address>
      <p>
        <b>Τη σύλληψη 133 στρατιωτικών, τους οποίους θεωρεί υπόπτους για διασυνδέσεις με το δίκτυο του Φετουλάχ Γκιουλέν, διέταξε η Τουρκία, σύμφωνα με το πρακτορείο Anadolu.</b>
      </p>
      <p>Οι ύποπτοι καταζητούνται στο πλαίσιο μιας επιχείρησης που επικεντρώνεται στη δυτική παράκτια επαρχία της Σμύρνης, σύμφωνα με το πρακτορείο, το οποίο προσθέτει ότι 82 από αυτούς είναι εν ενεργεία στρατιωτικοί.</p>
      <p>Η Άγκυρα κατηγορεί τον αυτοεξόριστο στις ΗΠΑ ιμάμη ότι ενορχήστρωσε το αποτυχημένο πραξικόπημα της 15ης Ιουλίου του 2016, κατηγορία την οποία ο ίδιος αρνείται.</p>
      <p>Στα τρία χρόνια μετά την απόπειρα πραξικοπήματος, περισσότεροι από 77.000 άνθρωποι έχουν προφυλακιστεί εν αναμονή της δίκης τους και σχεδόν 150.000 δημόσιοι υπάλληλοι, προσωπικό του στρατού και άλλοι έχουν αποπεμφθεί ή τεθεί σε διαθεσιμότητα. Εκτεταμένες συλλήψεις πραγματοποιούνται συστηματικά.</p>
      <figure>
        <img src="https://www.pentapostagma.gr/wp-content/uploads/2019/11/9ee139d80dcab2fafeeedc75667186d4.jpg"/>
      </figure>
      <p>Οι δυτικοί σύμμαχοι της Τουρκίας και οργανώσεις για τα ανθρώπινα δικαιώματα έχουν ασκήσει κριτική εις βάρος της επιχείρησης σημειώνοντας ότι ο πρόεδρος Ταγίπ Ερντογάν χρησιμοποιεί το αποτυχημένο πραξικόπημα ως πρόσχημα για να καταστείλει τους διαφωνούντες.</p>
      <p>Η Άγκυρα από την πλευρά της υποστηρίζει ότι τα μέτρα είναι απαραίτητα για την αντιμετώπιση της απειλής ασφαλείας που αντιμετωπίζει η Τουρκία και έχει δεσμευτεί να εξαρθρώσει το δίκτυο του Γκιουλέν.</p>
    </article>
  </body>
</html>