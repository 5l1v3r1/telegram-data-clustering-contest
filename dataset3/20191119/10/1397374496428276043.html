<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/ostali-sportovi/sjajno-je-pocelo-sebicu-srebro-na-svetskom-kupu-393163.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T10:54:00+00:00"/>
    <meta property="og:title" content="Sjajno je počelo - Sebiću srebro na Svetskom kupu!"/>
    <meta property="og:description" content="Odličan početak srpskih takmičara na Svetskom kupu u Kini."/>
  </head>
  <body>
    <article>
      <h1>Sjajno je počelo - Sebiću srebro na Svetskom kupu!</h1>
      <h2>Odličan početak srpskih takmičara na Svetskom kupu u Kini.</h2>
      <address><time datetime="2019-11-19T10:54:00+00:00">19 Nov 2019, 10:54</time> by <a rel="author">Aleksandar Obrenović</a></address>
      <p>Milenko Sebić je na sjajan način otvorio učešće srpskih strelaca na finalnom turniru Svetskog kupa u kineskom gradu Putjenu.<br/><br/>Sebić je prvog dana takmičenja osvojio srebrnu medalju u gađanju malokalibarskom puškom iz trostava (3 puta 40 metaka)!<br/><br/>Zlato je pripalo Čehu Filipu Nepejhalu, osvajaču srebra u ovoj disciplini na prethodnom finalu SK, a bronzom se okitio Rus Sergej Kamenski, olimpijski vicešampion.<br/><br/>Srpski strelac je u kvalifikacijama zauzeo treće mesto sa 1.165 krugova, koliko je pogodio i Kamenski. Najprecizniji u kvalifikacijama bio je Mađar Ištvan Peni (1.171)<br/><br/><i>"U kvalifikacijama je duvao jak vetar, pa je prosek rezultata osnovnog dela bio slabiji nego obično i nego što se očekivalo. Međutim, nije bilo ni malo lako plasirati se među osam najboljih. Konkurencija je bila najjača moguća, a zbog novog formata takmičenja, na finalnom turniru učestvuje više strelaca nego ranijih godina. U trostavu je startovalo 14 takmičara, među njima i četvorica predstavnika zemle domaćina, Kine"</i> – prenosi Dragan Donević, šef stručnog štaba i selektor za pušku.<br/><br/>Naš reprezentativac je na početku finala izbio na čelnu poziciju.<br/><br/>"<i>Finale je održano u prepunoj hali, pred velikim brojem kineskih navijača, koji su bodrili dvojicu svojih takmičara u finalu. Milenko je odlično od prvog metka vodio. Čelnu poziciju je držao kroz ceo klečeći i ležeći stav, a kad je počeo stojeći stav popustila mu je koncentracija. Ipak, uspeo je da osvoji medalju</i>" – dodaje Donević.<br/><br/>Sebić je pogodio 461,5 krugova. Nepejhal je zlato osvojio sa 462,9, čime je oborio i svetski juniorski rekord.<br/><br/>Ocenjujući učinak srpskog reprezentativca Donević kaže:<br/><br/><i>"Milenko Sebić je danas bio odličan. Čestitam i njemu i njegovom treneru Alini Sebić na ovom velikom uspehu."<br/></i><br/>Inače , Sebić se drugi put u karijeri plasirao na finalni turnir Svetskog kupa. Pre tri godine, u Bolonji je zauzeo osmo mesto u trostavu.<br/><br/>U sredu su na programu discipline u kojima nema srpskih strelaca. Preostali srpski predstavnici na vatrenu liniju izlaze u četvrtak, kada će Zorana Arunović, Jasmina Milovanović i Damir Mikec gažati vazdušnim pištoljem, a Andrea Arsović vazdušnom puškom.<br/><br/>MK puška, trostav, 3 puta 40 metaka, muškarci: 1. Filip Nepejhal (Češka) 462,9, 2. Milenko Sebić (Srbija) 461,5, 3. Sergej Kamenski (Rusija) 449,8, 4. Ištvan Peni (Mađarska) 437,1, 5. Haoran Jang (Kina) 426,2... Kvalifikacije: 1. Peni 1.171, 2. Kamenski 1.165, 3. Sebić 1.165...</p>
      <p>Izvor: Sportske.net, Streljački savez Srbije</p>
    </article>
  </body>
</html>