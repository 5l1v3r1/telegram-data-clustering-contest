<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/spojenymi-staty-otrasly-v-poslednim-tydnu-ctyri-pripady-strelby-vyzadaly-si-12-obeti-83098"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T10:08:58+00:00"/>
    <meta property="og:title" content="Spojenými státy otřásly v posledním týdnu čtyři případy střelby. Vyžádaly si 12 obětí - Seznam Zprávy"/>
    <meta property="og:description" content="Podle organizace Gun Violence Archive čelí Spojené státy v průměru více než jedné masové střelbě za den."/>
  </head>
  <body>
    <article>
      <h1>Spojenými státy otřásly v posledním týdnu čtyři případy střelby. Vyžádaly si 12 obětí - Seznam Zprávy</h1>
      <address>
        <time datetime="2019-11-19T10:08:58+00:00">19 Nov 2019, 10:08</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/spojenymi-staty-otrasly-v-poslednim-tydnu-ctyri-pripady-strelby-vyzadaly-si-12-obeti-83098">Spojenými státy otřásly v posledním týdnu čtyři případy střelby. Vyžádaly si 12 obětí</a></p>
      <h3>Spojenými státy otřásly v posledním týdnu čtyři případy střelby. Vyžádaly si 12 obětí</h3>
      <p><a href="https://www.seznamzpravy.cz/autor/filip-kalcak-613">Filip Kalčák<br/></a>19. 11. 11:08</p>
      <p>Podle organizace Gun Violence Archive čelí Spojené státy v průměru více než jedné masové střelbě za den.</p>
      <p>Ve Spojených státech znovu vzplály diskuse o držení zbraní. Důvodem je tragický týden, při kterém otřásly Kalifornií a Oklahomou čtyři případy masové střelby.</p>
      <p>Ve čtvrtek se ozvala střelba poprvé. Na střední škole v kalifornské Santa Claritě vytáhl šestnáctiletý mladík před vyučováním zbraň. Útočník zranil za šestnáct vteřin pět spolužáků a poté obrátil pistoli proti sobě. Dvě děti ve věku čtrnácti a patnácti let zraněním podlehly, stejně jako střelec. O tragédii informovala americká CNN.</p>
      <p>V pátek dostal jeden muž v San Diegu kvůli problematickému rozvodu soudní zákaz styku s nezletilými dětmi. O den později se přes nařízení vydal k domu své ženy, kde zabil ji i tři její malé děti ve věku tří, pěti a jedenácti let. Čtvrté dítě přežilo.</p>
      <p>Útočník se posléze zastřelil, napsala NBC.</p>
      <related>
        <a href="https://www.seznamzpravy.cz/clanek/devet-mrtvych-a-nejmene-16-zranenych-si-vyzadala-strelba-v-ohiu-76826?autoplay=1"/>
        <a href="https://www.seznamzpravy.cz/clanek/devet-mrtvych-a-nejmene-16-zranenych-si-vyzadala-strelba-v-ohiu-76826"/>
      </related>
      <p>Ani následující noc se v Kalifornii neobešla bez tragédie. Na jedné ze zahrad ve městě Fresno se v neděli sešla skupina přibližně třiceti přátel, aby si popovídala a zhlédla fotbalové utkání.</p>
      <p>Na dvorek náhle vtrhla dvojice střelců, která zavraždila čtyři lidi a šest dalších zranila.</p>
      <p>„Svědci viděli jen zář ze svítilny na zbrani, u domu byla příliš velká tma na to, aby mohli někoho poznat,“ řekl pro CNN Andrew Hall, šéf místní policie. Podle něj je možné, že za útokem stál asijský gang, který si s někým na zahradě vyřizoval účty. Domněnky ale potvrdí až vyšetřování.</p>
      <related>
        <a href="https://www.seznamzpravy.cz/clanek/strelba-na-skole-v-rusku-dva-mrtvi-a-tri-zraneni-82697"/>
      </related>
      <p>V pondělí střílel další útočník v oklahomském městě Duncan. Na parkovišti před prodejnou Walmart zavraždil dva lidi a poté spáchal sebevraždu.</p>
      <p>„Selhání při ochraně našich komunit, rodin a dětí rozpoutalo noční můru, která musí přestat,“ uvedla v oficiální reakci Gabrielle Giffordsová, bývalá členka Sněmovny reprezentantů USA. „Měli bychom odmítnout žít ve světě, kde naše děti žijí v neustálém strachu ze střelby. Nikdy nesmíme považovat tento stupeň násilí za normální,“ dodala.</p>
      <p>Podle webu CBS, který se odvolává na neziskovou organizaci Gun Violence Archive, bylo letos napříč Spojenými státy spácháno 369 masových střeleb (incidentů, při kterých zemřou čtyři nebo více lidí).</p>
    </article>
  </body>
</html>