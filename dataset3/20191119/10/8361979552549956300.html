<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/rinok-zemli-shcho-proponuye-zakonoproekt-pro-znyattya-moratoriyu-50054294.html"/>
    <meta property="og:site_name" content="НВ"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="Ринок сільськогосподарських земель: яким він буде?"/>
    <meta property="og:description" content="Що пропонує законопроект про зняття мораторію на продаж землі"/>
  </head>
  <body>
    <article>
      <h1>Ринок сільськогосподарських земель: яким він буде?</h1>
      <h2>Що пропонує законопроект про зняття мораторію на продаж землі</h2>
      <address><time datetime="2019-11-19T10:00:00+00:00">19 Nov 2019, 10:00</time> by <a rel="author">Олександр Зубрицький</a></address>
      <p>13 листопада Верховна Рада прийняла у першому читанні законопроект № 2178−10, яким пропонується скасувати земельний мораторій та фактично дозволити продаж сільськогосподарських земель.</p>
      <p>В цілому, запровадження ринку земель є безперечно позитивним кроком нової влади, проте чи враховують інструменти обігу земель кращий досвід країн ЄС? Чи сприяє законопроект залученню іноземних інвестицій в агросектор? В цьому ще потрібно розібратися.</p>
      <p>Нагадаємо, у травні 2017 року Європейський суд з прав людини у справі «Зеленчук і Цицюра проти України» визнав, що земельний мораторій порушує право власності громадян, які протягом 18 років не можуть продати сільськогосподарську землю.</p>
      <p>Чи під тиском Євросуду, чи з метою виконання передвиборчих обіцянок, нова влада вирішила не затягувати скасування земельного мораторію шляхом підготовки комплексного закону про обіг земель сільськогосподарського призначення, а обмежитися точковими змінами до Земельного кодексу.</p>
      <p>
        <b>Що ж пропонує законопроект</b>
      </p>
      <p>
        <b>Обмеження для іноземців</b>
      </p>
      <p>Так, з 1 жовтня 2020 року пропонується надати право купляти землі сільськогосподарського призначення громадянам України, юридичним особам, створеним за законодавством України, територіальним громадам та державі.</p>
      <p>Крім цього, законопроект передбачає перехідний період до 1 січня 2024 року, протягом якого заборонено купляти сільськогосподарські землі юридичним особам, бенефіціарами яких є іноземці. Проте навіть на перехідний період є виняток з правила.</p>
      <p>З однієї сторони, законодавець заспокоює обурені маси селян та забороняє іноземцям-фізичним особам купляти сільгоспземлі. З іншої сторони, <b>законопроект залишає не один варіант фактичного обходу такої заборони</b>.</p>
      <p>Так, незалежно від громадянства бенефіціара, до 1 січня 2024 року землі дозволяється набувати у власність юридичній особі - орендарю таких земель, якщо компанія-орендар не молодша трьох років.</p>
      <p>Також іноземці можуть набути контроль над землями через придбання корпоративних прав юридичних осіб — власників сільгоспземель, зареєстрованих за законодавством України. Формально зміни до Земельного кодексу не місять обмежень щодо учасників чи бенефіціарів компаній набувати корпоративні права юридичних осіб, які володіють земельним банком.</p>
      <p>Тобто, попри задекларовану у законопроекті заборону іноземцям самостійно купляти землі сільськогосподарського призначення, така можливість фактично може існувати шляхом структурування бізнесу через юридичних осіб. У зв’язку з цим не зрозумілі мотиви обмеження доступу іноземців до ринку сільськогосподарських земель, варіанти з загрозою національному суверенітету не розглядаємо.</p>
      <p>Натомість досвід країн ЄС, зокрема, Нідерландів та Великобританії, демонструє, що відсутність заборони для іноземців на купівлю сільськогосподарських земель не тільки сприяє конкуренції між агровиробниками, а й підвищує вартість 1 га землі до 50−60 тисяч доларів США.</p>
      <p>Враховуючи обраний Україною напрям адаптації законодавства України до законодавства ЄС, надання доступу іноземцям до ринку сільськогосподарських земель не тільки б відповідало європейському вектору розвитку, а й усувало б «неконтрольовані» схеми обходу заборони та сприяло б залученню іноземних інвестицій у сільське господарство.</p>
      <p>
        <b>Обмеження площі землі</b>
      </p>
      <p>У законопроекті пропонується обмеження на сукупну площу земель, яку може набувати у власність громадянин чи юридична особа разом з пов’язаними особами на рівні 35% сільськогосподарських земель об'єднаної громади, 15% сільськогосподарських земель області та 0,5% сільськогосподарських земель України.</p>
      <p>При цьому, обов’язки по контролю за додержанням граничних норм при набутті права власності на землі покладено на нотаріуса. При посвідченні угоди нотаріус повинен перевірити відомості у відповідних реєстрах та встановити, чи не відбудеться внаслідок транзакції перевищення максимальної сукупної площі земельних ділянок у покупця та пов’язаних з ним осіб.</p>
      <p>Проте фізично і технічно функції контролю нотаріусу здійснювати буде складно, особливо у випадку придбання землі агрохолдингами з земельним банком у кількох областях. Тому доцільно було б відповідні функції покласти на Антимонопольний комітет України, який має відповідний досвід в аграрній сфері.</p>
      <p>Більше того, самі обмеження максимальної площі у відсотковому співвідношенні видаються надто великими — більше 100 тис. га в межах області. Такі розміри не спрямовані на забезпечення конкуренції та розвитку дрібних і середніх фермерських господарств.</p>
      <aside>Країни Європейського Союзу встановлюють значно менші максимальні площі, які може набувати одна особа</aside>
      <p>Країни Європейського Союзу встановлюють значно менші максимальні площі, які може набувати одна особа, наприклад, Данія — 150 га, Литва та Угорщина — 300 га, Польща — 300 га з можливістю успадкування до 500 га на одну особу. Такі норми спрямовані на ведення сільського господарства в першу чергу фермерами, а вже потім юридичними особами (агрохолдингами).</p>
      <p>Досвід країн ЄС свідчить, що поряд з встановленням максимальних площ земель, варто застосовувати і інші інструменти боротьби з концентрацією земель в одних руках. Європейський парламент рекомендує державам-членам також наділяти переважними правами на придбання землі різних категорій осіб, встановлювати пільгове оподаткування угод відчуження землі, відповідальність за нераціональне використання земель тощо.</p>
      <p>
        <b>Подвійне враження</b>
      </p>
      <p>Підсумовуючи, слід сказати, що законопроект № 2178−10 не є однозначним. З однієї сторони, скасування земельного мораторію в цілому є безперечно позитивним кроком, який дозволить майже 7 мільйонів власників-селян продати сільськогосподарські землі за ринковими цінами. З іншої сторони, запропонована модель ринку мало орієнтована на фермерські господарства та обмежує доступ іноземних інвесторів, що явно не сприятиме конкуренції.</p>
      <p>Ускладнює оцінку законопроекту точкове вирішення питань, оскільки інші важливі питання як особливості продажу земель державної і комунальної власності, фінансово-кредитна допомога аграріям, консолідація сільськогосподарських земель та інші необхідно врегулювати іншими законодавчими актами. Тому робота над ринком сільськогосподарських земель не повинна обмежуватися законопроектом № 2178−10.</p>
    </article>
  </body>
</html>