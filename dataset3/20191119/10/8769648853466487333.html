<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/curtmetratge-valencia-exhibeix-potencial-nou-candidats-nominats-goya"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T10:41:00+00:00"/>
    <meta property="og:title" content="El curtmetratge valencià exhibeix el seu potencial amb nou candidats a ser nominats als Goya"/>
    <meta property="og:description" content="En la categoria de millor curt documental figuren 'Los que desean', d'Elena López Riera (Alina Film), i 'Makun (No llores). Dibujos en un CIE, d'Emilio Martí."/>
  </head>
  <body>
    <article>
      <h1>El curtmetratge valencià exhibeix el seu potencial amb nou candidats a ser nominats als Goya</h1>
      <h2>El 25% dels curts audiovisuals amb una possible nominació als premis estan dirigits per un director valencià o bé produïts per una empresa valenciana</h2>
      <address><time datetime="2019-11-19T10:41:00+00:00">19 Nov 2019, 10:41</time> by <a rel="author">DLV</a></address>
      <p>VALÈNCIA. L'Institut Valencià de Cultura (IVC) ha projectat i presentat a la Filmoteca els nou curtmetratges valencians candidats a ser nominats als Premis Goya. Aquests curts han sigut seleccionats d'un total de 35 per a competir per les nominacions de la 34a edició dels Goya en les categories de millor curtmetratge d'animació, documental i ficció.<br/><br/>En aquesta edició dels Goya, el 25% dels curtmetratges candidats estan dirigits per un director o directora valencians o bé produïts per una empresa valenciana. D'aquests nou curtmetratges, quatre són d'animació, dos són documentals i tres de ficció.<br/><br/>Dins dels deu curts de la categoria d'animació han sigut seleccionats quatre valencians: Madrid 2120, de José Luís Quirós i Paco Sáez (Lightbox); Miss Mbulu, de Ben Fernández (Jaibo Films); Tututú, de Rosa Peris (Rosa i Mercedes Peris), i Vs Santa, d'Aitor Herrero i Raúl Colomer (Barreira).<br/><br/>En la categoria de millor curt documental figuren Los que desean, d'Elena López Riera (Alina Film), i Makun (No llores). Dibujos en un CIE, d'Emilio Martí.<br/><br/>En la categoria de curtmetratge de ficció es presenten Sushi, de Roberto Martín (Mammut); Cocodrilo, de Jorge Yúdice, i Muero por volver, de Javier Marco (White Leaf Produccions).<br/><br/>D'aquests nou curtmetratges, quatre han disposat d'ajudes a la producció que concedeix anualment l'Institut Valencià de Cultura: els documentals Los que desean i Makun (No llores). Dibujos en un CIE i les produccions d'animació Miss Mbulu i Tututú.<br/><br/>Makun (No llores). Dibujos en un CIE també figura en el catàleg Curts 2019, amb el qual l'Institut Valencià de Cultura promou el curtmetratge valencià en festivals nacionals i internacionals.<br/><br/>Un comité, format per membres de la Junta Directiva de l'Acadèmia de Cinema i pels guanyadors de les últimes cinc edicions en les tres categories, ha seleccionat deu títols en l'apartat de documental, quinze en la categoria de ficció i deu en animació. Aquests 35 curtmetratges podran ser votats en les pròximes setmanes per tots els acadèmics per a decidir els que, finalment, optaran als Premis Goya, que se celebraran el pròxim 25 de gener del 2020. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
    </article>
  </body>
</html>