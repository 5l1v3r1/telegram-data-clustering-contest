<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562254/mitsotakis-echthros-mas-einai-o-kapnos-ochi-oi-kapnistes"/>
    <meta property="og:site_name" content="NOOZ."/>
    <meta property="article:published_time" content="2019-11-19T10:58:00+00:00"/>
    <meta property="og:title" content="Μητσοτάκης: Εχθρός μας είναι ο καπνός, όχι οι καπνιστές"/>
    <meta property="og:description" content="«Η απαγόρευση του καπνίσματος αποτελεί μία τολμηρή πρωτοβουλία για την προστασία της Δημόσιας Υγείας. Μία εμβληματική κίνηση εκσυγχρονισμού και εξευγενισμού της καθημερινότητάς μας. Αλλά και μία άσκηση αλληλοσεβασμού που τελικά ενδυναμώνει την κοινωνική συνοχή»."/>
  </head>
  <body>
    <article>
      <h1>Μητσοτάκης: Εχθρός μας είναι ο καπνός, όχι οι καπνιστές</h1>
      <address>
        <time datetime="2019-11-19T10:58:00+00:00">19 Nov 2019, 10:58</time>
      </address>
      <p>
        <b>«Η απαγόρευση του καπνίσματος αποτελεί μία τολμηρή πρωτοβουλία για την προστασία της Δημόσιας Υγείας. Μία εμβληματική κίνηση εκσυγχρονισμού και εξευγενισμού της καθημερινότητάς μας. Αλλά και μία άσκηση αλληλοσεβασμού που τελικά ενδυναμώνει την κοινωνική συνοχή».</b>
      </p>
      <p>Αυτά ανέφερε ο Κυριακός Μητσοτάκης στο χαιρετισμό του για την εκδήλωση επίσημης ενημέρωσης του<b> Εθνικού Σχεδίου Δράσης κατά του Καπνίσματος </b>από το Υπουργείο Υγείας.</p>
      <p>
        <b>Διαβάστε:<a href="https://www.nooz.gr/greece/1562072/antikapnistikos-nomos-prostima-ews-10000-eyrw-to-ypsos-twn-poinwn-ana-katigoria"> Αντικαπνιστικός νόμος: Πρόστιμα έως 10.000 ευρώ- Το ύψος των ποινών ανά κατηγορία</a></b>
      </p>
      <p>Τόνισε, δε, πως σε πολλές χώρες πέτυχαν την απαγόρευση του καπνίσματος σε δημόσιους χώρους και ανέφερε: «Δεν υπάρχει πια καμία δικαιολογία του τύπου, "αυτά δεν γίνονται στην Ελλάδα"».</p>
      <p>Σημείωσε πως τα τελευταία χρόνια υπήρξαν: «Ένδεκα νομοθετήματα, Προεδρικά Διατάγματα και υπουργικές αποφάσεις μέσα σε 10 χρόνια, με μηδενικά αποτελέσματα. Αυτός είναι ο θλιβερός απολογισμός της απαγόρευσης καπνίσματος σε κλειστούς χώρους, που υποτίθεται ότι θεσμοθετήθηκε το 2009» σημειώνοντας πως «η Ελλάδα μοιάζει αγκιστρωμένη στο παρελθόν, γιατί οι κυβερνήσεις δεν τόλμησαν, η Διοίκηση αδράνησε και η κοινωνία ανέχτηκε. Σαν το κάπνισμα να μην αφορά την Υγεία και τον Πολιτισμό μας. Και σαν να αποτελεί μία ανώδυνη λεπτομέρεια».</p>
      <p>«Ένας σωστός νόμος κατέληξε παντελώς ανενεργός. Ερχόμαστε να απαντήσουμε με την Εθνική Στρατηγική &amp; την αυστηρή απαγόρευση του καπνίσματος. Και να προσθέσουμε μια καμπάνια ευαισθητοποίησης: Ο εχθρός είναι ο καπνός όχι οι καπνιστές», επεσήμανε.</p>
      <p>Όπως είπε ο κ. Μητσοτάκης, «με σύνθημα "η υγεία μας ενώνει" ξεκινάμε καμπάνια. Υποδεικνύουμε ένα νέο πρότυπο ζωής σε άκαπνες πόλεις, χώρους κλπ. Οι έλεγχοι θα γίνονται από μικτά κλιμάκια με τη συνδρομή της αστυνομίας. Η τιμωρία δεν είναι απειλή, είναι καταφύγιο» και ανέλυσε τους βασικούς άξονες του σχεδίου για το 2019-2023:</p>
      <p>1. Διαμόρφωση αντικαπνιστικής κουλτούρας, με έμφαση στις μικρές ηλικίας. Το κάπνισμα πρέπει να τεθεί κι εδώ εκτός μόδας</p>
      <p>2. Να δοθεί φωνή στον μη καπνιστή. Ο νόμος προστατεύει πρωτίστως τους εργαζόμενους στα καταστήματα, που υποχρεώνονται μέχρι τώρα να πολιορκούνται από τον καπνό</p>
      <p>3. Υποστήριξη στους καπνιστές που θέλουν να διακόψουν το κάπνισμα</p>
      <p>4. Σωστή και αντικειμενική αξιολόγηση νέων καπνικών προϊόντων</p>
      <p>«Ο νόμος επιτρέπει στους καπνιστές να καπνίζουν στον αυστηρά ιδιωτικό τους χώρο, αφήνοντας στο άτομο την επιλογή της προσωπικής του πορείας, αφήνοντας όμως στο κράτος την ευχέρεια να προειδοποιεί και να προστατεύει», ανέφερε και συμπλήρωσε:</p>
      <p>«Όπως μάθαμε να φοράμε στους δρόμους ζώνη &amp; κράνος, έτσι θα μάθουμε να καπνίζουμε έξω από τα μπαρ και τα εστιατόρια».</p>
      <p>«Η εφαρμογή του αντικαπνιστικού νόμου δεν είναι υπόθεση καταστολής. Είναι υπόθεση της δυνατότητάς μας ως οργανωμένης πολιτείας να κάνουμε επιτέλους όλοι μαζί αυτό που όλοι αναγνωρίζουμε κατ'ιδίαν ότι είναι το σωστό», τόνισε ο Κυριάκος Μητσοτάκης.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F460086291284654%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <related>
        <a href="https://www.nooz.gr/greece/1562072/antikapnistikos-nomos-prostima-ews-10000-eyrw-to-ypsos-twn-poinwn-ana-katigoria"/>
        <a href="https://www.nooz.gr/greece/1562159/dogma-taxi-kai-asfaleia-kai-sto-antikapnistiko-mparaz-elegchwn-se-epicheiriseis"/>
      </related>
    </article>
  </body>
</html>