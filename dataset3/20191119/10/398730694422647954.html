<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/salvador-dalis-kanda-konstverk-tas-bort-nar-moderna-gors-om/"/>
    <meta property="og:site_name" content="DN.SE"/>
    <meta property="article:published_time" content="2019-11-19T10:02:19+00:00"/>
    <meta property="og:title" content="Salvador Dalís kända konstverk tas bort när Moderna görs om"/>
    <meta property="og:description" content="Moderna museet gör om sin fasta utställning. 297 konstverk har valts ut, samtliga rum har möblerats om och fler kvinnor och svenska konstnärer lyfts fram."/>
  </head>
  <body>
    <article>
      <h1>Salvador Dalís kända konstverk tas bort när Moderna görs om</h1>
      <address><time datetime="2019-11-19T10:02:19+00:00">19 Nov 2019, 10:02</time> by <a rel="author" href="https://www.dn.se/av/nichlas-alsing-pettersson/" target="_blank">Nichlas Alsing Pettersson</a></address>
      <p>
        <b>Sal för sal har under året hängts om på Moderna museet. I den nya fasta utställningen som nu presenteras lyfts kvinnor och svenska konstnärer fram – samtidigt som bland annat Salvador Dalís välkända verk ”Wilhelm Tells gåta” tas bort. </b>
      </p>
      <p>Moderna museets har en samling bestående av omkring 140.000 verk. Nu har en större omvandling genomförts på museet. Nitton rum har gjorts om och 297 konstverk har valts ut i det omfattande projektet. </p>
      <p>– Vi hänger ständigt om i våra salar eftersom vi har långt fler verk i samlingen än vad som kan visas i ett svep. Det sker löpande, men den här gången har vi valt att hänga om alla nitton rum för att på det sättet kunna generera nya berättelser och historier, säger Matilda Olof-Ors, intendent för svensk och nordisk konst vid Moderna museet. </p>
      <p><b>Moderna museet</b> valde att inte stänga ner museet. I stället har rum för rum successivt förändrats och konsten hängts om.</p>
      <p>När besökarna på lördag får möjlighet att ta del av det färdiga resultatet så väntar en hel del nyheter. Verk har tillkommit, andra har försvunnit, och de flesta har bytt plats. När museet nyöppnar samlingssalarna visas konsten i tematiska och monografiska presentationer. Rummen har fått titlar såsom ”Efter muren”, ”Collage och assemblage”, ”Ett eget rum”, ”Tillsammans” och ”Excentrisk abstraktion”. </p>
      <p>– Det har kreativt varit väldigt spännande att tillsammans med kollegorna få dyka ner i våra samlingar, vrida och vända på idéer och se helheten växa fram med våra nya teman.</p>
      <p>– Verken visas utifrån en övergripande kronologi. Emellanåt bryts kronologin för att låta verk och idéer från olika tider mötas i samma rum. Vi har placerat nya verk tillsammans med älskade favoriter i helt andra konstellationer. På det sättet belyser vi nya aspekter i konstverken. Dessutom har vi tagit fram konst som inte har visats på länge.</p>
      <p>– I stället för att berätta en klassisk konsthistoria så utgår den nya samlingspresentationen nu mer från konstnärernas visioner och erfarenheter, säger Matilda Olof-Ors. </p>
      <figure>
        <img src="https://cached-images.bonnier.news/cms30/UploadedImages/2019/11/19/628e14cd-0c28-4650-a056-7bd1eb28101e/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Matilda Olof-Ors.<cite>Foto: Foto: Moderna museet / Åsa Lundén</cite></figcaption>
      </figure>
      <p>Den nya samlingspresentationen innehåller fler verk av kvinnliga konstnärer och en större andel svenska konstnärer än tidigare.</p>
      <p>– Vi kom tidigt i processen fram till att vi ville att den nya presentationen skulle inkludera fler konstverk gjorda av kvinnor än vad vi har haft förut. En samling är ett resultat av val som präglas av rådande normer och av museets historia – och att lyfta fram fler kvinnor är ett sätt att konfrontera detta. </p>
      <figure>
        <img src="https://cached-images.bonnier.news/cms30/UploadedImages/2019/11/19/205cfbbb-793a-4e09-bd2f-f2bea04d4335/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Sigrid Hjerténs konstverk ”Ateljéinteriör”.<cite>Foto: Foto: Moderna Museet / Åsa Lundén</cite></figcaption>
      </figure>
      <p>När nyförvärv tillkommer och salarna görs om så innebär det dock att vissa konstverk plockas undan. Moderna museet har med sina trettiotal verk en av världens största samlingar av den franske bildkonstnären Marcel Duchamp. Tidigare har Moderna museet dedikerat ett helt rum till Duchamp – som nu tas bort.  </p>
      <p>– Flera av Marcel Duchamps verk är under den här perioden utlånade till internationella utställningar, men vi kommer att visa två viktiga verk av konstnären i den nya samlingspresentationen: ”Bruden avklädd av sina ungkarlar till och med” samt ”Roue de bicyclette”. Duchamp får inget specifikt rum, men verken inkluderas i andra sammanhang än tidigare.</p>
      <p>Dessutom försvinner också Salvador Dalís surrealistiska ”Wilhelm Tells gåta” – som är en av Moderna museets mest kända målningar. </p>
      <p>
        <b>Både Duchamp-rummet och Salvador Dalís ”Wilhelm Tells gåta” får väl sägas vara några av Moderna museets kronjuveler. Hur tror ni att besökarna kommer reagera på att de inte är med? </b>
      </p>
      <p>– Det får vi helt enkelt se. Jag vet att ”Wilhelm Tells gåta” är en målning som är efterfrågad hos publiken och det är säkerligen ett verk många kommer att sakna under en period, men jag hoppas att besökarna upptäcker nya favoriter. Vi har inte obegränsat med plats och vissa verk får vila en stund. </p>
      <p>– Även framöver kommer vi regelbundet att hänga om enskilda verk och rum. ”Wilhelm Tells gåta” kommer absolut att dyka upp igen, men inte just nu, säger Matilda Olof-Ors. </p>
    </article>
  </body>
</html>