<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/substanta-delicia-gastoxin-foarte-toxica-efecte-letale-caz-inhalare-necesita-utilizare-autorizatie-speciala-folosita-deratizarea-blocului-timisoara-au-murit-doi-copii-mama-unuia-dintre-1922403319452019111019174571"/>
    <meta property="og:site_name" content="News.ro"/>
    <meta property="article:published_time" content="2019-11-19T10:33:45+00:00"/>
    <meta property="og:title" content="Substanţa Delicia Gastoxin, foarte toxică, cu efecte letale în caz de inhalare, şi care necesită pentru utilizare autorizaţie specială, a fost folosită în deratizarea blocului din Timişoara în care au murit doi copii şi mama unuia dintre ei"/>
    <meta property="og:description" content="Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială,"/>
  </head>
  <body>
    <article>
      <h1>Substanţa Delicia Gastoxin, foarte toxică, cu efecte letale în caz de inhalare, şi care necesită pentru utilizare autorizaţie specială, a fost folosită în deratizarea blocului din Timişoara în care au murit doi copii şi mama unuia dintre ei</h1>
      <address><time datetime="2019-11-19T10:33:45+00:00">19 Nov 2019, 10:33</time> by <a rel="author">Liliana Iedu</a></address>
      <p>
        <b>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială,</b>
      </p>
      <p>”În urma cercetărilor efectuate în cauză s-a stabilit că suspectul B.I.S., în calitate de reprezentant al unei societăţi comerciale cu sediul în Timişoara, a executat servicii de deratizare în imobilul respectiv (blocul de pe strada Mioriţa nr. 8 în care au decedat trei persoane - n.r.), în baza unui contract încheiat în acest sens, activitate ce a avut loc în perioada 16.11.2019 - 18.11.2019. În cauză există indicii că, în procesul de deratizare, suspectul a folosit un insecticid denumit Delicia - GASTOXIN, ce conţine ce are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie specială”, transmite Parchetul de pe lângă Tribunalul Timiş, într-un comunicat de presă.</p>
      <p>Specialiştii în cercetare chimică au descoperit, luni seara, în timpul operaţiunii de evacuare a celui de-al doilea bloc de locuinţe, unde aceeaşi firmă făcuse dezinsecţie şi deratizare chiar luni dimineaţă, într-o cutie, aşezată în dulap, între haine, o substanţă foarte toxică, Delicia Gastoxin, în formă de tablete rotunde, pe bază de fosfură de aluminiu. Aceasta se eliberează doar cu autorizaţii speciale.</p>
      <p>Delicia Gastoxin este un insecticid destinat combaterii daunătorilor cerealelor depozitate şi a rozătoarelor mari din culturile de câmp.</p>
      <p>Gazul de fosfină este eliberat în prezenţa umezelii şi este puternic toxic pentru toate formele de viaţă, fie oameni, fie animale. Fosfina, prin inhalare, blochează căile respiratorii prin eliminarea apei din celule.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>