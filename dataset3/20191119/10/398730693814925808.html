<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/tankovic-utsags-till-matchens-basta-var-lite-nervos-och-ville-gora-bra-ifran-mig/"/>
    <meta property="og:site_name" content="DN.SE"/>
    <meta property="article:published_time" content="2019-11-19T10:47:26+00:00"/>
    <meta property="og:title" content="Tankovic utsågs till matchens bästa: Var lite nervös och ville göra bra ifrån mig"/>
    <meta property="og:description" content="Hammarbys Muamer Tankovic berättar om sin insats mot Färöarna där han utsågs till matchens bästa spelare. Härnäst kan det bli spel i Serie A och Genoa."/>
  </head>
  <body>
    <article>
      <h1>Tankovic utsågs till matchens bästa: Var lite nervös och ville göra bra ifrån mig</h1>
      <address><time datetime="2019-11-19T10:47:26+00:00">19 Nov 2019, 10:47</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Första tävlingsmatchen för Sverige är avklarad. <br/>Muamer Tankovics insats mot Färöarna gav mersmak och efter matchen utsågs Hammarbyspelaren till matchens bästa. </b>
      </p>
      <p>Muamer Tankovic spelade från start när <a href="https://www.dn.se/sport/fotboll/live-2045-sverige-avslutar-em-kvalet-mot-faroarna/">Sverige mötte Färöarna</a> i EM-kvalets sista omgång. Hammarbyspelaren fick chansen till vänster på mittfältet och var aktiv i det offensiva spelet. </p>
      <p><b>Efter matchen belönades </b>också 24-åringen med priset som matchens bästa spelare i sin första tävlingsmatch för Sveriges A-landslag. </p>
      <p>– Det kändes stabilt och jag är nöjd med min insats. Jag var lite nervös innan och ville göra bra ifrån mig. Det var många spelare som jag inte spelat med förut, men i slutändan gjorde vi en bra match och vann med 3–0, säger Tankovic. </p>
      <p>– Jag ville bara få ut mitt spel. Jag gillar att utmana motspelare och sätta mina medspelare i bra lägen. Jag ville bara få ut mitt bästa. </p>
      <p><b>På senare tid har Tankovic</b> uppgetts vara på väg bort från Hammarby, där han har kontrakt till sommaren. Enligt Expressen är 24-åringen på väg till den italienska Serie A-klubben Genoa, <a href="https://www.expressen.se/sport/fotboll/svensken-om-serie-a-kanns-som-det-blir-av/">vilket han själv bekräftar för tidningen</a>. </p>
      <p>– Det är ett väldigt stort intresse. De har hört av sig till Hammarby, och gett ett bud till Hammarby. Det känns som att det kan bli av, säger han. </p>
      <p>Att få speltid i klubblaget inför sommarens EM är också något som Tankovic väger in i sitt klubbval och 24-åringen hoppas att han stärkt sina aktier inför att Janne Andersson tar ut truppen till EM. </p>
      <p>– Jag tycker att jag gjort bra samlingar när jag varit med i landslaget. Jag har varit mig själv och nu när jag fick chansen tycker jag att jag tog den. Det gäller också att spela i klubblaget för att kunna visa upp sig ännu mer, säger Tankovic till DN. </p>
      <p>
        <b>Läs mer:</b>
      </p>
      <p>
        <a href="https://www.dn.se/sport/fotboll/janne-andersson-jag-ar-nojd-men-hade-samtidigt-velat-se-mer/">Janne Andersson inte helt nöjd men lyfte fram Tankovic</a>
      </p>
      <p><a href="https://www.dn.se/sport/fotboll/johan-esk-sverige-har-blivit-det-stangda-landslaget/">Johan Esk: Sverige har blivit det stängda landslaget</a> </p>
      <p>
        <a href="https://www.dn.se/sport/fotboll/guidetti-snart-sitter-jag-pa-banken-igen/">Guidetti: Snart sitter jag på bänken igen</a>
      </p>
    </article>
  </body>
</html>