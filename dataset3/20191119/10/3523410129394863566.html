<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640641/%D8%A7%D9%88%D9%84%DB%8C%D9%86-%D8%A8%D8%B1%D8%AF-%DB%B9-%DA%AF%D9%84%D9%87-%D8%AA%DB%8C%D9%85-%D9%85%D9%84%DB%8C-%D8%A7%DB%8C%D8%AA%D8%A7%D9%84%DB%8C%D8%A7-%D8%A8%D8%B9%D8%AF-%D8%A7%D8%B2-%DB%B7%DB%B1-%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T10:34:00+00:00"/>
    <meta property="og:title" content="اولین برد ۹ گله تیم ملی ایتالیا بعد از ۷۱ سال"/>
    <meta property="og:description" content="پرگل‌ترین پیروزی تیم ملی ایتالیا در یک بازی رسمی از ۷۱ سال پیش تا کنون به ثبت رسید."/>
  </head>
  <body>
    <article>
      <h1>
        <a href="https://www.bultannews.com/fa/news/640641/%D8%A7%D9%88%D9%84%DB%8C%D9%86-%D8%A8%D8%B1%D8%AF-%DB%B9-%DA%AF%D9%84%D9%87-%D8%AA%DB%8C%D9%85-%D9%85%D9%84%DB%8C-%D8%A7%DB%8C%D8%AA%D8%A7%D9%84%DB%8C%D8%A7-%D8%A8%D8%B9%D8%AF-%D8%A7%D8%B2-%DB%B7%DB%B1-%D8%B3%D8%A7%D9%84">اولین برد ۹ گله تیم ملی ایتالیا بعد از ۷۱ سال</a>
      </h1>
      <h2>پرگل‌ترین پیروزی تیم ملی ایتالیا در یک بازی رسمی از ۷۱ سال پیش تا کنون به ثبت رسید.</h2>
      <address><time datetime="2019-11-19T10:34:00+00:00">19 Nov 2019, 10:34</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پیروزی 9 بر یک شب گذشته (دوشنبه) تیم ملی ایتالیا مقابل ارمنستان در شهر پالرمو پرگل‌ترین پیروزی این تیم از سال 1948 بود.</p>
      <p>تیم ملی فوتبال ایتالیا 71 سال پیش در جریان رقابت‌های المپیک تیم ملی آمریکا را با نتیجه 9 بر صفر در هم کوبید و بهترین پیروزی تاریخش را کسب کرد.</p>
      <p>آتزوری شب گذشته می‌توانست این رکورد را تکرار کند اگر دروازه‌اش را بسته نگه می‌داشت اما تنها گلی که در دقیقه 79 دریافت کرد، مانع از تحقق این اتفاق شد.</p>
      <p>پیروزی خانگی لاجوردی‌پوشان دهمین برد متوالی آنها در 10 بازی‌شان در مرحله انتخابی یورو 2020 بود که تفاضل گل این تیم را به مثبت 33 ارتقا داد.</p>
      <p>این برد باعث ثبت رکوردهای دیگر هم در کارنامه تیم ملی ایتالیا شد. این دهمین برد آتزوری در سال 2019 بود که بیشترین تعداد پیروزی ثبت شده برای این تیم در یک سال است. رکورد قبلی 9 برد در سال‌های 1990، 1994، 2000 و 2003 بود.</p>
      <p>ایتالیا و بلژیک تنها تیم‌هایی هستند که با رکورد صد درصد پیروزی از تمام بازی‌ها‌ی‌شان مرحله انتخابی یورو 2020 را به پایان رسانده‌اند. پیش از این تیم‌های ملی بلژیک و انگلیس به ترتیب با مثبت 32 و مثبت 27 گل بهترین تفاضل گل را در این مرحله از رقابت‌ها داشتند اما ایتالیا به لطف برد 9 گله‌اش، تفاضل گل خود را به مثبت 33 افزایش داد.</p>
      <p>برد مردان مانچینی در جنوب ایتالیا، یازدهمین برد متوالی آنها با هدایت روبرتو مانچینی بود که این هم بهترین رکورد ثبت شده از پیروزی‌های متوالی در کارنامه تمام سرمربیان تاریخ آتزوری است. رکورد قبلی 10 برد متوالی بود که در فاصله سال‌های 1938 تا 1939 توسط تیم تحت هدایت ویتوریو پوتزو به ثبت رسید.</p>
      <p>با این حال در شب پیروزی مقابل ارمنستان یک آمار بد هم برای ایتالیایی‌ها ثبت شد، اینکه این تیم باز هم نتوانست مقابل حریف خود کلین‌شیت کند. ایتالیایی‌ها در 4 رویارویی‌شان با ارمنستان هرگز نتوانسته‌اند دروازه خود را بسته نگه دارند و 5 گل دریافت کرده‌اند.</p>
    </article>
  </body>
</html>