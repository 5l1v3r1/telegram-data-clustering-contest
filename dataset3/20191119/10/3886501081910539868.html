<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-region/119508-od-danas-svakodnevni-strajk-u-svim-skolama-u-hrvatskoj-u-ponedeljak-protest-u-zagrebu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T10:00:13+00:00"/>
    <meta property="og:title" content="Od danas svakodnevni štrajk u svim školama u Hrvatskoj, u ponedeljak protest u Zagrebu"/>
    <meta property="og:description" content="U osnovnim i srednjim školama Hrvatske od danas nema nastave, a predstavnici školskih sindikata najavili su totalni štrajk do ispunjenja zahteva za povećanje &quot;koeficijenta složenosti poslova&quot; za 6,11 odsto. Svakodnevna obustava nastave u svim školama, umesto dosadašnjeg cirkularnog modela po kojem su svaki dan druge škole u štrajku, najavljena je kao odgovor na poslednju ponudu Vlade za prestanak štrajka koji traje već više od mesec dana, uz pretnju da od danas nastavnicima neće biti plaćeni dani u štrajku. &quot;Ovo je novi pritisak na Vladu da sedne s nama za sto i reši problem&quot;, rekao je novinarima predstavnik Nezavisnog sindikata zaposlenih u srednjim školama, Branimir Mihalinec. Naglasio je da je štrajk &quot;prerastao u borbu za dostojanstvo i status zaposlenih u obrazovanju&quot;. Mihalinec je najavio akciju &quot;Potrubi za obrazovanje&quot; sutra tokom kongresa Evropske narodne stranke (EPP) u Zagrebu, čija je članica i vladajuća Hrvatska demokratska zajednica. Za ponedeljak je najavljen veliki protest na Trgu bana Jelačića…"/>
  </head>
  <body>
    <article>
      <h1>Od danas svakodnevni štrajk u svim školama u Hrvatskoj, u ponedeljak protest u Zagrebu</h1>
      <address>
        <time datetime="2019-11-19T10:00:13+00:00">19 Nov 2019, 10:00</time>
      </address>
      <slideshow>
        <figure>
          <img src="https://static.beta.rs/thumbs/19111905_1574158391.576x371.jpg"/>
        </figure>
        <figure>
          <img src="https://static.beta.rs/thumbs/19111906_1574158471.554x371.jpg"/>
        </figure>
      </slideshow>
      <p>U osnovnim i srednjim školama Hrvatske od danas nema nastave, a predstavnici školskih sindikata najavili su totalni štrajk do ispunjenja zahteva za povećanje "koeficijenta složenosti poslova" za 6,11 odsto. Svakodnevna obustava nastave u svim školama, umesto dosadašnjeg cirkularnog modela po kojem su svaki dan druge škole u štrajku, najavljena je kao odgovor na poslednju ponudu Vlade za prestanak štrajka koji traje već više od mesec dana, uz pretnju da od danas nastavnicima neće biti plaćeni dani u štrajku.<br/><br/>"Ovo je novi pritisak na Vladu da sedne s nama za sto i reši problem", rekao je novinarima predstavnik Nezavisnog sindikata zaposlenih u srednjim školama, Branimir Mihalinec.<br/><br/>Naglasio je da je štrajk "prerastao u borbu za dostojanstvo i status zaposlenih u obrazovanju".<br/><br/>Mihalinec je najavio akciju "Potrubi za obrazovanje" sutra tokom kongresa Evropske narodne stranke (EPP) u Zagrebu, čija je članica i vladajuća Hrvatska demokratska zajednica. <br/><br/>Za ponedeljak je najavljen veliki protest na Trgu bana Jelačića u Zagrebu.<br/><br/>Mihalinec je rekao da je više od 96 odsto od oko 14.000 zaposlenih u srednjim školama koji su se izjasnili, odbilo ponudu Vlade, a 93 odsto se izjasnilo za nastavak štrajka do ispunjenja zahteva.<br/><br/>U osnovnim školama se na izjašnjavanje o vladinoj ponudi odazvala 31.000 zaposlenih i 96,7 odsto odbilo tu ponudu.<br/><br/>"Mi smo počeli borbu, a ona je nadišla sve nas. Ona pokazuje koliko su zaposleni u obrazovanju nezadovljni... Ovo je borba za bolju budućnost Hrvatske", rekla je Ana Tuškan iz Sindikata hrvatskih učitelja.<br/><br/>Predstavnici sindikata istakli su više puta da je na Vladi odgovornost za nastavak štrajka, a na pitanja novinara o načinu nadoknade izgubljenih dana kojih je dosad sedam -  jer je štrajk bio "cirkularan" naizmenično po oblastima, odgovorili su da je to na Ministarstvu obrazovanja.<br/><br/>Sadašnji štrajk u sistemu obrazovanja je dosad najduži u Hrvatskoj i traje od 10. oktobra.<br/><br/>Vlada je u oktobru odbila zahtev školskih sindikata, ali je u medjuvremenu najavila da će 2020. godine u tri etape povećati osnovicu za 6,12 odsto za sve zaposlene u državnim i javnim službama.<br/><br/>Sindikati su ocenili da se time ne rešava zaostajanje plata zaposlenih u obrazovanju i upitali Vladu kako u oktobru nije imala 400 miliona kuna godišnje za obrazovanje, a odjednom nudi 1, 7 milijardu kuna godišnje za sve javne i državne službe.<br/><br/>Vlada je prošle sedmice kao svoju poslednju ponudu za prekid štrajka ponudila već poznato povećanje osnovice za 6,12 odsto u tri etape tokom naredne godine za sve zaposlene u javnim i državnim službama, izradu analize celokupnog sistema plata u javnom sektoru, u okviru koje će se razmotriti i koeficijenti složenosti poslova zaposlenih u obrazovanju.<br/><br/>Uz to je ponudjeno da se sporazumom definiše da će, ukoliko Vlade ne promeni uredbu o koeficijentima do sredine iduće godine, zaposleni u obrazovanju od 30. juna 2020. godine dobiti dodatak na platu od dva odsto. <br/><br/>U slučaju da sindikati prihvate ponudu, učiteljima bi bili plaćeni dani provedeni u štrajku do 15. novembra.<br/><br/>Školski sindikati traže, medjutim, linearno povećanje "koeficijenta složenosti poslova" za 6,11 odsto, koliko zaposleni u školama zaostaju za drugim javnim službenicima.</p>
    </article>
  </body>
</html>