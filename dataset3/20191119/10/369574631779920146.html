<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/google-se-vrha-na-novy-miliardovy-trh-stadia-umozni-hrani-he/r~afa1aa920ab711eab1410cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T10:32:57+00:00"/>
    <meta property="og:title" content="Hraní her i bez drahých zařízení. Google se pustil na nový trh, čeká obrovský zájem"/>
    <meta property="og:description" content="Stadia bude zpočátku fungovat pouze ve vybraných zemích, mezi které však Česko nepatří. V členských zemích eurozóny činí měsíční poplatek 9,99 eura."/>
  </head>
  <body>
    <article>
      <h1>Hraní her i bez drahých zařízení. Google se pustil na nový trh, čeká obrovský zájem</h1>
      <address>
        <time datetime="2019-11-19T10:32:57+00:00">19 Nov 2019, 10:32</time>
      </address>
      <p>Google spustil službu ve 14 zemích v čele s USA, Kanadou a Velkou Británií. Stadia bude dostupná také v Belgii, Francii, Španělsku, Itálii nebo sousedním Německu. Google slibuje rozšíření dostupnosti o další země v průběhu roku 2020.</p>
      <p>Související</p>
      <h3>Česko zdaní digitální giganty. Facebook a Google mají do rozpočtu odvést miliardy</h3>
      <figure>
        <img src="https://cdn.xsd.cz/resize/f2de539c1667372183d08d386c9c2526_resize=240,135_.jpg?hash=23d82b1b54386c17b1fd5376e7b0423b"/>
      </figure>
      <p>V členských zemích eurozóny činí měsíční poplatek 9,99 eura (zhruba 256 Kč). K dispozici má být i bezplatná verze s omezenými funkcemi.</p>
      <p>Google zveřejnil v hrubých obrysech informace o požadavcích na kvalitu internetového připojení. Ze zveřejněné infografiky vyplývá, že s 10mbit připojením by mělo být možné hrát alespoň v rozlišení 720p v 60 snímcích za sekundu.</p>
      <figure>
        <iframe data-src="https://twitter.com/verge/status/1196473185073541120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Služba startuje s katalogem 22 herních titulů, který zahrnuje například populární hru z prostředí Divokého západu Red Dead Redemption 2. Do konce roku by se nabídka měla rozšířit zhruba na tři desítky titulů. Hry však nejsou součástí předplatného, uživatelé si je musí koupit zvlášť, píše agentura AFP.</p>
      <p>Nová služba Stadia bývá podle serveru CNN označována jako Netflix pro hry. Netflix je přitom největší placenou internetovou televizí na světě.</p>
      <p>Google chce novou službou využít popularitu YouTube, mobilního systému Android a webového prohlížeče Chrome, aby vytvořil konkurenci zavedeným herním firmám v čele se Sony a Microsoftem. </p>
      <p>Největší hrozbou pro Stadii je však Microsoft, který má nejen nakročeno k vlastní streamovací herní službě, ale pracuje i na bájném "herním Netflixu", platformě, která nabídne velké množství her různých žánrů dostupných odkudkoliv.</p>
      <p>Související</p>
      <h3>Apple, Facebook a nyní i Google vstupují do bankovnictví. Firmám jde o data klientů</h3>
      <figure>
        <img src="https://cdn.xsd.cz/resize/4f9ef37b2a043da8ab410e28827d649a_resize=240,135_.jpg?hash=da09dc9d570d026178fdb53163784334"/>
      </figure>
      <p><a href="https://tech.ihned.cz/c1-66585750-google-stadia-slibuje-hrani-i-bez-predplatneho-prvni-hrace-ceka-vyhodny-balicek">Hospodářské noviny</a> informovaly, že uživatelé budou v první vlně potřebovat ovladač Stadia a Chromecast Ultra pro hraní na televizoru nebo telefon Pixel 3 včetně nového Pixelu 3a. Od příštího roku pak bude stačit mobil nebo počítač s webovým prohlížečem Chrome.</p>
      <p>Předplatné nabídne přístup ke knihovně vybraných titulů s možností hrát v rozlišení 4K se 60 a HDR efekty snímky za sekundu. </p>
      <p>V příštím roce chce Google k "Pro" předplatnému nabídnout i bezplatnou verzi své služby, která umožní hraní ve FullHD rozlišení. Zatím není jisté, zda budou k dispozici nějaké bezplatné tituly, primárně Google počítá s tím, že si zájemci koupí ve službě Stadia konkrétní hru, a tu pak budou moci přes internet hrát z libovolného zařízení a bez dalších poplatků. </p>
      <p>Související</p>
      <h3>Google představil svou vlajkovou loď. Telefon za 19 tisíc nabídne nejlepší Android</h3>
      <figure>
        <img src="https://cdn.xsd.cz/resize/47671681f0bc369abf5fee5313fe75f8_resize=140,93_.jpg?hash=211b8ddebf075b05d437b94c8a311834"/>
      </figure>
      <p>Přehled</p>
    </article>
  </body>
</html>