<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821075-babis-obgovoriv-z-goncarukom-viplatu-cehii-amburzkogo-borgu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="Бабіш обговорив з Гончаруком виплату Чехії &quot;Ямбурзького боргу&quot;"/>
    <meta property="og:description" content="Прем'єр-міністр Чеської Республіки Андрей Бабіш обговорив з українським колегою ситуацію з поверненням Україною так званого Ямбурзького боргу і повідомив про зрушення у цьому питанні."/>
  </head>
  <body>
    <article>
      <h1>Бабіш обговорив з Гончаруком виплату Чехії "Ямбурзького боргу"</h1>
      <h2>Прем'єр-міністр Чеської Республіки Андрей Бабіш обговорив з українським колегою ситуацію з поверненням Україною так званого Ямбурзького боргу і повідомив про зрушення у цьому питанні.</h2>
      <address>
        <time datetime="2019-11-19T10:37:00+00:00">19 Nov 2019, 10:37</time>
      </address>
      <p>Про це Бабіш заявив на спільному брифінгу з прем’єр-міністром України Олексієм Гончаруком, повідомляє кореспондент Укрінформу.</p>
      <p>"Ми високо цінуємо зусилля щодо реформування різних галузей в Україні, зокрема правової системи, оскільки верховенство права є обов'язковою умовою і для розвитку підприємницького середовища. Ми також говорили про так званий Ямбурзький борг. Насправді ситуація просувається, і наразі перебуває на шляху до вирішення", - сказав Бабіш.</p>
      <p>Він додав, що <a href="https://www.ukrinform.ua/tag-cehia">Чехія</a> хотіла б інтенсивніше розвивати співробітництво з Україною, і поінформував, що сьогодні вранці члени чеської делегації обговорили дуже конкретні пропозиції щодо співпраці.</p>
      <p>Бабіш також високо оцінив відновлення засідань Українсько-чеської міжурядової змішаної комісії з питань економічного, промислового та науково-технічного співробітництва.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820930-goncaruk-i-babis-vzali-ucast-v-ukrainskoceskomu-biznesforumi.html">Гончарук і Бабіш взяли участь в українсько-чеському бізнес-форумі</a>
      </blockquote>
      <p>Так званий Ямбурзький борг – це частина боргів СРСР за участь Чехії у побудові ділянки магістрального газопроводу Ямбург-Західний кордон, що проходив територією України. У червні 1997 року Україна і Чехія підписали угоду про погашення боргу, який був вирахуваний ще в радянських карбованцях. Спочатку борг планувалося виплатити природним газом – 187,5 мільйонів кубометрів газу. Але ціни на газ в той час піднялися і Україна борг не виплатила, намагаючись переукласти угоду. На 2011 рік, за оцінками чеської сторони, борг складав 200–220 мільйонів доларів за оцінками України –79,8 мільйона доларів. Україна борг ще не виплатила.</p>
    </article>
  </body>
</html>