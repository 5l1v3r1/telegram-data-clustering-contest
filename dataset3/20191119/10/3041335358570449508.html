<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/prosfygiko-to-sxedio-tis-kyvernisis-eno-oi-roes-paramenoun-ameiotes/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T10:59:31+00:00"/>
    <meta property="og:title" content="Προσφυγικό : Το σχέδιο της κυβέρνησης ενώ οι ροές παραμένουν αμείωτες"/>
    <meta property="og:description" content="Έτοιμη να παρουσιάσει το τελικό σχέδιο διαχείρισης του μεταναστευτικού/προσφυγικού είναι η κυβέρνηση, με τις σχετικές ανακοινώσεις, σύμφωνα με πληροφορίες, να προσδιορίζονται ακόμα και για αύριο, Τετάρτη"/>
  </head>
  <body>
    <article>
      <h6 class="kicker">Κλειστά κέντρα - προσλήψεις</h6>
      <h1>Προσφυγικό : Το σχέδιο της κυβέρνησης ενώ οι ροές παραμένουν αμείωτες</h1>
      <h2>Έτοιμη να παρουσιάσει το τελικό σχέδιο διαχείρισης του μεταναστευτικού/προσφυγικού είναι η κυβέρνηση, με τις σχετικές ανακοινώσεις, σύμφωνα με πληροφορίες, να προσδιορίζονται ακόμα και για αύριο, Τετάρτη</h2>
      <address><time datetime="2019-11-19T10:59:31+00:00">19 Nov 2019, 10:59</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Έτοιμη να παρουσιάσει το τελικό σχέδιο διαχείρισης του <a href="https://www.in.gr/tags/%ce%bc%ce%b5%cf%84%ce%b1%ce%bd%ce%b1%cf%83%cf%84%ce%b5%cf%85%cf%84%ce%b9%ce%ba%cf%8c/">μεταναστευτικού</a>/<a href="https://www.in.gr/tags/%cf%80%cf%81%ce%bf%cf%83%cf%86%cf%85%ce%b3%ce%b9%ce%ba%cf%8c/">προσφυγικού</a> είναι η κυβέρνηση, με τις σχετικές ανακοινώσεις, σύμφωνα με πληροφορίες, να προσδιορίζονται ακόμα και για αύριο, Τετάρτη.</p>
      <p>Το πρωί της Δευτέρας στο Μέγαρο Μαξίμου πραγματοποιήθηκε κλειστή σύσκεψη για το θέμα υπό τον πρωθυπουργό και συζητήθηκαν οι τελευταίες λεπτομέρειες του σχεδίου.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Στη συνέχεια, <a href="https://www.in.gr/2019/11/19/politics/kyvernisi/prosfygiko-kyvernisi-zita-ti-stiriksi-ton-perifereion-kai-proxora-1-700-proslipseis/?fbclid=IwAR3EEr3TBYuJVAE9DojouM_Rsz8SKknPrv8Wp3IfyGyJKENj44YH57fQ2zg">μια γενικότερη συζήτηση</a> έγινε και με τους 13 περιφερειάρχες, παρουσία των αρμόδιων υπουργών και του συντονιστή που έχει ορίσει ο κ. Μητσοτάκης, υφυπουργού Άμυνας, Αλκιβιάδη Στεφανή.</p>
      <h3>«Διαφορετική πολιτική» και προσλήψεις</h3>
      <p>Κατά τη συνάντηση, ο πρωθυπουργός αναφέρθηκε στα κλειστά προαναχωρησιακά κέντρα, ενώ ο υπουργός Προστασίας του Πολίτη, μίλησε για προσλήψεις υπαλλήλων που σχετίζονται με το ίδιο θέμα (συνοριοφύλακες, υπαλλήλους στις υπηρεσίες ασύλου, φύλακες στα κέντρα κράτησης).</p>
      <p>«Η σημερινή κυβέρνηση ακολουθεί άλλη πολιτική» τόνισε ο κ. Μητσοτάκης προσθέτοντας ότι «αλλάξαμε το νόμο για το άσυλο και τον κάναμε πιο αυστηρό. Ακολουθούμε διαφορετική πολιτική στο ζήτημα της φύλαξης των συνόρων. Προχωράμε στη δημιουργία κλειστών προαναχωρησιακών κέντρων ώστε να ελέγχουμε ποιος μπαίνει και ποιος βγαίνει».</p>
      <p>Από την πλευρά του ο Μιχάλης Χρυσοχοΐδης είπε ότι «προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και για τη φύλαξη των κέντρων».</p>
      <p>Ο συνολικός αριθμός των προσλήψεων αναμένεται να φτάσει τις 1700.</p>
      <h3>Τα κλειστά προαναχωρησιακά κέντρα</h3>
      <p>Οι πρώτες ανακοινώσεις θα αφορούν πρώτα τα νησιά του Βορείου Αιγαίου και στη συνέχεια θα υπάρξουν ανακοινώσεις και για κλειστά κέντρα στην ενδοχώρα. Προς την κατεύθυνση αυτή, η κυβέρνηση θα αξιοποιήσει παλιές βιομηχανικές μονάδες.</p>
      <p>Τη λειτουργία 5 έως 10 κλειστών προαναχωρησιακών κέντρων, κάποια εκ των οποίων σε νησιά, προβλέπει το σχέδιο της κυβέρνησης για το προσφυγικό-μεταναστευτικό, το οποίο αναμένεται να ανακοινωθεί αύριο (Τέταρτη) σύμφωνα με πληροφορίες.</p>
      <h3>«Καρφιά» Μητσοτάκη σε Ερντογάν</h3>
      <p>Παράλληλα, μιλώντας για το μεταναστευτικό ο Κυριάκος Μητσοτάκης, σε συνέντευξή του στη γερμανική Handelsblatt, τόνισε ότι οι μεταναστευτικές ροές δεν μπορούν να συνεχιστούν και κατηγόρησε την Τουρκία ότι «προσπαθεί να χρησιμοποιήσει ως μοχλό πίεσης το μεταναστευτικό για να αναγκάσει την Ευρώπη να κάνει παραχωρήσεις».</p>
      <p>«Ανέφερα πολύ ανοιχτά στον πρόεδρο Ερντογάν ότι δεν μπορεί να εκμεταλλεύεται τους μετανάστες και τους πρόσφυγες αν θέλει να έχει σχέσεις καλής γειτονίας με την Ελλάδα», τόνισε.<br/>Εξήγησε, μάλιστα, ότι το τελευταίο διάστημα όταν γίνεται προσπάθεια επικοινωνίας με την τουρκική ακτοφυλακή και ενημερώνεται ότι βάρκα έφυγε από τις τουρκικές ακτές, «δεν υπάρχει καμία αντίδραση από πλευράς τους».</p>
      <p>«Αυτό είναι απαράδεκτο γιατί παραβιάζει τη συμφωνία ΕΕ – Τουρκίας για το μεταναστευτικό», πρόσθεσε.</p>
      <h3>Χωρίς τέλος οι ροές στα νησιά</h3>
      <p>Ωστόσο, την ώρα που οι προσπάθειες της κυβέρνησης για την αποσυμφόρηση των νησιών βρίσκονται σε εξέλιξη και η μεταφορά προσφύγων – μεταναστών στην ηπειρωτική Ελλάδα συνεχίζονται, οι αφίξεις δεν έχουν τέλος.</p>
      <p>Οι αφίξεις προσφύγων και μεταναστών συνεχίζονται με αμείωτους ρυθμούς στα νησιά του Αιγαίου, με τις Λιμενικές Αρχές να διασώζουν και να περισυλλέγουν εκατοντάδες ανθρώπους από τη θάλασσα.</p>
      <p>Όπως προκύπτει, ειδικότερα, από τις ανακοινώσεις του Λιμενικού Σώματος, από την Παρασκευή μέχρι το πρωί της Δευτέρας (18/11) , οι Αρχές εντόπισαν και διέσωσαν περισσότερους από 700 πρόσφυγες και μετανάστες σε διάφορα νησιά του Αιγαίου, όπως στη Σάμο, στη Λέσβο, στην Κω και στη Χίο. Επίσης το πρωί της Δευτέρας (18/11)  έφτασαν στο λιμάνι του Πειραιά 179 αιτούντες άσυλο από τα νησιά του Αιγαίου. Αναμένεται να μεταφερθούν σε δομές φιλοξενίας στην ενδοχώρα.</p>
      <p>Παράλληλα, σύμφωνα με τις πληροφορίες, το πρωί της Τρίτης, κατέπλευσε στον Πειραιά το νήσος «Διαγόρας» με 28 αιτούντες άσυλο από τη Μυτιλήνη και 3 από τα Μεστά Χίου. Οι άνθρωποι θα μεταφερθούν σε δομές φιλοξενίας με λεωφορεία.</p>
      <p>Στις 10:50, κατέπλευσε στον Πειραιά το «Blue Star Patmos» με 8 αιτούντες άσυλο από την Κω.</p>
      <p>Στις 12:30, προγραμματίζεται να καταπλεύσει και το «Νήσος Χίος» με 22 μετανάστες και πρόσφυγες από τη Σάμο.</p>
      <figure>
        <iframe src="https://www.youtube.com/embed/kB4KPuj8G10" width="640" height="360" data-service="Youtube" scrolling="no"/>
      </figure>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/19/greece/prosfygiko-sovara-empodia-stin-entaksi-prosfygon-se-eksi-xores-tis-ee/"/>
        <a href="https://www.tanea.gr/2019/11/18/politics/mitsotakis-den-anexomai-allo-tin-eyropaiki-adiaforia-gia-to-metanasteytiko/"/>
        <a href="https://www.tanea.gr/2019/11/18/politics/syriza-gia-metanasteytiko-kalosorizoume-ton-k-mitsotaki-stin-pragmatikotita/"/>
      </related>
    </article>
  </body>
</html>