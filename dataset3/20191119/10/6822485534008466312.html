<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828055.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T10:36:00+00:00"/>
    <meta property="og:title" content="وزارت دفاع برای کاهش واردات قطعات خودرو وارد میدان شد‌"/>
    <meta property="og:description" content="حجت‌الاسلام سیدجواد حسینی‌کیا در گفت‌وگو با تسنیم، با اشاره به آخرین وضعیت بازار خودرو اظهار داشت: خودروسازان باید خودروی ارزان‌قیمت، با کیفیت و صادرات‌محور تولید کنند و خودروسازی‌ها با شرایط کنونی به جایی نمی‌رسد."/>
  </head>
  <body>
    <article>
      <h1>وزارت دفاع برای کاهش واردات قطعات خودرو وارد میدان شد‌</h1>
      <address>
        <time datetime="2019-11-19T10:36:00+00:00">19 Nov 2019, 10:36</time>
      </address>
      <p>عضو هیئت رئیسه کمیسیون صنایع و معادن مجلس شورای اسلامی گفت: واردات قطعات خودرو در اختیار افراد محدودی و حتی در دست پنج یا ۶ نفر است که این امر فساد و انحصار ایجاد می‌کند.</p>
      <p>حجت‌الاسلام سیدجواد حسینی‌کیا در گفت‌وگو با تسنیم، با اشاره به آخرین وضعیت بازار خودرو اظهار داشت: خودروسازان باید خودروی ارزان‌قیمت، با کیفیت و صادرات‌محور تولید کنند و خودروسازی‌ها با شرایط کنونی به جایی نمی‌رسد.</p>
      <p>عضو هیئت رئیسه کمیسیون صنایع و معادن مجلس شورای اسلامی گفت: باید دو سال از خودروسازی‌ها حمایت شود و پس از این مهلت، تعرفه واردات صفر شود تا خودروسازان با همتایان جهانی خود رقابت کنند، با تحقق این برنامه در صورتی که خودروسازان نتوانند با دنیا رقابت کند، تعطیل می‌شوند.</p>
      <p>وی با بیان اینکه واردات قطعات خودرو در اختیار افراد محدودی و حتی در دست پنج یا 6 نفر است که این امر فساد و انحصار ایجاد می‌کند بیان کرد: علاوه بر فعالیت مافیا در صنعت خودروسازی، سوداگرانی نیز در بازار قیمت خودرو را سلیقه‌ای افزایش می‌دهند.</p>
      <p>حسینی‌کیا افزود: انحصار صنعت خودروسازی را یکی دیگر از دلایل گرانی خودرو طی یک سال اخیر است زیرا زمانی که مردم ناچارند تنها از دو خودروساز داخلی خودرو خریداری کنند فساد در این صنعت جاری می‌شود.</p>
      <p>وی با اشاره به اینکه خودرو در تمام کشورها کالایی مصرفی است اما در ایران به کالایی سرمایه‌ای تبدیل شده است گفت: به دلیل اینکه کالای سرمایه‌ای است این بازار دستخوش مافیای اقتصادی می‌شود و دچار التهاب می‌شود.</p>
      <p>عضو هیئت رئیسه کمیسیون صنایع و معادن مجلس شورای اسلامی اظهار کرد: براساس برنامه ریزی‌های قبلی مقرر بود تولید پراید از سال 97 متوقف شود اما به دلیل نوسانات ناشی از تحریم این امر به تعویق افتاد و امیدواریم این امر در سال 99 محقق شود.</p>
      <p>نماینده مردم سنقروکلیایی در مجلس شورای اسلامی با بیان اینکه با توقف خط تولید خودروهای ناایمنی مانند پراید و جایگزینی آن با تیبا صنعت خودروسازی پیشرفت کرده و می‌توان ایمنی خودرو را تضمین کرد بیان کرد: وزارت دفاع برای کاهش واردات قطعه وارد میدان شده ‌زیرا از 1200 قطعه تشکیل شده خودرو 471 قطعه آن وارداتی است.</p>
      <p> وی در پایان از اتمام عملیات گازرسانی صددرصدی به روستاهای شهرستان سنقروکلیایی تا پایان سال مالی خبر داد و اظهار کرد: امیدواریم مشکلات اقتصادی کنونی استان با مدیریت و عملکرد جهادی مسئولین برطرف شود.</p>
    </article>
  </body>
</html>