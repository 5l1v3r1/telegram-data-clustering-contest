<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/oslava-narozenin-na-karvinsku-se-hororove-zvrtla-mladik-18-zabil-kamarada"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T10:54:00+00:00"/>
    <meta property="og:title" content="Oslava narozenin na Karvinsku se hororově zvrtla: Mladík (18) zabil kamaráda"/>
    <meta property="og:description" content="Oslava narozenin v obci Těrlicko na Karvinsku skončila opravdu tragicky. Mladík, kterému nebylo ještě ani osmnáct let, postřelil staršího kamaráda. Bohužel dvaadvacetiletý chlapec na místě zemřel. Případem se zabývá policie a prověřuje příčinu střelby."/>
  </head>
  <body>
    <article>
      <h6 class="kicker">Tragédie</h6>
      <h1>Oslava narozenin na Karvinsku se hororově zvrtla: Mladík (18) zabil kamaráda</h1>
      <address><time datetime="2019-11-19T10:54:00+00:00">19 Nov 2019, 10:54</time> by <a rel="author">Michaela Vlčková</a></address>
      <p>
        <b>Oslava narozenin v obci Těrlicko na Karvinsku skončila opravdu tragicky. Mladík, kterému nebylo ještě ani osmnáct let, postřelil staršího kamaráda. Bohužel dvaadvacetiletý chlapec na místě zemřel. Případem se zabývá policie a prověřuje příčinu střelby.</b>
      </p>
      <p>V noci na neděli se v obci Těrlicko na Karvinsku konala narozeninová oslava. Bohužel měla tragickou dohru. Parta mladých lidí oslavovala u jednoho z kamarádů v rodinném domě.</p>
      <p>O celém případu informoval web televize Polar. Nad ránem pak dva z účastníků oslavy dům opustili a vydali se směrem na ranní autobus. Jenže při odchodu se pohádali. Když dorazili na autobusovou zastávku, došlo ke střelbě.</p>
      <p>Chlapec, který nedovršil ani věku osmnácti let, vytáhl na svého dvaadvacetiletého kamaráda zbraň. Střílel minimálně jednou a trefil se do hrudníku. Před sedmou hodinou ranní na místo dorazily dvě posádky záchranářů, ale postřelenému chlapci už bohužel nebylo pomoci. „Na místě byl nalezen muž bez známek života. Okamžitě byla proto zahájena resuscitace, která však byla ukončena s konstatováním úmrtí,“ sdělil mluvčí krajské záchranky Lukáš Humpl.</p>
      <p>Co přesně bylo příčinou celého incidentu, zatím není jasné. Případ prověřují policisté, ale vzhledem k nízkému věku pachatele nemohou poskytnout bližší informace.</p>
    </article>
  </body>
</html>