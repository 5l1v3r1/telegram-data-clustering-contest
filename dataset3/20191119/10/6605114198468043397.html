<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/izrael-elfogott-negy-sziriai-raketat-2040249/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T10:21:00+00:00"/>
    <meta property="og:title" content="Izrael elfogott négy szíriai rakétát"/>
    <meta property="og:description" content="Az izraeli légvédelem elfogott kedd hajnalban négy rakétát, amelyet Szíriából indítottak el az ország felé – jelentette be az izraeli hadsereg szóvivője."/>
  </head>
  <body>
    <article>
      <h6 class="kicker">TÁMADÁS</h6>
      <h1>Izrael elfogott négy szíriai rakétát</h1>
      <address>
        <time datetime="2019-11-19T10:21:00+00:00">19 Nov 2019, 10:21</time>
      </address>
      <h4>Az izraeli légvédelem elfogott kedd hajnalban négy rakétát, amelyet Szíriából indítottak el az ország felé – jelentette be az izraeli hadsereg szóvivője.</h4>
      <p>Szíriai források beszámolói szerint pedig ezt követően négy robbanás történt a damaszkuszi repülőtérnél – jelentette a Jediót Ahronót című izraeli újság honlapja, a ynet.</p>
      <p>A hajnali rakétatámadás miatt Izrael északi részén megszólaltak a légoltalmi szirénák. Ennek ellenére – amint a polgári védelem közölte – napközben nem lesz fennakadás sem az oktatásban, sem a munkavégzésben.</p>
      <p>Naftali Bennett védelmi miniszter reggelre értekezletet hívott össze Aviv Kochávi vezérkari főnökkel és a tel-avivi főhadiszállás vezető katonatisztjeivel.</p>
      <p>Azzal egy időben, hogy Izrael célzott likvidálással november 12-én megölte Baha Abu al-Atát, az Iszlám Dzsihád gázai terrorszervezet katonai vezetőjét, merényletet követtek el Damaszkuszban az Iszlám Dzsihád ott élő egyik vezetője ellen. Ez utóbbi mögött is Izraelt gyanítják.</p>
      <p>Az északi határvidéken viszonylagos nyugalom volt szeptember óta. Akkor a Hezbollah libanoni síita fegyveres terrorszervezet rakétát indított egy izraeli katonai támaszpont és egy katonai jármű ellen, de ebben a támadásban sem sebesült meg senki.</p>
    </article>
  </body>
</html>