<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/orebro/overlakarens-rad-till-kvinnor-med-klimakteriebesvar-fortsatt-sok-vard"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T10:58:33+00:00"/>
    <meta property="og:title" content="Överläkarens råd till kvinnor med klimakteriebesvär: ”Fortsätt sök vård”"/>
    <meta property="og:description" content="Många kvinnor upplever att de inte fått den hjälp de behöver med klimakteriebesvär. Överläkaren Juliane Baumgart förklarar att vården är väldigt utspridd vad gäller behandling av klimakteriet och att det oftast krävs flera försök för att hitta rätt."/>
  </head>
  <body>
    <article>
      <h1>Överläkarens råd till kvinnor med klimakteriebesvär: ”Fortsätt sök vård”</h1>
      <address><time datetime="2019-11-19T10:58:33+00:00">19 Nov 2019, 10:58</time> by <a rel="author">Lovisa Blomberg</a></address>
      <p>
        <b>Många kvinnor upplever att de inte fått den hjälp de behöver med klimakteriebesvär. Överläkaren Juliane Baumgart förklarar att vården är väldigt utspridd vad gäller behandling av klimakteriet och att det oftast krävs flera försök för att hitta rätt.</b>
      </p>
      <p>På måndagen berättade SVT Nyheter Örebro om att allmänläkare i länet nu ska utbildas i nya riktlinjer för hormonbehandling. Många kvinnor hörde av sig och ville dela med sig av sina erfarenheter. Många berättade också  att de upplever att de inte fått rätt hjälp snabbt, utan fått söka vård hos flera olika läkare och testat flera olika behandlingar.</p>
      <h3>Prova olika behandlingar</h3>
      <p>Enligt överläkaren Juliane Baumgart vid kvinnokliniken på USÖ kan det ta tid att hitta rätt hormonbehandling, eftersom man har olika behov.</p>
      <p>– Det är som att hitta rätt p-piller. Man kan behöva prova olika alternativ innan man hittar det som är bäst, säger hon.</p>
      <h3>Stabil läkarkontakt</h3>
      <p>Att många kvinnor upplever att de får söka sig till flera olika instanser för att få rätt hjälp är heller inte konstigt, menar Juliane Baumgart. Vården för klimakteriebesvär är väldigt utspridd på vårdcentraler, sjukhus och hos läkare.</p>
      <p>– Oftast är det inte frivilligt att man valsar runt. Men försöker ha en stabil läkarkontakt för att få kontinuitet i bedömningar, istället för att byta läkare. Då kanske du remitteras till en specialist.</p>
      <p>
        <i>En del kvinnor upplever också att de inte blivit rätt bemötta. Vad tänker du om det?</i>
      </p>
      <p>– Det är jättetråkigt. Men ge inte upp. Fortsätt sök vård istället för att googla och hitta alternativa lösningar.</p>
      <h3>”Behövs upprepade utbildningar”</h3>
      <p>Andra orsaker till att det är svårt att hitta rätt kan vara att det funnits en stor rädsla för klimakteriebehandling, menar Juliane Baumgart. Det krävs att man vågar ta sig an olika behandlingar för att till slut få den hjälp man behöver. I dagarna kommer uppdaterade riktlinjer kring hormonbehandling, som styrker att det finns effektiva behandlingar idag.</p>
      <p>– Allmänläkare har alltid haft hand om patienter med klimakteriebesvär och de gamla riktlinjerna är väl implementerade på vårdcentralerna. Men det behövs alltid upprepade utbildningar.</p>
      <related>
        <h4>Relaterat</h4>
        <a href="https://www.svt.se/nyheter/lokalt/orebro/nu-ska-kvinnor-i-klimakteriet-fa-battre-vard-inga-kvinnor-ska-behova-lida"/>
        <a href="https://www.svt.se/nyheter/lokalt/orebro/hor-kvinnors-erfarenheter-man-far-inget-gehor-fran-varden"/>
        <a href="https://www.svt.se/nyheter/lokalt/orebro/klimakteriet-beratta-om-dina-erfarenheter"/>
        <a href="https://www.svt.se/nyheter/lokalt/orebro/utbildning-for-lakarna-i-region-orebro-lan"/>
      </related>
    </article>
  </body>
</html>