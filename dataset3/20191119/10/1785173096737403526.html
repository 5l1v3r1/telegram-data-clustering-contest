<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/grapini-spune-ca-prin-refuzul-unei-dezbateri-cu-dancila-iohannis-a-refuzat-romanii-domnul-iohannis-nu-a-procedat-corect-in-raport-cu-cetatenii-si-va-pierde-cel-putin-din-incredere-si-din-imagine-1922403719432019111019174566"/>
    <meta property="og:site_name" content="News.ro"/>
    <meta property="article:published_time" content="2019-11-19T10:37:43+00:00"/>
    <meta property="og:title" content="Grapini spune că, prin refuzul unei dezbateri cu Dăncilă, Iohannis &quot;a refuzat românii&quot;: Domnul Iohannis nu a procedat corect în raport cu cetăţenii şi va pierde cel puţin din încredere şi din imagine"/>
    <meta property="og:description" content="Europarlamentarul PSD Maria Grapini a declarat, la RFI, că liderul partidului, Viorica Dăncilă, nu ar trebui să meargă la dezbaterea de marţi a lui Klaus Iohannis, pentru că s-ar vulnerabiliza, fiind &quot;o întâlnire unde au fost aleşi bob cu bob cei care sunt pro-Iohannis&quot;. De altfel, Grapini a spus că Iohannis &quot;a refuzat românii&quot;. &quot;Domnul Iohannis nu a procedat corect în raport cu cetăţenii şi va pierde cel puţin din încredere şi din imagine&quot;, a afirmat ea."/>
  </head>
  <body>
    <article>
      <h1>Grapini spune că, prin refuzul unei dezbateri cu Dăncilă, Iohannis "a refuzat românii": Domnul Iohannis nu a procedat corect în raport cu cetăţenii şi va pierde cel puţin din încredere şi din imagine</h1>
      <address><time datetime="2019-11-19T10:37:43+00:00">19 Nov 2019, 10:37</time> by <a rel="author">News.ro</a></address>
      <p>
        <b>Europarlamentarul PSD Maria Grapini a declarat, la RFI, că liderul partidului, Viorica Dăncilă, nu ar trebui să meargă la dezbaterea de marţi a lui Klaus Iohannis, pentru că s-ar vulnerabiliza, fiind "o întâlnire unde au fost aleşi bob cu bob cei care sunt pro-Iohannis". De altfel, Grapini a spus că Iohannis "a refuzat românii". "Domnul Iohannis nu a procedat corect în raport cu cetăţenii şi va pierde cel puţin din încredere şi din imagine", a afirmat ea.</b>
      </p>
      <p>Europarlamentarul Maria Grapini a afirmat că, prin refuzul unei dezbateri cu Viorica Dăncilă, preşedintele Klaus Iohannis va pierde din încrederea populaţiei.</p>
      <p>"Eu spun că nu a refuzat-o pe doamna Dăncilă, a refuzat românii. Foarte mulţi români doreau, aşa e în democraţie, ca în turul doi (...), oamenii pentru a se decide, pentru că nu au decât două alternative sau cea de a sta acasă, au dorit dezbatere între cei doi. Domnul Iohannis nu a procedat corect în raport cu cetăţenii şi va pierde cel puţin din încredere şi din imagine", a susţinut Grapini.</p>
      <p>Întrebată dacă Viorica Dăncilă ar trebui să meargă la dezbaterea de marţi a lui Klaus Iohannis, ea a răspuns: "În opinia mea, nu. Principial, eu nu mă duc unde nu sunt invitată, este clar declarată o întâlnire închisă şi, în al doilea rând, n-ar avea ce să facă, nici n-ar câştiga puncte, pentru că se vulnerabilizează, se duce într-o întâlnire unde au fost aleşi bob cu bob cei care sunt pro-Iohannis".</p>
      <p>Întrebată de ce ar discuta Klaus Iohannis cu Viorica Dăncilă, după ce PSD a refuzat dialogul instituţional cu preşedintele, Maria Grapini a replicat: "Păi, putem să spunem şi invers, preşedintele a refuzat dialogul instituţional. Să ne amintim de perioada preşedinţiei (UE - n.r.). Prima afirmaţie a preşedintelui a fost că acel Guvern nu poate să ducă preşedinţia, de am ajuns de râsul lumii, încât Finlanda s-a oferit să preia preşedinţia. Pe toată durata preşedinţiei, n-a vrut să colaboreze, iată, n-a fost invitată doamna Dăncilă la summit-ul de la Sibiu (...). Apoi, numirea miniştrilor, înlocuirea miniştrilor, foarte multe legi importante, nepromulgate, trimise la CCR, timp pierdut".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>