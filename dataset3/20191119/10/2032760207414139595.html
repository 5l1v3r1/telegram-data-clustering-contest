<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89988"/>
    <meta property="og:site_name" content="Denník politika"/>
    <meta property="article:published_time" content="2019-11-19T10:35:43+00:00"/>
    <meta property="og:title" content="USA odložili sankcie voči Huawei a na ďalších 90 dní povolili dodávky amerických technológií"/>
    <meta property="og:description" content="19.11.2019 (Webnoviny.sk) – Administratíva prezidenta USA Donalda Trumpa povolila na ďalších 90 dní dodávky amerických technológií čínskej spoločnosti Huawei. Biely dom v máji zaradil túto čínsku technologickú spoločnosť na takzvaný čierny zoznam, pretože ju považuje za riziko pre americkú národnú bezpečnosť. Znamená to, že firmy z USA nemôžu spoločnosti Huawei predávať technológie bez vládneho súhlasu."/>
  </head>
  <body>
    <article>
      <h1>USA odložili sankcie voči Huawei a na ďalších 90 dní povolili dodávky amerických technológií</h1>
      <address><time datetime="2019-11-19T10:35:43+00:00">19 Nov 2019, 10:35</time> by <a rel="author">Webnoviny</a></address>
      <p>19.11.2019 (Webnoviny.sk) – Administratíva prezidenta USA Donalda Trumpa povolila na ďalších 90 dní dodávky amerických technológií čínskej spoločnosti Huawei. Biely dom v máji zaradil túto čínsku technologickú spoločnosť na takzvaný čierny zoznam, pretože ju považuje za riziko pre americkú národnú bezpečnosť. Znamená to, že firmy z USA nemôžu spoločnosti Huawei predávať technológie bez vládneho súhlasu.</p>
      <p>Odloženie sankcií sa týka predaja technológií nutných pre to, aby v činnosti pokračovali existujúce telekomunikačné siete. Odloženie sankcií sa predpokladalo, ide už o druhý takýto krok zo strany USA.</p>
      <h3>Odľahlé oblasti USA</h3>
      <p>Americký minister obchodu Wilbur Ross uviedol, že povolenie dodávok na ďalších 90 dní umožní mobilným telekomunikačným firmám ponúkať služby v odľahlých oblastiach USA.</p>
      <p>Väčší americkí mobilní operátori zariadenia Huawei nepoužívajú, ale menšie vidiecke telekomunikačné firmy zariadenia tejto čínskej spoločnosti majú.</p>
      <h3>Medzery v opatreniach</h3>
      <p>Napriek tomu, že firma Huawei je na čiernom zozname, využívajú sa rôzne medzery v rámci tohto opatrenia. Napríklad americké firmy naďalej dodávajú pre Huawei čipy vyrábané mimo USA.</p>
      <p>Okrem toho sankcie nebránia telekomunikačným spoločnostiam v USA nakupovať zariadenia Huawei, hoci americká Federálna komisia pre telekomunikácie (FCC) pracuje na zákaze federálnych subvencií v prípade takýchto nákupov.</p>
      <footer>Zdroj: Webnoviny.sk – <a href="https://www.webnoviny.sk/usa-odlozili-sankcie-voci-huawei-a-na-dalsich-90-dni-povolili-dodavky-americkych-technologii/"><u>USA odložili sankcie voči Huawei a na ďalších 90 dní povolili dodávky amerických technológií</u></a> © SITA Všetky práva vyhradené.</footer>
    </article>
  </body>
</html>