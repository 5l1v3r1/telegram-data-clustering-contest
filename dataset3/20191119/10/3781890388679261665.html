<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742505"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T10:30:00+00:00"/>
    <meta property="og:title" content="โออาร์จับมืออีวีโซไซตี้พัฒนารถยนต์ไฟฟ้า"/>
    <meta property="og:description" content="โออาร์ จับมืออีวีโซไซตี้ ร่วมพัฒนาธุรกิจยานยนต์ไฟฟ้าแบตเตอรี่ครบวงจร"/>
  </head>
  <body>
    <article>
      <h1>โออาร์จับมืออีวีโซไซตี้พัฒนารถยนต์ไฟฟ้า</h1>
      <address>
        <time datetime="2019-11-19T10:30:00+00:00">19 Nov 2019, 10:30</time>
      </address>
      <p>
        <b>โออาร์ จับมืออีวีโซไซตี้ ร่วมพัฒนาธุรกิจยานยนต์ไฟฟ้าแบตเตอรี่ครบวงจร</b>
      </p>
      <p>นายบุรณิน รัตนสมบัติ รองกรรมการผู้จัดการใหญ่วางแผน บมจ.ปตท.น้ำมันและการค้าปลีก หรือโออาร์ เปิดเผยภายหลังร่วมลงนามบันทึกความเข้าใจว่าด้วยโครงการความร่วมมือในการศึกษาและพัฒนารูปแบบธุรกิจที่เกี่ยวข้องกับการให้บริการยานยนต์ไฟฟ้าประเภทแบตเตอรี่ โดยมีนายชุมพล สุรพิทยานนท์ รองกรรมการผู้จัดการใหญ่ธุรกิจหล่อลื่น โออาร์ และนายสรยุทธ์ เพ็ชรตระกูล ประธานกรรมการบริหาร บริษัท อีวีโซไซตี้ ร่วมลงนาม เพื่อร่วมศึกษาและพัฒนารูปแบบธุรกิจที่เกี่ยวข้องกับการให้บริการด้านยานยนต์ไฟฟ้าประเภทแบตเตอรี่อย่างครบวงจรว่า จากแนวโน้มการใช้ยานยนต์ไฟฟ้าทั่วโลกที่เพิ่มขึ้นอย่างต่อเนื่อง อีกทั้งค่ายรถยนต์ในไทยได้เปิดตัวยานยนต์ไฟฟ้าประเภทแบตเตอรี่หลายรุ่นในราคาที่แข่งขันได้กับราคารถยนต์ทั่วไป ทำให้ยานยนต์ไฟฟ้าประเภทแบตเตอรี่เป็นอีกหนึ่งทางเลือกหนึ่งของผู้บริโภค โออาร์ ได้เห็นถึงความสำคัญของพลังงานไฟฟ้า เนื่องจากเป็นพลังงานสะอาด เป็นมิตรต่อสิ่งแวดล้อม</p>
      <figure>
        <img src="https://www.dailynews.co.th/admin/upload/20191119/news_MCZjHxdrdU171548_533.jpg?v=201911200611?v=5910"/>
      </figure>
      <p>อีกทั้งภาครัฐมีนโยบายสนับสนุนให้ไทยเป็นศูนย์กลางการผลิตยานยนต์ไฟฟ้า ( และยานยนต์ไฟฟ้าประเภทแบตเตอรี่ โออาร์ จึงได้ขยายขอบเขตการให้บริการทางด้านพลังงานให้ครอบคลุมไปถึงยานยนต์ไฟฟ้า โดยเปิดให้บริการสถานีอัดประจุไฟฟ้า  ภายในสถานีบริการน้ำมัน พีทีที สเตชั่น จำนวน 17 แห่งทั่วประเทศ และมีแผนจะขยายเพิ่มเติมอย่างต่อเนื่อง นอกจากนี้ ยังได้ฝึกอบรมให้ความรู้แก่ช่างของศูนย์บริการรถยนต์ ฟิต ออโต้ ให้รองรับการตรวจสภาพและซ่อมบำรุงรักษายานยนต์ไฟฟ้า เพื่ออำนวยความสะดวกและสร้างความเชื่อมั่นให้กับผู้บริโภค และยังได้พัฒนาผลิตภัณฑ์เครื่องชาร์จไฟฟ้าแบบติดผนัง ภายใต้แบรนด์ อัลตร้า อีวี  ที่ได้มาตรฐานระดับสากล ดีไซน์โดดเด่น พร้อมบริการติดตั้งและบริการหลังการขาย เพื่อให้ผู้บริโภคมั่นใจในความปลอดภัย<br/><br/>สำหรับ บริษัท อีวีโซไซตี้ จำกัด เป็นผู้นำยานยนต์ไฟฟ้าประเภทแบตเตอรี่มาใช้งานในเชิงพาณิชย์  โดยนำรถแท็กซี่ไฟฟ้าประเภทแบตเตอรี่แบบวีไอพี จำนวน 90 คัน ให้บริการรับส่งผู้โดยสารเป็นรายแรกของไทย มีจุดให้บริการที่ท่าอากาศยานสุวรรณภูมิและท่าอากาศยานดอนเมือง ความร่วมมือในครั้งนี้ จะช่วยให้ โออาร์ และอีวีโซไซตี้ สามารถพัฒนารูปแบบธุรกิจการให้บริการที่เกี่ยวข้องกับการใช้ยานยนต์ไฟฟ้าประเภทแบตเตอรี่ได้ตรงกับความต้องการของตลาดได้อย่างแท้จริง รวมถึงช่วยให้ระบบอีวี อีโคซิสเท็มส์ สมบูรณ์และพัฒนาได้ดียิ่งขึ้นต่อไป นายบุรณิน กล่าวเพิ่มเติม</p>
    </article>
  </body>
</html>