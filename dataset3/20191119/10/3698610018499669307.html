<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/gromadyani-rf-ne-zmozhut-kupiti-s-g-zemlyu-i-bude-stvoreniy-mehanizm-speckonfiskacii-upovnovazheniy-zelenskogo-330129_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T10:41:00+00:00"/>
    <meta property="og:title" content="Громадяни РФ не зможуть купити с/г землю і буде створено механізм спецконфіскації – уповноважений Зеленського"/>
    <meta property="og:description" content="В законі про ринок землі пропишуть обмеження для іноземців на купівлю землі."/>
  </head>
  <body>
    <article>
      <h1>Громадяни РФ не зможуть купити с/г землю і буде створено механізм спецконфіскації – уповноважений Зеленського</h1>
      <h2>В законі про ринок землі пропишуть обмеження для іноземців на купівлю землі.</h2>
      <address>
        <time datetime="2019-11-19T10:41:00+00:00">19 Nov 2019, 10:41</time>
      </address>
      <p>При наявності російських громадян серед засновників українських компаній, що купують українську землю сільськогосподарського призначення, буде застосовуватися механізм спецконфіскації власності на користь держави, який <b><a href="https://dt.ua/ECONOMICS/rada-pereglyane-limit-zemli-v-odni-ruki-v-zakonoproekti-schodo-rinku-zemli-razumkov-330074_.html">пропишуть в законі про ринок землі.</a></b> Про це повідомив уповноважений президента України з земельних питань Роман Лещенко в інтерв'ю агентству "Інтерфакс-Україна".</p>
      <p>"У законі буде чітко прописано, в перехідних положеннях, що питання про допуск іноземців (до купівлі с/г землі - ІФ) лише через всеукраїнський референдум. До цього моменту - жодних іноземців. Росіяни в принципі не обговорюються. Це країна-агресор, вони в жодному разі не купуватимуть землю. Якщо за якимись механізмами десь з'являються росіяни, ми здійснюємо спецконфіскацію в дохід держави. У законі цю санкційну норму буде чітко прописано", - сказав він в інтерв'ю агентству "Інтерфакс-Україна".</p>
      <p>За його словами, в законі чітко буде прописано, що засновниками українських компаній, котрі мають право купувати землю, можуть бути лише громадяни України, які не мають подвійного громадянства, які проживають на території України і виключно вони є засновниками цих юридичних осіб.</p>
      <p>"У нас будуть прямі корпоративні відносини. Тобто, не офшор на Кіпрі, потім ще один офшор, а потім якась особа буде засновником. Ми це робимо для того, щоб була прозора структура власності юридичних осіб", - зазначив Лещенко.</p>
      <p>Уповноважений президента України зазначив, що українське суспільство не приймає продаж землі іноземцям, тому Володимир Зеленський чітко заявив, що це питання буде винесено на всеукраїнський референдум.</p>
      <p> </p>
      <p>Нагадаємо, 13 листопада депутати прийняли <b><a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html">законопроект про ринок землі у першому читанні</a></b>. Крім того, депутати запустили процедуру <b><a href="https://dt.ua/UKRAINE/deputati-zapustili-proceduru-likvidaciyi-derzhgeokadastra-329691_.html">ліквідації Держгеокадастра</a></b>, що в майбутньому спростить продаж землі.</p>
      <p>Згідно з документом, встановлюється обмеження на загальну площу земельних ділянок, що може перебувати у власності. Обмеження не допускають придбання у власність понад 35% сільгоспземель об'єднаної громади, 15% сільгоспземель області та 0,5% сільськогосподарських земель України.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://zn.ua/ECONOMICS/pochti-70-ukraincev-protiv-razresheniya-inostrancam-pokupat-zemlyu-socopros-334257_.html">69% проти надання дозволу іноземцям купувати землю </a></b>будь-коли У той же час згідно з планами Кабміну, у першу чергу право на купівлю землі отримають українці, а<b> <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</b></p>
      <p>Детальніше про те, яким буде новий ринок землі читайте у статті В'ячеслава Ільченка<b> <a href="https://dt.ua/macrolevel/zemelniy-rubikon-pereydeno-329839_.html">"Земельний рубікон перейдено"</a> </b>веженедельнике "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>