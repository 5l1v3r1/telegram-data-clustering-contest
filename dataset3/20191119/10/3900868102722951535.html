<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562246/epistrefei-stin-ellada-o-passaris"/>
    <meta property="og:site_name" content="NOOZ."/>
    <meta property="article:published_time" content="2019-11-19T10:33:00+00:00"/>
    <meta property="og:title" content="Επιστρέφει στην Ελλάδα ο Πάσσαρης;"/>
    <meta property="og:description" content="Να μεταφερθεί στην Ελλάδα ζητά ο διαβόητος κακοποιός Κώστας Πάσσαρης, που αυτή τη στιγμή εκτίει την ποινή του σε ρουμανική φυλακή."/>
  </head>
  <body>
    <article>
      <h1>Επιστρέφει στην Ελλάδα ο Πάσσαρης;</h1>
      <address>
        <time datetime="2019-11-19T10:33:00+00:00">19 Nov 2019, 10:33</time>
      </address>
      <p>
        <b>Να μεταφερθεί στην Ελλάδα ζητά ο διαβόητος κακοποιός Κώστας Πάσσαρης, που αυτή τη στιγμή εκτίει την ποινή του σε ρουμανική φυλακή.</b>
      </p>
      <p>Σύμφωνα με το dikastiko.gr, η Ελληνική Δικαιοσύνη εξετάζει αυτή τη στιγμή το αίτημα, ενώ ο ίδιος ο Πάσσαρης έχει δηλώσει ότι θα ήθελε να επιστρέψει και να δικαστεί στις 2  Δεκεμβρίου στη δευτεροβάθμια δίκη του για τη δολοφονία των δυο αστυνομικών στο Γενικό Κρατικό Νίκαιας κατά τη διάρκεια της απόδρασής του το 2001.</p>
      <p>Σε πρώτο βαθμό, τον περασμένο Μάιο είχε καταδικαστεί σε 4 φορές ισόβια κάθειρξη και 71 χρόνια.</p>
      <p>Υπενθυμίζεται ότι ο 44χρονος Πάσσαρης, που φέρεται ως εμπλεκόμενος σε επτά δολοφονίες, κινηματογραφικές αποδράσεις, ληστείες, συμπλοκές, ναρκωτικά, εμφανίζεται μετανιωμένος μέσα από τους ρουμανικές φυλακές και ο ίδιος δηλώνει ότι έχει βρει πλέον το δρόμο του Θεού.</p>
      <p>Στη Ρουμανία έχει καταδικαστεί σε δύο φορές ισόβια για τη δολοφονία δύο ατόμων σε αιματηρή ληστεία το 2003.</p>
      <p>Την απόφαση για μεταφορά στην Ελλάδα καλείται να λάβει ο Εισαγγελέας Εκτέλεσης Ποινών του Πρωτοδικείου Αθηνών, μέσα σε σύντομη προθεσμία 90 ημερών, από τη λήψη του αιτήματος.</p>
      <p>Αν ο Πάσσαρης έρθει στην Ελλάδα θα εκτίσει το υπόλοιπο των ποινών που του επιβλήθηκαν τελεσίδικα στη Ρουμανία και στη συνέχεια, αυτές που του επιβλήθηκαν από τα Ελληνικά Δικαστήρια σε Πρώτο Βαθμό (4 ισόβια και 71 χρόνια φυλάκιση).</p>
    </article>
  </body>
</html>