<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/plasa-meroga-pasakumiem-bus-jaizstrada-ipass-drosibas-plans.a338887/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T10:47:00+00:00"/>
    <meta property="og:title" content="Plaša mēroga pasākumiem būs jāizstrādā īpašs drošības plāns"/>
    <meta property="og:description" content="Lai nodrošinātu plaša mēroga publisko pasākumu apmeklētāju drošību, šo pasākumu organizatoriem būs jāizstrādā īpašs drošības plāns. To paredz otrdien, 19. novembrī, Ministru kabinetā akceptētie Publisku izklaides un svētku pasākumu drošības likuma grozījumi, informē Iekšlietu ministrijā (IeM)."/>
  </head>
  <body>
    <article>
      <h1>Plaša mēroga pasākumiem būs jāizstrādā īpašs drošības plāns</h1>
      <address><time datetime="2019-11-19T10:47:00+00:00">19 Nov 2019, 10:47</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Lai nodrošinātu plaša mēroga publisko pasākumu apmeklētāju drošību, šo pasākumu organizatoriem būs jāizstrādā īpašs drošības plāns. To paredz otrdien, 19. novembrī, Ministru kabinetā akceptētie Publisku izklaides un svētku pasākumu drošības likuma grozījumi, informē Iekšlietu ministrijā (IeM).</b>
      </p>
      <p>Likumprojekts izstrādāts tāpēc, ka publiskos pasākumos, kuros pulcējas ievērojams skaits personu, ir augstāki sabiedriskās kārtības un drošības apdraudējumi, kā arī iespējami terorisma draudi. Piemēram, pēdējo gadu citu Eiropas valstu pieredze rāda, ka par teroristu uzbrukuma vietu aizvien biežāk tiek izvēlēti publiski pasākumi, kuros pulcējas ievērojams skaits personu, proti, vairāki tūkstoši cilvēku, norāda IeM.</p>
      <p>Likumprojekts paredz noteikt jaunu publiska pasākuma veidu - paaugstināta riska pasākums, kura organizatoriem būs jāievēro noteiktas prasības publiskā pasākuma rīkošanā un jānodrošina nepieciešamie drošības pasākumi tā norises laikā, kas šobrīd tiesiskajā regulējumā nav konkrēti noteikti.</p>
      <p>Publisks pasākums ir nosakāms par paaugstināta riska pasākumu:</p>
      <ul>
        <li>Ja tā apmeklētāju un dalībnieku plānotais kopējais skaits pārsniedz 5000 personu;</li>
        <li>Ja publisks pasākums plānots pierobežas joslā vai mērķauditorija ir īpaši aizsargājamo personu grupa un dalībnieku plānotais kopējais skaits pārsniedz 1000 personu. Šā likuma izpratnē īpaši aizsargājamo personu grupa ir bērni, seniori, personas ar kustību traucējumiem un personas ar īpašām vajadzībām.</li>
      </ul>
      <p>Likumprojekta mērķis ir noteikt paaugstināta riska pasākuma pieteikšanas un iesnieguma izskatīšanas kārtību, kā arī pasākuma organizatora, par tehnisko drošību un par sabiedrisko kārtību un drošību atbildīgo personu, kārtības uzturētāju, publiska pasākuma apmeklētāju un dalībnieku tiesības un pienākumus.</p>
      <p>Pasākuma organizatoram ne vēlāk kā 30 darba dienas pirms plānotā paaugstinātā riska pasākuma norises dienas jāinformē Valsts policija, Valsts drošības dienests, Valsts ugunsdzēsības un glābšanas dienests un nepieciešamības gadījumā arī Valsts robežsardzes pārvalde  un jāiesniedz saskaņošanai pasākuma drošības plāns.</p>
      <p>Lai likumprojekts stātos spēkā, tas vēl ir jāpieņem Saeimā.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/koalicijas-partneriem-domstarpibas-par-atvieglojumiem-viesstradnieku-uznemsanai.a337950/"/>
        <a href="https://www.lsm.lv/raksts/zinas/latvija/fotoradari-budzeta-ienes-mazak-par-planoto.a334378/"/>
        <a href="https://www.lsm.lv/raksts/zinas/latvija/iem-valsts-sekretars-kuzis-nodrosinajis-uzravienu-valsts-policija.a333113/"/>
        <a href="https://www.lsm.lv/raksts/zinas/latvija/par-madonas-novada-pastradato-dubultslepkavibu-aizdomas-turetais-virietis-izdarijis-pasnavibu.a333085/"/>
        <a href="https://www.lsm.lv/raksts/zinas/latvija/nacionalas-drosibas-koncepcija-latvija-saglabajas-septini-drosibas-riski.a333067/"/>
        <a href="https://www.lsm.lv/raksts/zinas/latvija/girgens-rosina-tieslietu-ministrijas-pievienosanu-iekslietu-ministrijai.a332907/"/>
        <a href="https://www.lsm.lv/raksts/zinas/latvija/kuzis-valsts-policija-ir-parmainu-prieksa.a331804/"/>
        <a href="https://www.lsm.lv/raksts/zinas/latvija/pie-valdibas-ekas-izradot-glabeju-vecos-auto-prasa-lielaku-finansejumu-iekslietam.a331153/"/>
      </related>
    </article>
  </body>
</html>