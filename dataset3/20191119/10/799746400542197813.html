<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103206/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T10:30:05+00:00"/>
    <meta property="og:title" content="В Брюсселі не ображаються на Зеленського за критику у розмові з Трампом"/>
    <meta property="og:description" content="Спецпредставник президента Єврокомісії по Україні Ельмар Брок заявив, що в Брюсселі не звинувачують президента України Володимира Зеленського за його критику європейців у розмові з президентом США Дональдом Трампом."/>
  </head>
  <body>
    <article>
      <h1>В Брюсселі не ображаються на Зеленського за критику у розмові з Трампом</h1>
      <address>
        <time datetime="2019-11-19T10:30:05+00:00">19 Nov 2019, 10:30</time>
      </address>
      <p>Спецпредставник президента Єврокомісії по Україні Ельмар Брок заявив, що в Брюсселі не звинувачують президента України Володимира Зеленського за його критику європейців у розмові з президентом США Дональдом Трампом.</p>
      <p>Про це він розповів у інтерв’ю "<b><a href="https://www.eurointegration.com.ua/interview/2019/11/19/7103166/">Європейській правді</a></b>".</p>
      <p>Брок сказав, що було дивно чути від Трампа, мовляв, європейці не зробили для України нічого, а всю допомогу надали США. </p>
      <p>"Це означає, що президент США говорить українцям дурниці, бо насправді США надали вам тільки $1 млрд гарантій", - зазначив спецпредставник президента ЄК.</p>
      <p>Він нагадав, що ЄС за останні роки надав Україні підтримки на суму близько 15 млрд євро у вигляді грантів, позик та гарантій, а також підписав Угоду про асоціацію і запровадив безвіз.</p>
      <p>"Зеленський йому (Трампу) на це не заперечив. Але ми не звинувачуємо за це Зеленського, ми звинувачуємо Трампа. Я можу зрозуміти те, як вчинив Зеленський у тій ситуації", - сказав Ельмар Брок.</p>
      <p>Нагадаємо, в оприлюдненій Білим домом розмові Трампа із Зеленським, яка відбулась 25 липня, Трамп критикував Німеччину, заявляючи, що вона нічого не робить для України, а Володимир <b><a href="https://www.eurointegration.com.ua/news/2019/09/25/7101203/">Зеленський з ним погоджувався</a></b>.</p>
      <p>Зеленський також критикував Париж і Берлін за недостатні санкції щодо Росії.</p>
      <p>Пізніше Зеленський розповів, що ця телефонна розмова <b><a href="https://www.eurointegration.com.ua/news/2019/09/26/7101213/">відбулась у складний період</a></b> послаблення санкцій проти РФ з боку європейських країн, але він "<b><a href="https://www.eurointegration.com.ua/news/2019/09/26/7101213/">сказав правду</a></b>".</p>
      <p>Детальніше читайте в інтерв’ю: "<b><a href="https://www.eurointegration.com.ua/interview/2019/11/19/7103166/">Ельмар Брок: Фейкових виборів на Донбасі не буде, доки Україна сама на них не погодиться</a></b>"</p>
      <related>
        <a href="https://www.eurointegration.com.ua/articles/2019/10/23/7102178/"/>
      </related>
    </article>
  </body>
</html>