<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/sports/argentina-vs-uruguay/835437"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-19T10:26:35+00:00"/>
    <meta property="og:title" content="മെസ്സിയുടെ ഗോളിൽ യുറഗ്വായ്‌ക്കെതിരെ അർജന്റീനയ്‌ക്ക്‌ സമനില"/>
    <meta property="og:description" content="ഫൈനല്‍ വിസിലിന് തൊട്ടുമുമ്പ് പെനാല്‍റ്റിയിലൂടെ ലയണല്‍ ..."/>
  </head>
  <body>
    <article>
      <h1>മെസ്സിയുടെ ഗോളിൽ യുറഗ്വായ്‌ക്കെതിരെ അർജന്റീനയ്‌ക്ക്‌ സമനില</h1>
      <address><time datetime="2019-11-19T10:26:35+00:00">19 Nov 2019, 10:26</time> by <a rel="author">വെബ് ഡെസ്‌ക്‌</a></address>
      <p>ടെല്‍ അവീവ് &gt; ഫൈനല്‍ വിസിലിന് തൊട്ടുമുമ്പ് പെനാല്‍റ്റിയിലൂടെ ലയണല്‍ മെസ്സി നേടിയ ഗോളില്‍ യുറഗ്വായ്‌ക്കെതിരെ അര്‍ജന്റീന സമനില നേടി. ഇസ്രായേലില്‍ നടന്ന അന്താരാഷ്ട്ര സൗഹൃദ മത്സരത്തില്‍ 2-2-നാണ് ലാറ്റിനമേരിക്കന്‍ ശക്തികള്‍ തുല്യത പാലിച്ചത്.</p>
      <p>34-ാം മിനിറ്റില്‍ എഡിന്‍സന്‍ കവാനിയിലൂടെ ആദ്യം ലീഡ് നേടിയത് യുറഗ്വായാണ്. ലുകാസ് ടൊറീറ ബോക്‌സിനുള്ളിലേക്ക് നീട്ടി നല്‍കിയ പന്ത് സുവാരസാണ് കവാനിയുടെ കാലിലേക്കെത്തിച്ചത്. ക്ലോസ് റേഞ്ചിലൂടെ കവാനി തന്റെ അമ്പതാം അന്താരാഷ്ട്ര ഗോള്‍ സ്വന്തമാക്കി.</p>
      <p>ആദ്യ പകുതിക്ക് മുമ്പ് പൗളോ ഡിബാല അര്‍ജന്റീനക്ക് സമനില നേടിക്കൊടുക്കൊടുത്തെന്ന് പ്രതീക്ഷിച്ചെങ്കിലും റഫറി ഹാന്‍ഡ് ബോളാണെന്ന് കണ്ടെത്തി.തുടര്‍ന്ന് 63-ാം മിനിറ്റില്‍ സെര്‍ജിയോ അഗ്യൂറോയിലൂടെയാണ് അര്‍ജന്റീനക്ക് സമനില ഗോള്‍ നേടിയത്. മെസ്സിയുടെ അളന്നുമുറിച്ച ഫ്രീകിക്കിന് തലവെച്ച് അഗ്യൂറോ പന്ത് വലയിലാക്കി.</p>
      <p>എന്നാല്‍ അഞ്ച് മിനിറ്റ് ആയുസ് മാത്രമേ ഇതിന് ഉണ്ടായിരുന്നുള്ളൂ. 69-ാം മിനിറ്റില്‍ ലൂയിസ് സുവാരസ് അത്യുഗ്രന്‍ ഫ്രീകിക്കിലൂടെ യുറഗ്വായ്ക്ക് വീണ്ടും ലീഡ് നല്‍കി. 90+2 മിനിറ്റിലായിരുന്നു മെസ്സി പെനാല്‍റ്റിയിലൂടെ അര്‍ജന്റീനക്ക് സമനില നേടിക്കൊടുത്തത്. ബോക്‌സില്‍ വെച്ച് മാര്‍ട്ടിന്‍ കസിറെസ് പന്ത് കൈക്കൊണ്ട് തടഞ്ഞതിനാണ് പെനാല്‍റ്റി ലഭിച്ചത്. വിലക്കിന് ശേഷം തിരിച്ചെത്തിയ രണ്ട് അന്താരാഷ്ട്ര മത്സരത്തിലും മെസ്സിക്ക് ഗോള്‍ നേടാനായി. കഴിഞ്ഞ ദിവസം ബ്രസീലിനെതിരെ നടന്ന സൗഹൃദ മത്സരത്തില്‍ മെസ്സി നേടിയ ഏക ഗോളിലായിരുന്നു അര്‍ജന്റീനയുടെ ജയം.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/sports/news-sports-17-11-2019/834866"/>
        <a href="https://www.deshabhimani.com/news/sports/news-sports-14-11-2019/834242"/>
        <a href="https://www.deshabhimani.com/editorial/news-editorial-31-10-2019/831224"/>
        <a href="https://www.deshabhimani.com/news/world/alberto-fernandez-argentina/830926"/>
        <a href="https://www.deshabhimani.com/news/sports/news-sports-19-11-2019/835331"/>
        <a href="https://www.deshabhimani.com/news/sports/news-sports-19-11-2019/835324"/>
        <a href="https://www.deshabhimani.com/news/sports/news-sports-19-11-2019/835322"/>
        <a href="https://www.deshabhimani.com/news/sports/news-sports-19-11-2019/835321"/>
        <a href="https://www.deshabhimani.com/news/sports/news-sports-19-11-2019/835317"/>
        <a href="https://www.deshabhimani.com/news/sports/news-sports-19-11-2019/835315"/>
      </related>
    </article>
  </body>
</html>