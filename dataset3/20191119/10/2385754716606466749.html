<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598065/gn-larnakas-kaloun-tis-arxes-na-enimerosoun-gia-ton-thanato-politi-oi-giatroi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T10:25:00+00:00"/>
    <meta property="og:title" content="ΓΝ Λάρνακας: Καλούν τις αρχές να ενημερώσουν για τον θάνατο πολίτη οι γιατροί"/>
    <meta property="og:description" content="Η Παγκύπρια Συντεχνία Κυβερνητικών Ιατρών (ΠΑ.ΣΥ.Κ.Ι.) με ανακοίνωσή της καλεί το Υπουργείο Υγείας και την αρμόδια διοίκηση της Διεύθυνσης Λάρνακας –..."/>
  </head>
  <body>
    <article>
      <h1>ΓΝ Λάρνακας: Καλούν τις αρχές να ενημερώσουν για τον θάνατο πολίτη οι γιατροί</h1>
      <address><time datetime="2019-11-19T10:25:00+00:00">19 Nov 2019, 10:25</time> by <a rel="author">SigmaLive</a></address>
      <p>Η Παγκύπρια Συντεχνία Κυβερνητικών Ιατρών (ΠΑ.ΣΥ.Κ.Ι.) με ανακοίνωσή της καλεί το Υπουργείο Υγείας και την αρμόδια διοίκηση της Διεύθυνσης Λάρνακας – Αμμοχώστου Ο.Κ.Υπ.Υ, όπως τοποθετηθούν και ενημερώσουν την κοινωνία σε σχέση με τον θάνατο πολίτη, ο οποίος υποβαλλόταν σε αιμοκάθαρση.</p>
      <p>Η ΠΑ.ΣΥ.Κ.Ι., σε ανακοίνωση αναφέρει ότι διαπιστώνει προσπάθεια μετάθεσης και απόδοσης ευθυνών στους Ιατρούς Νεφρολόγους της Νεφρολογικής κλινικής του Γ. Ν. Λάρνακας.</p>
      <p>Ζητά από το Υπουργείο Υγείας και τον Ο.Κ.Υπ.Υ,  να ενημερώσουν σε ποιες ενέργειες έχουν προβεί για την εύρυθμη λειτουργία του Τμήματος Αιμοκάθαρσης του Γ. Ν. Αμμοχώστου, από τη στιγμή που έγιναν γνώστες και αποδέχτηκαν το αίτημα παραχώρησης άδειας ανάπαυσης.</p>
      <p>«Θα πρέπει να ενημερώσουν για τις λύσεις και με ποιους τρόπους τις εφάρμοσαν. Μήπως εφαρμόζοντας τη διαδικασία ακύρωσης των ραντεβού; Και τέλος θα πρέπει να απαντήσουν ποιες είναι οι συνολικές επιπτώσεις προς τους επηρεαζόμενους ασθενείς», αναφέρει η ΠΑΣΥΚΙ.</p>
      <p>Σημειώνει επίσης ότι «τέτοιου είδους διοικητικές πράξεις, όπως και η αποφυγή επίσημης τοποθέτησης εκ μέρους της Διεύθυνσης Λάρνακας – Αμμοχώστου είναι που αμαυρώνουν την εικόνα των Κρατικών Νοσηλευτηρίων και ως εκ τούτου αναμένουν την επέμβαση του ίδιου του Υπουργείου Υγείας».</p>
    </article>
  </body>
</html>