<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/pd-chi-dice-crisi-e-chi-dice-avanti-ma-se-perde-in-emilia-crolla-tutto-638105.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-19T10:22:00+00:00"/>
    <meta property="og:title" content="Pd, chi dice crisi e chi dice avanti. Ma se perde in Emilia 'crolla tutto'"/>
    <meta property="og:description" content="Che cosa accade al Nazareno tra governo, M5S e renziani"/>
  </head>
  <body>
    <article>
      <h1>Pd, chi dice crisi e chi dice avanti. Ma se perde in Emilia 'crolla tutto'</h1>
      <h2>Che cosa accade al Nazareno tra governo, M5S e renziani</h2>
      <address><time datetime="2019-11-19T10:22:00+00:00">19 Nov 2019, 10:22</time> by <a rel="author">Alberto Maggi</a></address>
      <p>Tattica, scaramucce, posizionamento. All'interno del <b>Partito Democratico</b> derubricano quasi a ordinaria amministrazione le polemiche infinite tra<b> Italia Viva e Luigi Di Maio</b> sulla manovra. Quota cento va abolita, dicono i renziani. Quota cento non si tocca, ribattono dai vertici del Movimento 5 Stelle. Stesso <i>refrain </i>sul carcere ai grandi evasori e su altri punti chiave della Legge di Bilancio. Uno spettacolo certo non edificante ma che, spiegano fonti del Nazareno, <b>non mette a rischio la tenuta dell'esecutivo</b>.<br/><br/>Le parole di <b>Nicola Zingaretti </b>a <i>Repubblica </i>sono chiare: al governo serve un'anima oppure siamo tutti a rischio. Il punto chiave del pensiero del leader dem è che occorre abbassare i toni nella maggioranza e fare squadra, a partire dalla Legge di Bilancio. Altrimenti <b>Matteo Salvini e Giorgia Meloni</b>, ma anche <b>Silvio Berlusconi</b>, continueranno ad avere gioco facile attaccando a testa bassa quotidianamente con lo slogan della Finanziaria tutte tasse. All'interno del Pd, almeno al momento, l'unico che vorrebbe probabilmente rompere l'alleanza con il M5S è <b>Matteo Orfini</b>, ex presidente del partito all'epoca di Matteo Renzi segretario ma che oggi conta su un numero estremamente limitato di truppe.<br/><br/>Su posizioni critiche, ma non da 'stacchiamo la spina', c'è il vice-segretario <b>Andrea Orlando</b>, il più velenoso nei messaggi e nei segnali al numero uno di Italia Viva e al ministro degli Esteri (che non a caso ha scelto di restare fuori dalla compagine governativa). Anche <b>Paolo Gentiloni</b>, oggi impegnato nel suo nuovo ruolo a Bruxelles, non è certo fan del governo e, probabilmente, fosse stato per lui nemmeno sarebbe nato. Ma la maggioranza del Pd ad oggi è comunque per andare avanti con Giuseppe Conte e i 5 Stelle. Schierati su queste posizioni ci sono sia AreaDem del ministro <b>Dario Franceschini</b>, capo-delegazione nell'esecutivo, sia BaseRiformista degli ex renziani rimasti nel Partito Democratico come il ministro <b>Lorenzo Guerini, il capogruppo al Senato Andrea Marcucci e Luca Lotti</b>.<br/><br/>Dello stesso tenore anche la linea dell'ex segretario <b>Maurizio Martina</b>. Zingaretti cerca costantemente la sintesi tra le varie posizioni, consapevole dell'opinione della maggioranza del Nazareno. E quindi afferma di non volere la crisi e le elezioni ma invita gli alleati a fermare i distinguo quotidiani. Ma su un punto le anime dem concordano: <b>la vera data fondamentale</b>, il vero spartiacque della politica italiana, sono<b> le elezioni regionali del 26 gennaio</b>. L'Emilia Romagna - con tutto il rispetto per il voto in Calabria che ha una valenza inferiore - <b>non è l'Umbria</b>, dove il Pd si aspettava la sconfitta anche se non di quelle dimensioni (meno punti in meno del Centrodestra).<br/><br/>Le manifestazioni anti-Salvini delle cosiddette sardine fanno sperare il Nazareno, ma i dem sanno che la sfida non sarà facile e che <b>Stefano Bonaccini</b> dovrà lottare fino all'ultimo per evitare una clamorosa debacle. L'incognita resta su cosa faranno i 5 Stelle: scartata ormai l'alleanza modello Umbria, le ipotesi sono la corsa solitaria dei pentastellati con un proprio candidato o la desistenza, come si augurano nel Pd, ovvero il M5S che decide di non correre in Emilia Romagna. Il punto su cui tutti sono d'accordo (ex renziani, franceschiniani, critici verso il governo) è che<b> se la mattina del 27 gennaio ci svegliassimo con la leghista Lucia Borgonzoni nuovo presidente dell'ex Regione rossa famosa</b>, tra le altre cose, per Don Camillo e Peppone, <b>"cambierebbe il mondo"</b> - per usare le parole di un senatore dem vicino a Zingaretti.<br/><br/>A quel punto verrebbe ridiscusso tutto, non solo l'esecutivo Conte con i 5 Stelle e i renziani <b>ma anche lo stesso Partito Democratico e il ruolo del suo segretario</b>. I parlamentari dem si augurano che con l'eventuale vittoria di Bonaccini si possa trovare l'amalgama nel governo ridimensionando i sovranisti, ma sanno perfettamente che una possibile sconfitta cambierebbe radicalmente lo scenario politico. <b>Un terremoto che travolgerebbe l'attuale governo e ridisegnerebbe i contorni e del Centrosinistra</b>. A partire dal Pd e dall'intesa con il M5S e con Italia Viva.</p>
    </article>
  </body>
</html>