<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/auto/najnovsi-ford-mustang-je-suv-a-dokonca-na-elektricku-energiu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T10:10:00+00:00"/>
    <meta property="og:title" content="Najnovší Ford Mustang je SUV a dokonca na elektrickú energiu"/>
    <meta property="og:description" content="Má dojazd až 600 kilometrov"/>
  </head>
  <body>
    <article>
      <h1>Najnovší Ford Mustang je SUV a dokonca na elektrickú energiu</h1>
      <address><time datetime="2019-11-19T10:10:00+00:00">19 Nov 2019, 10:10</time> by <a rel="author">jmr</a></address>
      <p>
        <b>Ford predstavil to, o čom sa šepkalo už dlhšiu dobu. Mustang Mach-E je elektrickou verziou známeho modelu, ktorá ponúka výhody karosérie SUV. Stavia sa tak proti niektorým modelom Tesla, ale najmä proti Audi e-tron, Jaguaru i-Pace a Mercedesu EQC.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-bude-mat-dojazd-az-600-kilometrov.jpg"/>
          <figcaption>
            <cite>Zdroj: Ford</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-aj-vzadu-pripomina-kupe-mustang.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-je-testovany-az-do-40-stupnov-celzia.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-odvezie-az-502-litrov-batoziny-v-dvoch-priestoroch.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-patri-skor-medzi-suv-kupe.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/19/ford-mustang-mach-e-velky-displej-ma-system-sync3.jpg"/>
        </figure>
      </slideshow>
      <p>Nová verzia Mustangu bude najkontroverznejšia zo všetkých doteraz predstavených. Nezvyklá karoséria a ešte menej charakteristický pohon vyvolajú veľkú diskusnú rozšírenosť. Na pohľad je jasné, že nový model reálne niečo s Mustangom spoločné má.</p>
      <p>Predná časť naozaj pripomína známe športové auto. A vzadu sa tiež niektoré detaily dajú nájsť, ktoré hovoria o príbuznosti. Reálne bude tým autom, ktoré ešte viac rozšíri počty Mustangov na cestách a zároveň dovolí existenciu Mustangu s päťlitrovým osemvalcom, keďže zníži priemerné emisie.</p>
      <p>V ponuke bude niekoľko verzií. Najvýkonnejšia bude označená ako Mustang Mach-E GT. Výkon bude mať 342 kW (465 k) a krútiaci moment 830 Nm. Na stovku sa vďaka pohonu všetkých kolies dostane za menej ako 5 sekúnd, ale dojazd ponúkne len na úrovni 400 kilometrov. Verzia GT bude vybavená väčším batériovým blokom, ktorý bude mať 98,8 kWh.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/ford-mustang-mach-e-patri-skor-medzi-suv-kupe.jpg"/>
        <figcaption>Ford Mustang Mach-E - patrí skôr medzi SUV kupé<cite>Zdroj: Ford</cite></figcaption>
      </figure>
      <p>Pre niektoré verzie bude na výber aj menšia batéria s kapacitou iba 75,7 kWh, ktorá môže byť spojená s pohonom výlučne zadnej nápravy. Omnoho žiadanejšia bude alternatíva s najdlhším možným dojazdom, ktorý sa má pohybovať na hranici 600 kilometrov. Bude mať, samozrejme, batériu s väčšou kapacitou a na pohon použije elektromotor s výkonom 248 kW (337 k) a krútiacim momentom 565 Nm. Verzia s najväčším dojazdom bude mať pohon iba zadnej nápravy.</p>
      <p>Prekvapením Mustangu Mach-E je priestrannosť kabíny a tiež dva batožinové priestory. Jeden má objem 100 litrov, to je ten predný. Druhý s objemom 402 litrov je v zadnej časti elektromobilu. Samotný interiér je odlišný od ostatných Mustangov a skôr sa snaží veľkým displejom evokovať niektorých konkurentov.</p>
      <figure>
        <img src="https://static.etrend.sk/uploads/tx_media/2019/11/19/article_detail_image_750_box/ford-mustang-mach-e-velky-displej-ma-system-sync3.jpg"/>
        <figcaption>Ford Mustang Mach-E - veľký displej má systém SYNC3<cite>Zdroj: Ford</cite></figcaption>
      </figure>
    </article>
  </body>
</html>