<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/poroshenko-ne-pryjshov-na-dopyt-u-spravi-pro-ilovajsku-tragediyu/"/>
    <meta property="og:site_name" content="Рубрика"/>
    <meta property="article:published_time" content="2019-11-19T10:12:55+00:00"/>
    <meta property="og:title" content="Порошенко не прийшов на допит у справі про Іловайську трагедію"/>
    <meta property="og:description" content="Колишній президент України Петро Порошенко 19 листопада знову не з’явився на допит до Головної військової прокуратури Генеральної прокуратури як свідок у справі про Іловайську трагедію. Про це повідомляє УНІАН, блог адвоката Ігоря Голованя на “УП”. Порошенка викликали на допит до військової прокуратури на 10:00 вівторка. Не прийшов ні експрезидент, ні його адвокати. Адвокат Ігор Головань […]"/>
  </head>
  <body>
    <article>
      <h1>Порошенко не прийшов на допит у справі про Іловайську трагедію</h1>
      <address><time datetime="2019-11-19T10:12:55+00:00">19 Nov 2019, 10:12</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/02/Poroshenko-Petro-860x580-c-1.jpg"/>
      </figure>
      <p>
        <b>
          <b>Колишній президент України Петро Порошенко 19 листопада знову не з’явився на допит до Головної військової прокуратури Генеральної прокуратури як свідок у справі про Іловайську трагедію.</b>
        </b>
      </p>
      <p>Про це повідомляє <a href="https://www.unian.ua/politics/10760147-poroshenko-ne-z-yavivsya-na-dopit-u-spravi-shchodo-ilovayskogo-kotla.html">УНІАН,</a> блог адвоката Ігоря Голованя на <a href="https://blogs.pravda.com.ua/authors/golovan/5dd399aa37779/">“УП”</a>.</p>
      <p>Порошенка викликали на допит до військової прокуратури на 10:00 вівторка.</p>
      <p>Не прийшов ні експрезидент, ні його адвокати.</p>
      <p>Адвокат Ігор Головань повідомив, що “у відповідь на фейсбучний пост Головної військової прокуратури про начебто виклик Петра Порошенка для допиту у якості свідка” він направив генпрокурору та Військові прокуратурі звернення, в якому йдеться про те, що Порошенко не отримував виклику ні на 15 листопада, ні на 19 листопада, ні на іншу дату.</p>
      <p>Головань пропонує слідчим вручити Порошенкові виклик належним чином і нагадує про його право прийти на допит із адвокатом і користуватися нотатками та документами під час дачі свідчень.</p>
      <figure>
        <img src="https://img.pravda.com/images/doc/5/c/5cecd8d-poroshenko-dopyt.jpg"/>
      </figure>
      <p><b>Довідка:</b> За офіційними даними, навколо Іловайська і в самому місті загинули 366 українських бійців, близько 450 отримали поранення, 300 потрапили в полон, 84 досі вважаються зниклими безвісти. Разом з тим парламентська Тимчасова слідча комісія з розслідування Іловайської трагедії оцінювала загальні втрати українських військ у тисячу осіб.</p>
      <p>Генпрокуратура 14 серпня 2017 року оприлюднила результати розслідування подій під Іловайськом у серпні 2014 року. Згідно з цими результатами, головним винуватцем Іловайської трагедії є військове командування РФ.</p>
      <p>13 вересня новий головний військовий прокурор Віктор Чумак анонсував нове розслідування причин, що призвели до Іловайської трагедії.</p>
      <p>Раніше:<a href="https://rubryka.com/2019/11/18/dbr-peredalo-pidozru-poroshenku-v-genprokuraturu-v-chomu-sprava/"> ДБР передало підозру Порошенку в Генпрокуратуру, в чому справа.</a></p>
    </article>
  </body>
</html>