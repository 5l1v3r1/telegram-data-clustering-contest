<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%97%d7%93%d7%a9%d7%95%d7%aa-%d7%90%d7%a9%d7%93%d7%95%d7%93/%d7%90%d7%a9%d7%93%d7%95%d7%93-%d7%96%d7%9b%d7%aa%d7%94-%d7%91%d7%9e%d7%a7%d7%95%d7%9d-%d7%94%d7%a8%d7%90%d7%a9%d7%95%d7%9f-%d7%91%d7%a4%d7%a8%d7%a1-%d7%90%d7%99%d7%a1%d7%98%d7%a0%d7%91%d7%95%d7%9c-%d7%a9%d7%9c-%d7%94%d7%90%d7%95-%d7%9d-%d7%9c%d7%a2%d7%99%d7%a8-%d7%99%d7%93%d7%99%d7%93%d7%95%d7%aa%d7%99%d7%aa-%d7%9c%d7%a1%d7%91%d7%99%d7%91%d7%94-418675/13"/>
    <meta property="og:site_name" content="אשדוד נט"/>
    <meta property="article:published_time" content="2019-11-19T10:48:00+00:00"/>
    <meta property="og:title" content="כבוד: אשדוד זכתה במקום הראשון בפרס איסטנבול של האו&quot;ם לעיר ידידותית לסביבה"/>
    <meta property="og:description" content="הפרס מוענק כחלק מפעילות אמנת ברצלונה לשמירה על סביבת הים התיכון ואזור החוף. מנימוקי הזכייה: &quot;כעיר גדולה המשלבת נמל ואזורי תעשייה, אשדוד משקיעה מאמצים גדולים לשמירה על הסביבה&quot;"/>
  </head>
  <body>
    <article>
      <h1>כבוד: אשדוד זכתה במקום הראשון בפרס איסטנבול של האו"ם לעיר ידידותית לסביבה</h1>
      <address><time datetime="2019-11-19T10:48:00+00:00">19 Nov 2019, 10:48</time> by <a rel="author">שמואל סרדינס</a></address>
      <h3>הפרס מוענק כחלק מפעילות אמנת ברצלונה לשמירה על סביבת הים התיכון ואזור החוף. מנימוקי הזכייה: "כעיר גדולה המשלבת נמל ואזורי תעשייה, אשדוד משקיעה מאמצים גדולים לשמירה על הסביבה"</h3>
      <figure>
        <img src="https://www.ashdodnet.com/dyncontent/2019/11/19/482d9644-d005-47d5-99ec-d81a98e45dbc.jpeg"/>
        <figcaption>קרדיט: עיריית אשדוד</figcaption>
      </figure>
      <p>הפרס מוענק כחלק מפעילות אמנת ברצלונה לשמירה על סביבת הים התיכון ואזור החוף המנוהלת על-ידי The Mediterranean Action Plan, שהיא אחת מתוכניות האזורים הימיים של התוכנית לאיכות הסביבה של האו"ם UNEP – United Nations Environment Programme.</p>
      <p>חבר השופטים התרשם במיוחד מהמאמצים שאשדוד עושה לעומת האתגרים העומדים בפניה כעיר גדולה המשלבת נמל ואזורי תעשייה לרבות תעשייה כבדה מחד ומשאבי ים וטבע ייחודיים מאידך.</p>
      <p>אשדוד שנבחרה כמנצחת, (אחריה קריקנביצה (קרואטיה) במקום השני והטאי (טורקיה) במקום השלישי), הדגימה מערכת של אמצעי קיימות משולבים שהוכיחו חשיבה לטווח ארוך בשילוב יישום מתמיד של תכניות בכל תחומי החיים בעיר, כגון: יעילות אנרגטית, תחבורה ציבורית מתקדמת, ניהול מים מיטבי הכולל הפחתת נזילות.</p>
      <p>נימוקי הזכייה התייחסו לתוכניות המופעלות באשדוד להעלאת מודעות ציבורית לתמיכה בקיימות, ולאמצעים חדשניים נוספים הכוללים הפחתת סיכוני שיטפונות והגנה על החופים המופעלים באשדוד. </p>
      <figure>
        <img src="https://www.ashdodnet.com/dyncontent/2019/10/31/9c8ad01d-a2c4-4708-bcef-b8971dbf1055.jpeg"/>
        <figcaption>ד"ר יחיאל לסרי</figcaption>
      </figure>
      <p><b>ראש העיר ד"ר יחיאל לסרי:</b> "בחלוף עשור של עשייה אינטנסיבית, אני גאה בכך שהוועדות המקצועיות אשר בחנו את מכלול העשייה העירונית בתחום הקיימות והחיבור המהותי של אשדוד לים התיכון, בתרבות, אמנות, חופי הרחצה הנהדרים, שיתוף הפעולה ההדוק עם איגוד ערים לאיכות הסביבה ועוד, מצאה כי אשדוד ראויה למעמד המכובד של קבלת האות. זוהי תעודת כבוד לעיר ולתושביה, אנו רואים בים את אחד המשאבים החשובים ביותר לעיר ונמשיך להתמודד עם האתגרים ולהציב לעצמנו יעדים נוספים בתחום."</p>
      <p><b>השר להגנת הסביבה, ח"כ זאב אלקין:</b> "אני מברך את העיר אשדוד ואת ראש העיר, ד"ר יחיאל לסרי, על זכייתם בפרס איסטנבול לסביבה ידידותית. עיריית אשדוד ממצבת את עצמה בחזית העשייה הסביבתית במדינת ישראל ואני רואה חשיבות רבה בזכייה להעלאת המודעות של מדינות הים התיכון בכלל ובישראל בפרט למאמצים הנעשים בכל הרמות, לשמר את הים ומשאביו לנו ולדורות הבאים. פעילות עירונית זו מצטרפת להפסקה הכמעט מוחלטת של הזרמת מזהמים לים התיכון מישראל ומהווה אמצעי משלים לשמירת על הסביבה החופית".</p>
      <figure>
        <img src="https://www.ashdodnet.com/dyncontent/2019/11/19/cdb3d50c-ba6f-4b11-897a-2d3630df4d9b.jpeg"/>
        <figcaption>אשדוד. קרדיט: עיריית אשדוד</figcaption>
      </figure>
      <p>בעקבות הכרזת חבר השופטים בפרס, הודיע מנכ"ל UNEP MAP -גטאנו לאונה, כי "הפעולות שננקטו על ידי עיריית אשדוד בכדי ליישב בין פיתוח להגנה על הסביבה ולהגן על אזור החוף, מדגימות את חשיבות התפקיד של ערים וממשל מקומי בחיזוק הקיימות באזור הים התיכון".</p>
      <p>מדינת ישראל היא אחת מ-22 המדינות החברות באמנת ברצלונה להגנת הים התיכון. ישראל מתפקדת כחברה מובילה בשישה מתוך שבעת הפרוטוקולים של האמנה, שעיסוקם בהפחתת זיהום ים ממקורות יבשתיים, מהטלת פסולת לים, בניהול אינטגרטיבי של חופים, במגוון המינים הימיים, בניהול מצבי חירום של <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אירוע</a>י זיהום בשמן ובטיפול ופעילויות קידוח והפקת גז ונפט בים.</p>
      <p>עדיין קיימים אתגרים רבים בפני מדינות אגן הים התיכון שעיקרם פסולת ימית, הצורך בשמורות טבע ימיות, אתגרי שינוי אקלים והצורך לעבור לכלכלה מעגלית המפחיתה בזיהום.</p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A4%D7%A8%D7%95%D7%99%D7%A7%D7%98%D7%99%D7%9D-%D7%97%D7%93%D7%A9%D7%99%D7%9D-%D7%9C%D7%91%D7%A0%D7%99%D7%99%D7%94?utm_content=LinksUnderArticles">דירות חדשות באשדוד- לחצו כאן</a>
      </p>
    </article>
  </body>
</html>