<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/mporo-pleon-na-antimetopiso-ton-opoiondipote-video/"/>
    <meta property="og:site_name" content="Tennis24"/>
    <meta property="article:published_time" content="2019-11-19T10:18:18+00:00"/>
    <meta property="og:title" content="“Μπορώ, πλέον, να αντιμετωπίσω τον οποιονδήποτε” – VIDEO"/>
    <meta property="og:description" content="Συνέντευξη στον Νίκο Χατζηνικολάου και στο κεντρικό δελτίο ειδήσεων του AΝΤ1 έδωσε ο Στέφανος Τσιτσιπάς   Ο Στέφανος Τσιτσιπάς χαρακτήρισε «όνειρο ζωής» το γεγονός ότι βρέθηκε ανάμεσα σε τόσο μεγάλους αθλητές και τόνισε ότι ένιωσε ανατριχίλα για το τρόπαιο του ATP Finals, στη μεγαλειώδη νίκη με ανατροπή επί του Ντόμινικ Τιμ. «Όταν έχασα το πρώτο […]"/>
  </head>
  <body>
    <article>
      <h1>“Μπορώ, πλέον, να αντιμετωπίσω τον οποιονδήποτε” – VIDEO</h1>
      <address>
        <time datetime="2019-11-19T10:18:18+00:00">19 Nov 2019, 10:18</time>
      </address>
      <h3>Συνέντευξη στον Νίκο Χατζηνικολάου και στο κεντρικό δελτίο ειδήσεων του AΝΤ1 έδωσε ο Στέφανος Τσιτσιπάς</h3>
      <p>Ο Στέφανος Τσιτσιπάς χαρακτήρισε «όνειρο ζωής» το γεγονός ότι βρέθηκε ανάμεσα σε τόσο μεγάλους αθλητές και τόνισε ότι ένιωσε ανατριχίλα για το τρόπαιο του ATP Finals, στη <a href="https://www.tennis24.gr/evapse-mple-kai-to-londino-o-stefanos-video/">μεγαλειώδη νίκη με ανατροπή</a> επί του Ντόμινικ Τιμ.</p>
      <p>«Όταν έχασα το πρώτο σετ υπήρχε μια φόρμουλα που με έκανε να χαλαρώσω στο δεύτερο σετ. Ένιωθα ότι δεν είχα τίποτα να χάσω. Μπήκα με διαφορετική ψυχολογία και άνεση. Επίσης σκεφτόμουν τις διακοπές μου σιγά-σιγά κι αυτό με βοήθησε να χαλαρώσω», είπε μεταξύ άλλων ο Έλληνας τενίστας μιλώντας για το πώς ένιωσε όταν έχασε το πρώτο σετ.</p>
      <p>«Προς το τέλος του τάι μπρέικ είπα ότι δεν έχω ξαναπαίξει για κάτι τόσο σημαντικό στην καριέρα μου. Τότε έσφιξα λίγο και άρχισα να σκέφτομαι κάποια πράγματα. Προσπάθησα να δώσω κουράγιο στον εαυτό μου και γι΄ αυτό φώναζα. Με βοηθάει να φωνάζω στον εαυτό μου και να λέω ότι “μπορείς να το κάνεις”», τόνισε.</p>
      <p>Ο Στέφανος Τσιτσιπάς τόνισε πως σίγουρα δεν είναι τυχαίο το ότι βρίσκεται σε αυτή την βαθμολογική κατάταξη και πως νιώθει πλέον πολύ κοντά στους μεγάλους του αθλήματος, Φέντερερ, Ναδάλ και Τζόκοβιτς.</p>
      <p>«Δεν είμαι τυχαία σε αυτή τη βαθμολογική κατάταξη. Βεβαίως, οι τρεις κορυφαίοι Φέντερερ, Ναδάλ, Τζόκοβιτς κάνουν κάποια πράγματα πολύ σωστά και τρέφω μεγάλο σεβασμό απέναντί τους αλλά ξέρω ότι η διαφορά δεν είναι μεγάλη και πλέον κατέχω αυτό το επίπεδο κι αν είμαι σε καλή φόρμα, δεν έχω τίποτα να φοβηθώ και μπορώ να αντιμετωπίσω τον οποιοδήποτε» και υπογράμμισει «το σημαντικό είναι η υγεία και να μένεις μακριά από τραυματισμούς για μια μακροχρόνια καριέρα και μια καλή πορεία στο τένις. Υγεία και οικογένεια είναι τα πιο σημαντικά».</p>
      <p>Υπογράμμισε, επίσης, ότι όλα οφείλονται στη σκληρή δουλειά και προπόνηση, ενώ είχε τρομερό άγχος πριν ξεκινήσει ο τελικός. «Είναι δύσκολο να το αντιμετωπίσεις γιατί σκέφτεσαι πως θα πάνε τα πράγματα στο μέλλον. Υπάρχει πολύ στεναχώρια και κλάμα πίσω από αυτό. Έχω περάσει πολύ πόνο και κόπωση για να φτάσω εδώ. Πρέπει να είμαι συγκεντρωμένος και πειθαρχημένος» ανέφερε ο Τσιτσιπάς.</p>
      <p>Παράλληλα, χαρακτήρισε πολύ σημαντική την φυσική κατάσταση ενός αθλητή «για να δώσει όλο και περισσότερο», αλλά όπως είπε σημαντικό είναι επίσης το μυαλό και η θέληση.</p>
      <p>Σχετικά με το πώς συνδυάζει προσωπική ζωή και πρωταθλητισμό αποκάλυψε πως έχει βρει μια ισορροπία και συνδυάζει και τα δυο. Μάλιστα, τόνισε πως «αυτή την στιγμή περνάω την καλύτερη φάση της ζωής μου».</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FAnt1news.gr%2Fvideos%2F542325646567924%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>