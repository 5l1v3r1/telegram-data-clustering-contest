<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/premier-league/article/1416368/spaei-rekor-titloy-i-liverpoyl-de-hasei-me-tin-kristal-palas"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T10:13:00+00:00"/>
    <meta property="og:title" content="Σπάει ρεκόρ τίτλου η Λίβερπουλ αν δε χάσει με την Κρίσταλ Πάλας"/>
    <meta property="og:description" content="Η ομάδα του Μερσεϊσάιντ θα μπει στην ίδια κατηγορία με Μάντσεστερ Σίτι, Τσέλσι και Άρσεναλ αν παραμείνει αήττητη το Σάββατο στο Σέλχαστ Παρκ."/>
  </head>
  <body>
    <article>
      <h1>Σπάει ρεκόρ τίτλου η Λίβερπουλ αν δε χάσει με την Κρίσταλ Πάλας</h1>
      <h2>Η ομάδα του Μερσεϊσάιντ θα μπει στην ίδια κατηγορία με Μάντσεστερ Σίτι, Τσέλσι και Άρσεναλ αν παραμείνει αήττητη το Σάββατο στο Σέλχαστ Παρκ.</h2>
      <address><time datetime="2019-11-19T10:13:00+00:00">19 Nov 2019, 10:13</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Όποια το έκανε, κατέκτησε στο τέλος το πρωτάθλημα της αντίστοιχης σεζόν. Οι «κόκκινοι» του Γιούργκεν Κλοπ αγνοούν την ήττα για 29 παιχνίδια, με την Σίτι να είναι η τελευταία που κατάφερε να την κερδίσει τον Ιανουάριο του 2019. Αν περάσει αλώβητη και από το Λονδίνο το Σάββατο (23/11, 17:00) θα μπει σε μια κλειστή... κάστα που δεν έχει χάσει για 30 παιχνίδια.</p>
      <p>Η τελευταία που πέτυχε το συγκεκριμένο ρεκόρ ήταν η <b>Μάντσεστερ Σίτι</b> του <b>Πεπ Γκουαρντιόλα</b>, η οποία «έτρεξε» το σερί των 30 παιχνιδιών από τον Απρίλιο του 2017 μέχρι τον Ιανουάριο του 2018, όταν και έχασε με 4-3 από την Λίβερπουλ στο Άνφιλντ.</p>
      <p>Δύο φορές το έχει κάνει η <b>Άρσεναλ </b>του <b>Αρσέν Βενγκέρ</b>. Η πρώτη ήταν από τον Δεκέμβριο του 2001 έως και τον Οκτώβριο του 2002, όταν και σταμάτησε στα 30 ματς χωρίς ήττα, ενώ το επανέλαβε την σεζόν 2003/04, όταν κατέκτησε αήττητη το πρωτάθλημα και το σερί σταμάτησε στα 49 ματς μετά την ήττα από την Μάντσεστερ Γιουνάιντεντ τον Οκτώβριο του 2004. Σημειώνεται ότι ουσιαστικά είχε ξεκινήσει να μετράει από τον Μάιο του 2003 το σχετικό ρεκόρ.</p>
      <p>Φυσικά, από την σχετική κατηγορία δεν θα μπορούσε να λείπει και η <b>Τσέλσι </b>του <b>Ζοζέ Μουρίνιο</b>, με τον Πορτογάλο να καταφέρνει να κρατήσει την ομάδα του χωρίς ήττα για 40 ματς από τον Οκτώβριο του 2004 έως τον ίδιο μήνα του 2005.</p>
    </article>
  </body>
</html>