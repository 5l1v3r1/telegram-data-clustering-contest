<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/best-practices/2019/11/19/greenpeace-consigli-per-una-spesa-amica-del-pianeta_6eNCrHfVZaFhlGSSZN860K.html"/>
    <meta property="og:site_name" content="Adnkronos"/>
    <meta property="article:published_time" content="2019-11-19T10:47:00+00:00"/>
    <meta property="og:title" content="Da Greenpeace 10 consigli per una spesa amica del pianeta"/>
    <meta property="og:description" content="L'associazione pubblica l'Eco Menù: &quot;Impegno per combattere i cambiamenti climatici. La fettina di carne ha spesso una lunga storia da raccontare&quot;"/>
  </head>
  <body>
    <article>
      <h1>Da Greenpeace 10 consigli per una spesa amica del pianeta</h1>
      <address>
        <time datetime="2019-11-19T10:47:00+00:00">19 Nov 2019, 10:47</time>
      </address>
      <p><b>Arriva da Greenpeace un</b> <a href="https://www.adnkronos.com/r/Pub/AdnKronos/Assets/PDF/ecomenu_greenpeace.pdf">'Eco Menù'</a> <b>con 10 consigli per una spesa amica del clima e del Pianeta.</b> Il cibo, sottolinea l'associazione ecologista, "è sempre più al centro della nostra attenzione. Oltre ai temi del gusto, della salute e della tradizione, c’è un altro argomento che è sempre più associato al cibo: quello dei cambiamenti climatici e della sostenibilità ambientale".</p>
      <p>Aumentare verdure e proteine vegetali, ridurre prodotti di origine animale - ma quei pochi, buoni e genuini - e contenere al minimo gli imballaggi e la 'strada' percorsa dal nostro cibo. Sono questi i suggerimenti chiave di Greenpeace che avverte di "scegliere sempre stagionale e locale, e preferire sempre il biologico".</p>
      <p>Si tratta, spiega, di "un impegno quotidiano per combattere i cambiamenti climatici, ma anche per mandare un messaggio all’intero sistema agroalimentare, nel quale pochi grandi attori fanno profitti sempre più grandi, mentre le piccole aziende spariscono". Greenpeace segnala quindi che il sistema alimentare "è responsabile di circa un quarto delle emissioni di gas serra, e questo 'peso' è in particolare da attribuire alle diete più diffuse nei paesi ricchi, in cui è presente un elevato consumo di prodotti di origine animale e cibi ultra-processati".</p>
      <p>Le scelte alimentari che compiamo, spiega Greenpeace, possono avere degli effetti a volte insostenibili. La fettina di carne comprata al supermercato sotto casa ha spesso una storia lunghissima da 'raccontare': ad esempio è molto probabile che il mangime usato nell’allevamento intensivo da cui proviene contenga soia coltivata su un terreno deforestato dall’altro lato del mondo. Un bicchiere di latte o una braciola, avverte ancora l'associazione ecologista, potrebbero raccontare quanto gas serra o quanto inquinamento atmosferico sono legati alla loro produzione.</p>
      <p>Non tutti sanno che, ad esempio, gli allevamenti intensivi sono la seconda causa di formazione di polveri sottili in Italia, più del trasporto leggero e dell’industria, e che il settore zootecnico contribuisce alla produzione di gas climalteranti quanto l’intero settore dei trasporti segnala inoltre Greenpeace che, con il nuovo Eco Menù, offre quindi dieci consigli semplici e concreti per una spesa amica del clima e del Pianeta.</p>
      <p>Dieci consigli, suggerisce Greenpeace, per guardare al futuro, ma ben radicati nel passato, soprattutto per chi vive in un Paese come l’Italia culla di quella dieta mediterranea che è stata riconosciuta dall'Unesco come bene protetto e inserito nella lista dei patrimoni orali e immateriali dell'Umanità nel 2010. "Come consumatori possiamo fare molto per invertire questa tendenza attraverso le nostre scelte quotidiane" sottolinea Federica Ferrario, responsabile campagna agricoltura di Greenpeace Italia.</p>
      <p>Ferrario rimarca quindi che "anche la politica deve fare la sua parte. Servono scelte chiare ed efficaci: utilizzare i fondi pubblici della Politica agricola comune (Pac) per il sostegno delle produzioni ecologiche e non per quelle intensive, approvare una normativa europea per fermare il commercio di materie prime prodotte distruggendo le foreste, e impegnarsi ad istituire una rete di santuari marini per proteggere almeno il 30 per cento dei nostri mari".</p>
    </article>
  </body>
</html>