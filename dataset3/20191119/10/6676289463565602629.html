<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/urs-lovit-masina-covasna-tranchilizat-rezervatie-326235.html"/>
    <meta property="og:site_name" content="Observator"/>
    <meta property="article:published_time" content="2019-11-19T10:37:00+00:00"/>
    <meta property="og:title" content="Urs lovit de maşină în Covasna, tranchilizat şi dus în Rezervaţia Zărneşti"/>
    <meta property="og:description" content="Un urs grav rănit după ce a fost lovit de o maşină, pe DN 11, în Covasna, a fost tranchilizat şi dus în Rezervaţia Zărneşti pentru a primi îngrijiri de la un medic veterinar."/>
  </head>
  <body>
    <article>
      <h1>Urs lovit de maşină în Covasna, tranchilizat şi dus în Rezervaţia Zărneşti</h1>
      <address><time datetime="2019-11-19T10:37:00+00:00">19 Nov 2019, 10:37</time> by <a rel="author">Alin Tarnovschi</a></address>
      <p>
        <b>
          <b>Un urs grav rănit după ce a fost lovit de o maşină, pe DN 11, în Covasna, a fost tranchilizat şi dus în Rezervaţia Zărneşti pentru a primi îngrijiri de la un medic veterinar.</b>
        </b>
      </p>
      <p>Totul s-a întâmplat, ieri dimineaţă, pe DN 11, în judeţul Covasna, pe sensul de mers Târgu Secuiesc - Braşov.</p>
      <p>Ursul se afla pe drumul naţional atunci când a fost lovit în plin de o maşină al cărui şofer nu l-a observat la timp.</p>
      <p>În urma impactului, ursul s-a ales cu ambele picioare din faţă rupte şi s-a retras pe câmp.</p>
      <p>Şoferul a sunat la numărul unic de urgenţă 112, iar la faţa locului s-au deplasat poliţiştii rutieri, dar şi autorităţi locale, inclusiv un medic veterinar.</p>
      <p>Medicul a constatat că ursul avea picioarele rupte, motiv pentru care a decis ca acesta sa fie tranchilizat.</p>
      <p>Ulterior, ursul a fost transportat la Rezervaţia Zărneşti pentru a fi tratat.</p>
      <p>Evenimentul vine în contextul în care un eveniment similar s-a soldat cu <a href="https://observator.tv/eveniment/film-complet-urs-agonie-lovit-masina-impuscat-20-ore-harghita-325942.html">împuşcarea unui urs în Harghita</a>, după aproape 20 de ore în care acesta a zăcut pe şosea, grav rănit.</p>
    </article>
  </body>
</html>