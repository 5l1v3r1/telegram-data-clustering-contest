<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ncps-sharad-pawar-after-meeting-sonia-gandhi-says-more-talks-needed-for-final-decision-on-maharashtra345.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T10:15:00+00:00"/>
    <meta property="og:title" content="സര്‍ക്കാര്‍ രൂപീകരണത്തെക്കുറിച്ച് ചര്‍ച്ച ചെയ്യാതെ സോണിയ-ശരദ് പവാര്‍ കൂടിക്കാഴ്ച്ച; 170 എം.എല്‍.എമാരുടെ പിന്തുണയെകുറിച്ച് അറിയില്ലെന്നും എന്‍.സി.പി"/>
    <meta property="og:description" content="Maharashtra National News Sharad Pawar India ന്യൂദല്‍ഹി: എന്‍.സി.പി നേതാവ് ശരദ് വാര്‍ കോണ്‍ഗ്രസ് അധ്യക്ഷ സോണിയാഗാന്ധിയുമായി കൂടിക്കാഴ്ച്ച നടത്തി. യോഗത്തില്‍ മഹാരാഷ്ട്രയില"/>
  </head>
  <body>
    <article>
      <h1>സര്‍ക്കാര്‍ രൂപീകരണത്തെക്കുറിച്ച് ചര്‍ച്ച ചെയ്യാതെ സോണിയ-ശരദ് പവാര്‍ കൂടിക്കാഴ്ച്ച; 170 എം.എല്‍.എമാരുടെ പിന്തുണയെകുറിച്ച് അറിയില്ലെന്നും എന്‍.സി.പി</h1>
      <address><time datetime="2019-11-19T10:15:00+00:00">19 Nov 2019, 10:15</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: എന്‍.സി.പി നേതാവ് ശരദ് വാര്‍ കോണ്‍ഗ്രസ് അധ്യക്ഷ സോണിയാഗാന്ധിയുമായി കൂടിക്കാഴ്ച്ച നടത്തി. യോഗത്തില്‍ മഹാരാഷ്ട്രയിലെ രാഷ്ട്രീയ സാഹചര്യം മാത്രമാണ് ചര്‍ച്ച ചെയ്തതെന്നും ശിവസേനയുമായി ചേര്‍ന്ന് സര്‍ക്കാര്‍ രൂപീകരിക്കുന്നതിനെകുറിച്ച് ചര്‍ച്ച നടന്നില്ലെന്നും ശരദ് പവാര്‍ പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘ഞങ്ങള്‍ക്ക് കൂടുതല്‍ പ്രശ്‌നങ്ങള്‍ പരിഹരിക്കേണ്ടതുണ്ട്. മറ്റൊരു പാര്‍ട്ടിയുമായി ചേര്‍ന്ന് സഖ്യം രൂപീകരിക്കുന്നതിനെകുറിച്ച് ഞങ്ങള്‍ ചര്‍ച്ച ചെയ്തില്ല.’ ശരദ് പവാര്‍ പറഞ്ഞു.</p>
      <p>സോണിയാഗാന്ധി ഇപ്പോഴും ശിവസേനയുമായുള്ള സഖ്യത്തിനെതിരാണോ എന്ന ചോദ്യത്തിന് സര്‍ക്കാര്‍ രൂപീകരണവുമായി ബന്ധപ്പെട്ട് യാതൊരു ചര്‍ച്ചയും നടന്നിട്ടില്ലെന്ന് ശരദ് പവാര്‍ ആവര്‍ത്തിച്ചു. കൂടികാഴ്ച്ചയില്‍ കോണ്‍ഗ്രസിനേയും എന്‍.സി.പിയേയും സംബന്ധിക്കുന്ന വിഷയങ്ങളാണ് ചര്‍ച്ച ചെയ്തതെന്നും ശരദ്പവാര്‍ പറഞ്ഞു.</p>
      <related>
        <a href="https://www.doolnews.com/new-sena-bjp-deal-proposed-by-ramdas-athawale-involves-chief-ministers-pos5467.html?utm_source=doolnews&amp;utm_medium=related"/>
      </related>
      <p>തങ്ങള്‍ക്ക് 170 എം.എല്‍.എമാരുടെ പിന്തുണയുണ്ടെന്ന ശിവസേയുടെ പ്രസ്താവനക്ക് മറുപടിയായി അതിനെകുറിച്ച് തനിക്ക് അറിയില്ലെന്നും അവരോട് തന്നെ ചോദിക്കണമെന്നുമായിരുന്നു ശരദ് പവാറിന്റെ പ്രതികരണം. 288 അംഗ നിയമസഭയില്‍ സര്‍ക്കാര്‍ രൂപീകരിക്കുകയാണെങ്കില്‍ തങ്ങള്‍ക്ക് 170 എം.എല്‍.എമാരുടെ പിന്തുണയുണ്ടാവുമെന്ന് എന്‍.സി.പി നേതാവ് സഞ്ജയ് റാവത്ത് പറഞ്ഞിരുന്നു.</p>
      <p>ഇതോടെ മഹാരാഷ്ട്രയിലെ സര്‍ക്കാര്‍ രൂപീകരണം വീണ്ടും നീണ്ടുപോവുകയാണ്. അതേസമയം ശിവസേനയെ അനുനയിപ്പിക്കുന്നതിനായി കേന്ദ്രമന്ത്രി രാംദാസ് അത്തേവാലേ രംഗത്തെത്തിയിരുന്നു. മൂന്ന് വര്‍ഷം ബി.ജെ.പിയും രണ്ട് വര്‍ഷം ശിവസേനയും മുഖ്യമന്ത്രി സ്ഥാനം പങ്കിട്ടെടുക്കാമെന്നും ഈ നിര്‍ദേശം ബി.ജെ.പിക്ക് മുന്നില്‍ വെക്കാമെന്നും രാംദാസ് അത്തേവാലേ പറഞ്ഞിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/OGaAQvLNWco" width="500" height="281" data-service="Youtube" scrolling="no"/>
      </figure>
    </article>
  </body>
</html>