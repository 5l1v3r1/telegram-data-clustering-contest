<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426043/ploysio-to-programma-drasewn-twn-politikwn-syntaxioyxwn-toy-dhmosioy-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T10:45:01+00:00"/>
    <meta property="og:title" content="Πλούσιο το πρόγραμμα δράσεων των πολιτικών συνταξιούχων του Δημοσίου στη Ρόδο"/>
    <meta property="og:description" content="Με πλούσιο πρόγραμμα δράσεων ξεκίνησαν οι Συνταξιούχοι του Δημοσίου τη λειτουργία του Σπιτιού τους στην οδό Σόφιας 2, στο Ροδίνι. Ήδη πραγματοποιήθηκε η ημερήσια εκδρομή στη Μονή Αρταμίτου και ακολουθούν οι εξής δράσεις:"/>
  </head>
  <body>
    <article>
      <h1>Πλούσιο το πρόγραμμα δράσεων των πολιτικών συνταξιούχων του Δημοσίου στη Ρόδο</h1>
      <address>
        <time datetime="2019-11-19T10:45:01+00:00">19 Nov 2019, 10:45</time>
      </address>
      <p>
        <b>Με πλούσιο πρόγραμμα δράσεων ξεκίνησαν οι Συνταξιούχοι του Δημοσίου τη λειτουργία του Σπιτιού τους στην οδό Σόφιας 2, στο Ροδίνι. Ήδη πραγματοποιήθηκε η ημερήσια εκδρομή στη Μονή Αρταμίτου και ακολουθούν οι εξής δράσεις:</b>
      </p>
      <p>Το Σάββατο 23 Νοεμβρίου 2019 και ώρα 5:00 το απόγευμα θα πραγματοποιηθεί ομιλία του ιατρού-ειδικού πνευμονολόγου, τέως Δημάρχου Καμείρου και επικεφαλής της μειοψηφίας της παράταξης «Ρόδος Αξιών» Δήμου Ρόδου κ. Δημήτρη Κρητικού στην αίθουσα του ναού του Αγίου Γεωργίου (Άνω) με θέμα:</p>
      <p><b>«Πνευμονοπάθειες: Πρόληψη – Διάγνωση – Θεραπεία»</b><br/>Την Παρασκευή 29 Νοεμβρίου 2019 και ώρα 5:00 το απόγευμα, παραμονή του Αγίου Ανδρέα, θα προσφερθούν λουκουμάδες στα Γραφεία του Συνδέσμου στην οδό Σόφιας 2 και θα χορέψουν παραδοσιακούς χορούς τα μέλη της χορευτικής ομάδας των Συνταξιούχων.</p>
      <p>Το Σάββατο 14 Δεκεμβρίου 2019 στον ναό του Αγίου Δημητρίου στο Ροδίνι θα τελεστεί μνημόσυνο από τον Σύνδεσμο Συνταξιούχων στα αποβιώσαντα μέλη του.</p>
      <p>Το Σάββατο 18 Ιανουαρίου 2020 και ώρα 17:30 θα πραγματοποιηθεί η κοπή της βασιλόπιτας και η βράβευση των νέων μελών στο ξενοδοχειο «Πλάζα».</p>
      <p><b>Εκδρομή στη Μονή Αρταμίτου</b><br/>Την Κυριακή 10 Νοεμβρίου 2019 πραγματοποίησαν μαζί με φίλους ημερήσια εκδρομή με πούλμαν στην Ιερά Μονή Αρταμίτου και ακολούθως στον Έμπωνα.</p>
      <p>Η ημερήσια εκδρομή στην Ιερά Μονή Αρταμίτου πραγματοποιήθηκε με επιτυχία. Η ημέρα ήταν ηλιόλουστη και η προσέλευση των συνταξιούχων μεγάλη.</p>
      <p>Ο Πρόεδρος του Συνδέσμου κ. Νίκος Παπαεμμανουήλ βρήκε την ευκαιρία να κάνει μια σύντομη εμπεριστατωμένη ενημέρωση για την πορεία των προβλημάτων που απασχολούν τους συνταξιούχους. Πιο συγκεκριμένα ανέφερε τις μειώσεις σε φόρους και εισφορές, όπως συνεχώς εξαγγέλλουν διάφοροι υπουργοί της Κυβέρνησης. Ιδιαίτερα υπογράμμισε την αύξηση σε Επικουρικές συντάξεις για όσους έπαιρναν μισθό πάνω από 1.300 Ευρώ καθώς και μικρές αυξήσεις σε Κύριες συντάξεις λόγω αναπροσαρμογής της προσωπικής διαφοράς. Και πρόσθεσε χαρακτηριστικά: «όλα καλοδεχούμενα, φθάνει τα λόγια να γίνουν πράξεις».</p>
      <p>Ανέφερε επίσης ότι οι συνταξιούχοι δεν θα παύσουν να αγωνίζονται και να παλεύουν για να ξαναγυρίσουν οι συντάξεις τους στην κατάσταση πριν την κρίση, για να δοθούν τα δώρα Πάσχα και Χριστουγέννων και κάλεσε τους συνταξιούχους να συσπειρωθούν και να εγγραφούν στον Σύνδεσμο.<br/>Ακολούθως δε έδωσε τον λόγο στο μέλος του Συνδέσμου κ. Νίκο Σταυριανό, πρώην Σχολικό Σύμβουλο, για να πληροφορήσει τα μέλη περί της Ιεράς Μονής Αρταμίτου.</p>
      <figure>
        <img src="https://www.rodiaki.gr/medias/2019/11/18/1dd480bc585102e2305c2a41a5d62856.jpg"/>
      </figure>
      <p>Ο κ. Ν. Σταυριανός είπε χαρακτηριστικά:<br/>«Η μονή Αρταμίτου ιδρύθηκε τον 9ο αιώνα και ήταν αφιερωμένη στον Ιωάννη τον Θεολόγο. Η ονομασία προήλθε από τη θέση Αρταμύτιον του όρους Ατταβύρου. Κατά την προχριστιανική εποχή, υπήρχε Ιερό της Αρτέμιδος, της θεάς του κυνηγιού. Στη δωρική διάλεκτο Αρταμίτια ονομάζονταν οι εορτές προς τιμήν της θεάς Αρτέμιδος.</p>
      <p>Στους αιώνες που ακολούθησαν της ίδρυσής της γνώρισε μεγάλη άνθιση και απέκτησε μεγάλη κτηματική περιουσία. Αναφορές γίνονται επίσης για την αξιόλογη βιβλιοθήκη της μονής και για το πνευματικό επίπεδο των μοναχών της. Η μονή εξακολουθούσε να βρίσκεται σε άνθιση και κατά τη διάρκεια της ιπποτικής κατοχής, όπως προκύπτει από τις γραπτές μαρτυρίες και δη από τις διηγήσεις περιηγητών. Η ακμή σταμάτησε τα χρόνια της Τουρκοκρατίας, οπότε και ερημώθηκε.<br/>Η μονή οικοδομήθηκε εκ νέου κατά το β΄ ήμισυ του 19ου αιώνα από τον ηγούμενο Κύριλλο τον Λίνδιο. Συγκεκριμένα, το 1859 κτίσθηκε το καθολικό, το 1862 τα κελιά, ενώ το 1870 φιλοτεχνήθηκε το περίτεχνο τέμπλο.</p>
      <p>Τα σπουδαιότερα κειμήλια είναι: α) ξυλόγλυπτος σταυρός αγιασμού, που σήμερα βρίσκεται στον Ιερό Ναό Υψώσεως του Σταυρού στο χωριό Απόλλωνα και β) η εικόνα της Παναγιάς της Αρταμίτισσας. Η μονή είναι χτισμένη στους πρόποδες του Ατταβύρου και γύρω απλώνεται ένα πανέμορφο μαγευτικό δάσος». Με την άφιξη στην Ιερά μονή υποδέχτηκαν τους συνταξιούχους τα δύο αδέλφια, οι μοναχοί Αναστάσιος και Λεόντιος. Ακολούθησε προσκύνημα στις θαυματουργές εικόνες του Αγίου Ιωάννου του Θεολόγου και της Παναγιάς της Βρεφοκρατούσας και έγινε αρτοκλασία υπέρ υγείας όλων των συνταξιούχων.</p>
      <figure>
        <img src="https://www.rodiaki.gr/medias/2019/11/18/0a9d2d46984a5e41a52c8c83f93242d3.jpg"/>
      </figure>
      <p>Όλοι οι εκδρομείς συμφώνησαν ότι η προσφορά των δύο μοναχών από την Κρήτη είναι αξιέπαινη γιατί βρήκαν ένα μοναστήρι ερείπιο και με την πίστη τους και την υπομονή τους το μετέτρεψαν σε επίγειο Παράδεισο. Ακολούθησε φαγοπότι στην παραδοσιακή ταβέρνα του Μανώλη Μπάκη στον Έμπωνα όπου οι συνταξιούχοι απόλαυσαν το φημισμένο μπονιάτικο κρασί και τα νοστιμότατα κρέατα.<br/>Στην επιστροφή το μέλος του Συνδέσμου κ. Γιάννης Μανωλάς μίλησε για την ιστορία και τον πολιτισμό του χωριού Έμπωνα, ενός πανέμορφου χωριού που είναι κουρνιασμένο κάτω από τον Αττάβυρο και φημίζεται για την παραδοσιακή του φορεσιά. Η διαδρομή ήταν ευχάριστη και όλοι οι συνταξιούχοι έμειναν ενθουσιασμένοι.</p>
    </article>
  </body>
</html>