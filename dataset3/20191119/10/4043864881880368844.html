<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232398/"/>
    <meta property="og:site_name" content="Українська правда"/>
    <meta property="article:published_time" content="2019-11-19T10:44:19+00:00"/>
    <meta property="og:title" content="В США знову похвалили Зеленського і заступились за Порошенка"/>
    <meta property="og:description" content="Посольство США в Україні оприлюднило заяву тимчасово повіреного в справах США в Україні Вільяма Тейлора на підтримку дій президента Володимира Зеленського."/>
  </head>
  <body>
    <article>
      <h1>В США знову похвалили Зеленського і заступились за Порошенка</h1>
      <address>
        <time datetime="2019-11-19T10:44:19+00:00">19 Nov 2019, 10:44</time>
      </address>
      <p>Посольство США в Україні оприлюднило заяву тимчасово повіреного в справах США в Україні Вільяма Тейлора на підтримку дій президента Володимира Зеленського.</p>
      <p><b>Джерело:</b> Facebook-сторінка <a href="https://www.facebook.com/notes/us-embassy-kyiv-ukraine/5058f1af/10156966493692523/">U.S. Embassy Kyiv Ukraine</a></p>
      <p><b>Пряма мова:</b> "Я вітаю президента Зеленського та його зовнішньополітичну команду за останні здобутки.</p>
      <p>Успішне повернення додому моряків й інших політичних в’язнів; розведення сил у Станиці Луганській, Золотому та Петрівському; і, щойно, забезпечення повернення українських кораблів, які були незаконно захоплені Росією, є конкретними досягненнями на шляху до миру, і всі українці мають підстави цим пишатися. Ми також вітаємо повідомлення про прийдешній саміт у Нормандському форматі та сподіваємось на подальший поступ у досягненні миру".</p>
      <p><b>Деталі</b>: За словами Тейлора, "завжди є ті, хто прагне поділити Україну, особливо Росія". Дипломат закликає не слухати російську дезінформацію. Він запевнив, що Сполучені Штати твердо стоять на боці України в її боротьбі проти російської агресії та у прагненні України до миру.</p>
      <p><b>Пряма мова:</b> "У деяких повідомленнях місцевих ЗМІ містяться вигадки, що начебто члени команди президента співчувають Росії або вважають, що розпочав конфлікт колишній президент Петро Порошенко. <b>За конфлікт однозначно відповідає Росія</b>".</p>
      <p><b>Нагадаємо:</b> 8 серпня посольство США висловило підтримку діям президента Володимира Зеленського та Збройних сил України після провокації бойовиків на Донбасі, в результаті якої загинуло 4 військових, та <a href="https://www.pravda.com.ua/news/2019/08/8/7223107/">похвалило за зважений підхід. </a></p>
      <p><b>Чому це важливо:</b> У США розглядають можливість імпічменту президента Дональда Трампа. Палата представників Конгресу США 13 листопада розпочала публічну фазу слухань у справі. Україна відіграє не останню роль у цьому скандалі тому що, за даними журналістів, Трамп намагався змусити президента України Володимира <a href="https://www.pravda.com.ua/news/2019/09/7/7225581/">Зеленського</a> втрутитися в президентські вибори в США, які повинні відбутися в 2020 році. </p>
      <p>Трамп нібито схиляв Зеленського розпочати розслідування проти політичного опонента колишнього віцепрезидента Джо Байдена.</p>
      <p>Зеленський публічно заперечує, що президент США чинив на нього тиск.</p>
      <p><b>Більше про імпічмент можна дізнатися</b> з оглядів розсекречених допитів експосла США Марі Йованович ("<a href="https://www.eurointegration.com.ua/articles/2019/11/5/7102655/">Підтримка Зеленського, боротьба з Луценком та помста Трампа</a>"), Курта Волкера та Гордона Сондленда ("<a href="https://www.eurointegration.com.ua/articles/2019/11/6/7102698/">Хто формує думку Трампа про Україну</a>") та зі свідчень посла США Вільяма Тейлора ("<a href="https://www.eurointegration.com.ua/articles/2019/10/23/7102178/">Як президент Трамп шантажував Зеленського</a>").</p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232364/"/>
        <a href="https://www.pravda.com.ua/news/2019/11/18/7232353/"/>
        <a href="https://www.pravda.com.ua/news/2019/11/18/7232265/"/>
      </related>
    </article>
  </body>
</html>