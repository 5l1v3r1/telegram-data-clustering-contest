<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/xanabrethike-to-chruso-dachtulidi-pou-charise-o-oskar-ouailnt-se-enan-sumfoititi-tou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T10:31:00+00:00"/>
    <meta property="og:title" content="Ξαναβρέθηκε το χρυσό δαχτυλίδι που χάρισε ο Όσκαρ Ουάιλντ σε έναν συμφοιτητή του"/>
    <meta property="og:description" content="Είχε κλαπεί πριν από σχεδόν 20 χρόνια από το Πανεπιστήμιο της Οξφόρδης"/>
  </head>
  <body>
    <article>
      <h1>Ξαναβρέθηκε το χρυσό δαχτυλίδι που χάρισε ο Όσκαρ Ουάιλντ σε έναν συμφοιτητή του</h1>
      <address>
        <time datetime="2019-11-19T10:31:00+00:00">19 Nov 2019, 10:31</time>
      </address>
      <p>Είχε κλαπεί πριν από σχεδόν 20 χρόνια από το Πανεπιστήμιο της Οξφόρδης</p>
      <p>Ένα χρυσό δαχτυλίδι που είχε χαρίσει σε έναν στενό φίλο του ο Ιρλανδός συγγραφέας Όσκαρ Ουάιλντ θα επιστραφεί στο Πανεπιστήμιο της Οξφόρδης, σχεδόν 20 χρόνια αφότου κλάπηκε από το Μάγκνταλεν Κόλετζ.</p>
      <p>Ο Ολλανδός ντετέκτιβ έργων τέχνης Άρθουρ Μπραντ εντόπισε το δαχτυλίδι, το οποίο θα επιστρέψει στην προθήκη του στις 4 Δεκεμβρίου, όπως έγινε γνωστό από τον οικονομικό διαχειριστή του Κολεγίου, Μαρκ Μπλάντφορντ-Μπέικερ.</p>
      <p>Το δαχτυλίδι των 18 καρατίων είχε δοθεί από τον Όσκαρ Ουάιλντ και τον συμφοιτητή του Ρέτζιναλντ Χάρντινγκ στον Ουίλιαμ Γουόρντ το 1876, όταν και οι τρεις φοιτούσαν στο Κολέγιο. Κλάπηκε το 2002 από τον καθαριστή Ίμον Άντριους, ο οποίος το πούλησε έναντι 150 λιρών. Ήταν άγνωστο τι απέγινε στη συνέχεια, όμως οι αρχές πίστευαν ότι κατά πάσα πιθανότητα ο κλεπταποδόχος θα το είχε λιώσει. Η αξία του τότε ήταν περίπου 35.000 λίρες.</p>
      <p>«Χαιρόμαστε πολύ που θα το πάρουμε πίσω. Πριν από χρόνια η αστυνομία πίστευε ότι θα το είχε λιώσει κάποιος που δεν είχε αντιληφθεί τη σημασία του», είπε ο Μπλάντφορντ-Μπείκερ.</p>
      <p>Το δαχτυλίδι φέρει τα αρχικά του Ουάιλντ και μια αφιέρωση στα αρχαία ελληνικά: «Δώρο αγάπης σ’ αυτόν που την επιθυμεί».</p>
      <p>Ο Μπραντ έχει βοηθήσει στον εντοπισμό πολλών έργων τέχνης, όπως ενός πίνακα του Πάμπλο Πικάσο που κλάπηκε από το γιοτ ενός Σαουδάραβα το 1999.</p>
      <p>Πηγή: newsbeast.gr</p>
    </article>
  </body>
</html>