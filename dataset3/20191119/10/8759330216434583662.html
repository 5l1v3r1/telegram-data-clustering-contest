<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904329/ol-ziet-nieuwe-messi-cavani-daagde-argentijnse-ster-uit-voor-vechtpartij.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T10:59:00+00:00"/>
    <meta property="og:title" content="Olé ziet 'nieuwe' Messi: Cavani daagde Argentijnse ster uit voor vechtpartij"/>
    <meta property="og:description" content="Lionel Messi zocht tijdens de oefenwedstrijd tussen Argentinië en Uruguay de confrontatie met Edinson Cavani, beweert het Argentijnse medium Olé. De twee vedettes kregen vlak voor rust een woordenwisseling."/>
  </head>
  <body>
    <article>
      <h1>Olé ziet 'nieuwe' Messi: Cavani daagde Argentijnse ster uit voor vechtpartij</h1>
      <address>
        <time datetime="2019-11-19T10:59:00+00:00">19 Nov 2019, 10:59</time>
      </address>
      <p>
        <b>Lionel Messi zocht tijdens de oefenwedstrijd tussen Argentinië en Uruguay de confrontatie met Edinson Cavani, beweert het Argentijnse medium Olé. De twee vedettes kregen vlak voor rust een woordenwisseling.</b>
      </p>
      <p>Messi was het slachtoffer van een overtreding en Cavani behoorde tot één van de Uruguayaanse spelers die verhaal gingen halen. De spits van Paris Saint-Germain zou Messi toen uitgedaagd hebben voor een vechtpartij. "Wanneer je maar wil", wordt de Argentijnse superster geciteerd door <a href="https://www.ole.com.ar/seleccion/lionel-messi-cruce-edinson-cavani-tite_0_vqCbDTKT.html">Olé</a>. Luis Suárez – ploeggenoot van Cavani en goede vriend van Messi – zou vervolgens de gemoederen tot bedaren hebben gebracht.</p>
      <p>Het Argentijnse medium concludeert dat er een nieuwe Messi op is gestaan. De linkspoot toonde zich afgelopen zomer al van zijn meest venijnige kant tijdens de Copa América in Brazilië: nadat hij rood kreeg tijdens de troostfinale tegen Chili, weigerde Messi zijn bronzen medaille in ontvangst te nemen en haalde hij hard uit naar de 'corrupte' Zuid-Amerikaanse bond. Hierdoor moest hij vier interlands missen vanwege een schorsing. Tegen Brazilië keerde hij terug in de nationale ploeg en baarde hij al opzien met een 'stiltegebaar' ten opzichte van bondscoach Tite.</p>
      <p>Het in Tel Aviv gespeelde oefenduel met Uruguay eindigde overigens in 2-2. Cavani opende de score, Sergio Agüero maakte gelijk, Suárez leek Uruguay naar een overwinning te schieten, maar Messi benutte in de extra tijd nog een penalty.</p>
      <figure>
        <iframe data-src="https://twitter.com/IconicCristiano/status/1196537826076172288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>