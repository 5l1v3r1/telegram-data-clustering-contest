<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152530-boratynska-vchytelka-stala-pryzerkoyu-konkursu-uchytel-roku"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T10:50:00+00:00"/>
    <meta property="og:title" content="Боратинська вчителька стала призеркою конкурсу «Учитель року»"/>
    <meta property="og:description" content="Катерина Городнюк посіла друге місце у першому зональному турі Всеукраїнського конкурсу «Учитель року – 2020»."/>
  </head>
  <body>
    <article>
      <h1>Боратинська вчителька стала призеркою конкурсу «Учитель року»</h1>
      <address>
        <time datetime="2019-11-19T10:50:00+00:00">19 Nov 2019, 10:50</time>
      </address>
      <p><b>Катерина Городнюк</b> посіла друге місце у першому зональному турі Всеукраїнського конкурсу «Учитель року – 2020». Цьогоріч районний етап престижного педагогічного конкурсу відбувся на базі Торчинської школи. <br/><br/>Катерина Городнюк стала «срібною» призеркою у номінації «Початкова освіта». Щоб потрапити у трійку лідерів пані Катерина пройшла ретельний конкурсний відбір, – пише <a href="https://boratyn.silrada.org/boratyns-ka-vchytel-ka-stala-pryzerkoiu-konkursu-uchytel-roku/?fbclid=IwAR0rbG6skEJz3cp26jWz79ogmGS2S7Ai5lxkvwdjpsQergcr8MzwnIDokA8">boratyn.silrada</a>. <br/><br/>Аби отримати право називатися «Учителем року» кожен учасник демонстрував свій досвід та професійну майстерність у випробуваннях «Методичний експромт», «Практична робота», «Проект», «Тестування з фахової майстерності» та «Урок».<br/><br/>Пані Катерина розповідає, що головною мотивацією до участі у конкурсі для неї стала цікавість: «Я дуже допитлива людина і люблю усе нове. Вважаю, що успіх педагога – це результат досвіду і відкритості, тому завжди іду назустріч новим людям та ідеям. Особисто для мене конкурс «Учитель року» – це не просто престижна освітянська нагорода або фахове випробування, це передусім можливість для самовдосконалення. Адже взаємодія з колегами та обмін досвідом допомагає генерувати нові, креативні рішення та мотивує до професійного розвитку.<br/><br/>Звісно, перед випробуванням хвилювалася, незважаючи на 16 років професійного досвіду. Однак все пройшло добре і своїм результатом я задоволена. Перемога на конкурсі стала для мене величезним стимулом. Попереду багато планів і проектів, тож це лише початок…», – ділиться вчителька.</p>
    </article>
  </body>
</html>