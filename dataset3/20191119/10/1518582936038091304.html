<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/shopping-per-eni-gas-e-luce-acquisito-il-70-di-evolvere/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T10:22:12+00:00"/>
    <meta property="og:title" content="Shopping per Eni gas e luce, acquisito il 70% di Evolvere"/>
    <meta property="og:description" content="Eni gas e luce, società controllata al 100% da Eni, ha raggiunto un accordo per acquisire il 70% di Evolvere, società controllata da L&amp;B Capital. L’intesa prevede la possibilità di acquisire successivamente il restante 30% della società a condizioni già concordate fra le parti. Questa acquisizione segue di poche settimane l’ingresso di Eni gas e luce nel mercato della e-mobility, attraverso il lancio di una gamma di soluzioni di ricarica domestica e business per i veicoli elettrici. ‘In un mercato dell’energia in cui i clienti finali assumono un ruolo più attivo, diventando allo stesso tempo produttori e consumatori, l’acquisizione di Evolvere consente a Eni gas e luce di diventare leader nel mercato della generazione distribuita da fonti rinnovabili in Italia, in coerenza con la mission di Eni di creare valore attraverso la transizione energetica’ ha dichiarato l’Amministratore Delegato di Eni gas e luce, Alberto Chiarini. ” A seguito dell’acquisizione, Eni gas e luce è nelle migliori condizioni per creare ulteriore…"/>
  </head>
  <body>
    <article>
      <h1>Shopping per Eni gas e luce, acquisito il 70% di Evolvere</h1>
      <address><time datetime="2019-11-19T10:22:12+00:00">19 Nov 2019, 10:22</time> by <a rel="author">Mariangela Tessa</a></address>
      <p><b>Eni gas e luce,</b> società controllata al 100% da Eni, ha raggiunto un accordo per acquisire<b> il 70% di Evolvere,</b> società controllata da <b>L&amp;B Capital.</b> L’intesa prevede la possibilità di acquisire successivamente il restante 30% della società a condizioni già concordate fra le parti.</p>
      <p>Questa acquisizione segue di poche settimane l’ingresso di Eni gas e luce nel mercato della e-mobility, attraverso il lancio di una gamma di soluzioni di ricarica domestica e business per i veicoli elettrici.</p>
      <blockquote>‘In un mercato dell’energia in cui i clienti finali assumono un ruolo più attivo, diventando allo stesso tempo produttori e consumatori, l’acquisizione di Evolvere consente a Eni gas e luce di diventare leader nel mercato della generazione distribuita da fonti rinnovabili in Italia, in coerenza con la mission di Eni di creare valore attraverso la transizione energetica’ ha dichiarato l’Amministratore Delegato di Eni gas e luce,<b> Alberto Chiarini</b>. ”<br/>A seguito dell’acquisizione, Eni gas e luce è nelle migliori condizioni per creare ulteriore valore, mettendo a disposizione di Evolvere nuove opportunita’ commerciali, coinvolgendo i propri business partner e dotando la societa’ delle risorse necessarie a cogliere appieno le opportunità di un mercato in forte crescita’</blockquote>
      <h3>Chi è Evolvere</h3>
      <p><b>Evolvere</b> è attiva nel settore della <b>generazione distribuita in Italia</b> con circa 11.000 impianti fotovoltaici in gestione, di cui circa 8.000 impianti di proprieta’ installati presso clienti domestici e business, per una potenza complessiva di circa 58MW.</p>
      <p>L’offerta della società comprende la vendita, l’installazione e la manutenzione di impianti fotovoltaici e di sistemi di accumulo per clienti residenziali e business con potenze fino a 20 KW</p>
      <p>Inoltre, grazie ad una piattaforma tecnologica proprietaria, la società  offre ai propri clienti la possibilità di controllare e gestire da remoto la propria abitazione, oltre a strumenti avanzati di analisi energetica per monitorare la produzione e ridurre i propri consumi.</p>
      <p>Evolvere è anche in <b>fase pilota in Lombardia per i servizi di flessibilità legati alle soluzioni UVAM</b> (Unità Virtuali Abilitate Miste) residenziali e ben posizionata per beneficiare dello sviluppo delle comunità energetiche secondo quanto previsto della Direttiva Europea RED II di prossimo recepimento in Italia.</p>
      <h3>Mercato fotovoltaici di piccola taglia in crescita in Italia</h3>
      <p>Il <b>mercato degli impianti fotovoltaici di piccola taglia</b> in Italia è previsto in forte crescita nei prossimi 4 anni, con una <b>media di 290 MW all’anno di nuova potenza installata,</b> potendo contare su un bacino potenziale di quasi 9 milioni di case mono o bifamiliari, al netto dei quasi 800.000 prosumer (produttori e consumatori di energia) già in essere.</p>
      <p>A loro Evolvere propone <b>l’installazione di sistemi di accumulo per massimizzare l’autoconsumo</b> e valorizzare la cessione di flessibilità alla rete, nonché servizi avanzati di monitoraggio della produzione dell’impianto fotovoltaico in essere.</p>
    </article>
  </body>
</html>