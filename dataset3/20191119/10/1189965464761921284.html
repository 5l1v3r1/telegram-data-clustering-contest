<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259786/salos-me-diorganotes-synaylion-stin-ellada-eksafanistikan-me-ta-xrimata-ton-eisitirion"/>
    <meta property="og:site_name" content="LiFO"/>
    <meta property="article:published_time" content="2019-11-19T10:08:00+00:00"/>
    <meta property="og:title" content="Σάλος με διοργανωτές συναυλιών στην Ελλάδα: «Εξαφανίστηκαν» με τα χρήματα των εισιτηρίων"/>
    <meta property="og:description" content="Μια εταιρεία παραγωγής από τη Βουλγαρία που ισχυριζόταν ότι εκπροσωπεί την ArtBG φέρεται να εξαπάτησε καλλιτέχνες, διοργανωτές συναυλιών και διανομείς εισιτηρίων σε κεντρική και ανατολική Ευρώπη"/>
  </head>
  <body>
    <article>
      <h1>Σάλος με διοργανωτές συναυλιών στην Ελλάδα: «Εξαφανίστηκαν» με τα χρήματα των εισιτηρίων</h1>
      <h2>Μια εταιρεία παραγωγής από τη Βουλγαρία που ισχυριζόταν ότι εκπροσωπεί την ArtBG φέρεται να εξαπάτησε καλλιτέχνες, διοργανωτές συναυλιών και διανομείς εισιτηρίων σε κεντρική και ανατολική Ευρώπη</h2>
      <address><time datetime="2019-11-19T10:08:00+00:00">19 Nov 2019, 10:08</time> by <a rel="author">NEWSROOM</a></address>
      <p>
        <b>Μια εταιρεία παραγωγής από τη Βουλγαρία που ισχυριζόταν ότι εκπροσωπεί την ArtBG φέρεται να εξαπάτησε καλλιτέχνες, διοργανωτές <a href="https://www.lifo.gr/tags/%CE%A3%CF%85%CE%BD%CE%B1%CF%85%CE%BB%CE%AF%CE%B5%CF%82">συναυλιών</a> και διανομείς εισιτηρίων σε κεντρική και ανατολική Ευρώπη, παίρνοντας τα χρήματα από την προπώληση των εισιτηρίων και ακυρώνοντας στη συνέχεια τα event.</b>
      </p>
      <p>Η υπόθεση αφορά και σε event στην Ελλάδα. Αποκαλύφθηκε όταν το λετονικό πρακτορείο εισιτηρίων Bilesu Serviss ενημέρωσε όσους είχαν αγοράσει εισιτήρια για τις συναυλίες του Ενρίκε Ιγκλέσιας σε Ζάγκρεμπ, Ρήγα και Μινσκ, ότι τα σόου ακυρώνονται. Ο διανομέας κατηγορεί συνολικά την εταιρεία ArtBG ότι «δεν φρόντισε να εκπληρώσει τις υποχρεώσεις που προέβλεπε το συμβόλαιο». Οι εμπλεκόμενοι φέρεται να εξαφανίστηκαν με περίπου ένα εκατομμύριο δολάρια.</p>
      <p>
        <b>Οι συναυλίες στην Ελλάδα</b>
      </p>
      <p>Η ArtBG εμφανίζεται ως εταιρεία προώθησης και άλλων καλλιτεχνών, ανακοινώνοντας τα σόου του Μπράιαν Άνταμς και του Χοσέ Καρέρας στην Ελλάδα. Σύμφωνα με πηγή στην Ελλάδα που μίλησε στο Pollstar, «απατεώνες που έχουν και συνεργούς, πήραν όλα τα χρήματα από τα εισιτήρια και εξαφανίστηκαν», χωρίς να πληρώσουν κανέναν.</p>
      <p>
        <b>Η Viva Tickets «έσωσε» τη συναυλία του Μπράιαν Άνταμς</b>
      </p>
      <p>Το πρακτορείο εισιτηρίων Viva Tickets στην Ελλάδα εργάζεται τώρα με τοπικούς διαμεσολαβητές ώστε να γίνουν οι προγραμματισμένες συναυλίες. Χθες, το σόου του Μπράιν Άνταμς στο κλειστό γήπεδο του ΟΑΚΑ έγινε με έξοδα της εταιρείας ενώ εισιτήρια για τη συναυλία του Χοσέ Καρέρας στις 24 Νοεμβρίου είναι ακόμα διαθέσιμα.</p>
      <p>Σύμφωνα με την ανακοίνωση: «Παρά τη μεγάλη εισπρακτική επιτυχία της συναυλίας, η διοργανώτρια εταιρία ART BG ΕΛΛΑΔΟΣ, μόλις πριν μια εβδομάδα ανακοίνωσε ότι λόγω οικονομικών προβλημάτων αδυνατούσε να πραγματοποιήσει την εκδήλωση και να καλύψει τα σχετικά κόστη. Ωστόσο η ART BG ΕΛΛΑΔΟΣ ουδεμία ενημέρωση παρείχε σχετικά με την επιστροφή στους καταναλωτές των χρημάτων που είχε εξ' ολοκλήρου εισπράξει από την πώληση των εισιτηρίων, αλλά αντίθετα χρησιμοποίησε τις εν λόγω εισπράξεις προς ίδιον όφελος αφήνοντας απλήρωτο τον καλλιτέχνη και όλους του ανθρώπους που εργάστηκαν για τη συναυλία» αναφέρει η ανακοίνωση της Viva, η οποία έχει ήδη κινηθεί νομικά εναντίoν της εταιρείας.</p>
      <p>«Προκειμένου να μην ακυρωθεί η συναυλία και κατ' επέκταση να μην υπάρξει κίνδυνος να χάσουν τα χρήματά τους ούτε οι καταναλωτές ούτε και όσοι είχαν ήδη εργαστεί για αυτή, η Viva αποφάσισε να αναλάβει τα σχετικά κόστη και σε συνεργασία με νέο διοργανωτή η συναυλία να διεξαχθεί κανονικά».</p>
      <p>Η ArtBG ξεκίνησε να δραστηριοποιείται στην παραγωγή μουσικών εκδηλώσεων το 2008 και από τότε μέχρι σήμερα έχει διοργανώσει περισσότερα από 500 σόου σε όλη την Ευρώπη αναλαμβάνοντας περιοδείες διάσημων καλλιτεχνών όπως οι Ρίκι Μάρτιν, οι Scorpions, η Λάρα Φαμπιάν και άλλοι.</p>
      <p>
        <i>Με πληροφορίες από Pollstar</i>
      </p>
    </article>
  </body>
</html>