<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640646/%D8%AA%DB%8C%D9%85-%DA%A9%D8%A8%D8%AF%DB%8C-%D8%AC%D9%88%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86-%D9%82%D8%AF%D8%B1%D8%AA%D9%85%D9%86%D8%AF-%D8%A8%D9%88%D8%AF-%D9%86%D9%87-%D8%A7%DB%8C%D9%86%DA%A9%D9%87-%D8%AD%D8%B1%DB%8C%D9%81%D8%A7%D9%86-%D9%85%D8%A7-%D8%B6%D8%B9%DB%8C%D9%81-%D8%A8%D9%88%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T10:39:00+00:00"/>
    <meta property="og:title" content="تیم کبدی جوانان ایران قدرتمند بود نه اینکه حریفان ما ضعیف بودند"/>
    <meta property="og:description" content="کاپیتان تیم ملی کبدی گفت:‌ در مسابقات کبدی قهرمانی جوانان جهانی، معتقدم تیم ایران قدرتمند بود نه اینکه حریفان ایران ضعیف بودند."/>
  </head>
  <body>
    <article>
      <h1>
        <a href="https://www.bultannews.com/fa/news/640646/%D8%AA%DB%8C%D9%85-%DA%A9%D8%A8%D8%AF%DB%8C-%D8%AC%D9%88%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86-%D9%82%D8%AF%D8%B1%D8%AA%D9%85%D9%86%D8%AF-%D8%A8%D9%88%D8%AF-%D9%86%D9%87-%D8%A7%DB%8C%D9%86%DA%A9%D9%87-%D8%AD%D8%B1%DB%8C%D9%81%D8%A7%D9%86-%D9%85%D8%A7-%D8%B6%D8%B9%DB%8C%D9%81-%D8%A8%D9%88%D8%AF%D9%86%D8%AF">تیم کبدی جوانان ایران قدرتمند بود نه اینکه حریفان ما ضعیف بودند</a>
      </h1>
      <h2>کاپیتان تیم ملی کبدی گفت:‌ در مسابقات کبدی قهرمانی جوانان جهانی، معتقدم تیم ایران قدرتمند بود نه اینکه حریفان ایران ضعیف بودند.</h2>
      <address><time datetime="2019-11-19T10:39:00+00:00">19 Nov 2019, 10:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فاضل اتراچالی در خصوص حضور کبدی‌کاران ایرانی در پروکبدی هند اظهار داشت: روند اینکه کسی در پروکبدی وارد شود به این بستگی دارد که در مسابقات جهانی بدرخشد. خوشبختانه ایران در بازی‌های آسیایی جاکارتا با شکست هند مدال طلا گرفت و این باعث شد علاوه بر بازیکنان قبلی 6، 7 بازیکن دیگر از ایران نیز وارد پروکبدی شوند و اگر این روند ادامه داشته باشد و در مسابقات جهانی که چند ماه دیگر برگزار می‌شود بدرخشیم بازیکنان بیشتری از ایران وارد این لیگ خواهند شد.</p>
      <p>وی در ادامه افزود: مطمئنا اگر لیگ خوب و پویایی داشته باشیم تیم ملی خوبی هم خواهیم داشت در این شرایط هم بازیکنان بیشتری از کشورمان می‌توانند وارد لیگ پروکبدی شوند.</p>
      <p>کاپیتان تیم ملی کبدی کشورمان در خصوص اولین دوره مسابقات کبدی جوانان جهان در کیش اظهار داشت: اولین بار است که یک مربی جوان و بروز در تیم جوانان داریم. آقای موسوی‌نسب توجه ویژه به تیپ بدنی بازیکنان داشت که این موضوع یکی از کارهای خوبی بود که وی انجام داد. در سال‌های قبل حتی یک نفر از جوانان وارد تیم بزرگسالان نمی‌شد اما الان با شرایطی که این جوانان دارند می‌توانند پشتوانه خوبی برای تیم ملی باشند. در حال حاضر تیپ بدنی این جوانان حتی از برخی از بزرگسالان نیز بهتر است.</p>
      <p>وی در خصوص سطح مسابقات کبدی در کیش گفت: ایران میزبان اولین دوره مسابقات جهانی جوانان بود در سال‌های قبل این مسابقات فقط در سطح آسیا برگزار می‌شد اما با جهانی شدن این مسابقات شاهد حضور تیم‌هایی مانند کنیا و دانمارک بودیم و سطح مسابقات بالا رفت. شاید برخی‌ها فکر کنند که حریفان ایران ضعیف بودند اما من معتقدم تیم ایران قدرتمند بود نه اینکه حریفان ایران ضعیف بودند.</p>
      <p>وی تاکید کرد: بازیکنان جوان ما بهترین مربی را دارند و با تیم بزرگسالان تمرین کردند و یک سال هم در اردو بودند. مطمئنا سایر تیم‌ها این شرایط را نداشتند و آمادگی آنها هم در حد تیم ایران نبود.</p>
    </article>
  </body>
</html>