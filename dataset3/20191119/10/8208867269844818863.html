<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/19/news/andrea_romano_renzi_ha_l_astio_del_fidanzato_abbandonato_all_altare_-241403020/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T10:32:00+00:00"/>
    <meta property="og:title" content="Pd, Andrea Romano: &quot;Renzi ha l'astio del fidanzato abbandonato all'altare&quot;"/>
    <meta property="og:description" content="L'ex renziano: &quot;Noi ci batteremo dentrro il partito perché non torni ad essere il Pds&quot;"/>
  </head>
  <body>
    <article>
      <h1>Pd, Andrea Romano: "Renzi ha l'astio del fidanzato abbandonato all'altare"</h1>
      <h2>L'ex renziano: "Noi ci batteremo dentrro il partito perché non torni ad essere il Pds"</h2>
      <address><time datetime="2019-11-19T10:32:00+00:00">19 Nov 2019, 10:32</time> by <a rel="author">GIOVANNA CASADIO</a></address>
      <p><b>Andrea Romano, portavoce di Base riformista, la corrente degli ex renziani rimasti nel Pd, ora anche Italia Viva critica la vostra uscita sullo ius soli. E' finita l'amicizia con Renzi? </b><br/>"Con Renzi rimane amicizia e persino gratitudine, per le tante cose buone che ha realizzato per l'Italia da segretario del Pd. Semmai c'è nostalgia per quel Renzi, che guidava una grande comunità politica che puntava alla maggioranza dei consensi degli italiani (come il Pd intende continuare a fare anche senza di lui). Semmai un piccolo consiglio agli amici di Italia Viva: questa loro ossessione contro il Pd somiglia un po' all'astio dei fidanzati abbandonati sull'altare. Hanno scelto di creare un nuovo partito, a cui facciamo i migliori auguri. Si concentrassero sulla loro vigna, senza guardare sempre alla vigna del vicino".<br/><br/><b>Ma valeva la pena in questo momento aprire uno scontro con i Cinque Stelle sulla cittadinanza ai nuovi italiani?</b><br/>"Per quanto ci riguarda non c'è nessuno scontro. Rispettiamo la discussione interna ai 5Stelle che in realtà sono divisi su molti argomenti, ma il loro confronto non può impedire al paese di andare avanti. Diritti civili e sviluppo economico devono andare di pari passo. Nella scorsa legislatura del resto non c'è stata alcuna contraddizione tra la legge sulle Unioni civili e i provvedimenti per la riduzione della pressione fiscale e il rilancio dell'economia. Non può esserci alcuna contraddizione tra la ripresa del nostro impegno per lo ius culturae da dove siamo costretti ad interromperlo nella scorsa legislatura (per l'opposizione di Alfano) e il nostro impegno per le misure economiche. Stiamo parlando di rendere cittadini di serie A quei ragazzi che vivono già in Italia da anni, che frequentano le nostre scuole e che i nostri figli hanno da tempo come compagni di giochi e di studio. Niente a che fare con la regolarizzazione dei clandestini come sostiene la falsa propaganda leghista".<br/><br/><b>Quindi va messo subito in agenda, anche a rischio che sia la buccia di banana per il governo?</b><br/>"Questa è una battaglia che va al di là dell'agenda di governo. Le battaglie per i diritti possono anche prescindere dai confini della maggioranza di governo, e devono guardare alla trasversalità del Parlamento. Sullo ius culturae la discussione è aperta da tempo in tutti i partiti, tanto che agli atti della Camera c'è pure una proposta della forzista Renata Polverini".<br/><br/><b>Il Pd va a sinistra e voi ex renziani come vi trovate?</b><br/>"A Bologna non ho visto una svolta a sinistra, ma un partito che si dota di una fondazione culturale per rafforzare la propria capacità di pensare il futuro e di leggere l'Italia. E ho visto la legittima scelta di Gianni Cuperlo e Marco Furfaro di coinvolgere numerose figure della cultura progressista. Ma la sfida oggi è soprattutto politica. Il Pd non deve rischiare di chiudersi dentro un piccolo recinto minoritario. Noi di Base Riformista lo facciamo ogni giorno, in Parlamento e nel paese. A Milano il prossimo 29 e 30 novembre ci riuniremo nella seconda assemblea nazionale: sarà l'occasione per rendere ancora più evidente che dentro il Pd è viva e vitale un'area riformista che si batte per riempire di contenuti la vocazione maggioritaria del Pd"<br/><br/><b>Teme un nuovo Pds?</b><br/>"Assolutamente no, perché dal Pd non si può tornare indietro. Non ce lo permetterebbero i milioni di italiani che non si riconoscono in una destra pericolosa e distruttiva. E noi intendiamo essere i garanti di questo".<br/><br/><b>D'accordo se rientrano quelli di Leu?</b><br/>"Attendo smentite ma francamente non mi pare che D'Alema e Bersani abbiano tutta questa intenzione di entrare nel PD, diciamo..."<br/> </p>
    </article>
  </body>
</html>