<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125565/mpakogiannis-theloyme-anoihta-dimokratika-dorean-dimosia-sholeia"/>
    <meta property="og:site_name" content="Insider"/>
    <meta property="article:published_time" content="2019-11-19T10:00:00+00:00"/>
    <meta property="og:title" content="Μπακογιάννης: Θέλουμε ανοιχτά, δημοκρατικά, δωρεάν, δημόσια σχολεία"/>
    <meta property="og:description" content="Παραχώρηση 45 σχολείων για την υλοποίηση δράσεων σε συλλόγους γονέων και κηδεμόνων, πολιτιστικούς και αθλητικούς συλλόγους, ενορίες και άλλους φορείς."/>
  </head>
  <body>
    <article>
      <h1>Μπακογιάννης: Θέλουμε ανοιχτά, δημοκρατικά, δωρεάν, δημόσια σχολεία</h1>
      <h2>Παραχώρηση 45 σχολείων για την υλοποίηση δράσεων σε συλλόγους γονέων και κηδεμόνων, πολιτιστικούς και αθλητικούς συλλόγους, ενορίες και άλλους φορείς.</h2>
      <address>
        <time datetime="2019-11-19T10:00:00+00:00">19 Nov 2019, 10:00</time>
      </address>
      <p>«Θέλουμε ανοιχτά, δημοκρατικά, δημόσια σχολεία και για αυτό κάνουμε ένα πάρα πολύ μεγάλο βήμα προχωρώντας σε δωρεάν παραχωρήσεις των χώρων τους, σε ώρες εκτός σχολικού προγράμματος, για δράσεις προς όφελος των συμπολιτών μας», δήλωσε ο δήμαρχος Αθηναίων<b> Κώστας Μπακογιάννης </b>κατά τη συνεδρίαση του δημοτικού συμβουλίου.</p>
      <p>Το δημοτικό συμβούλιο της Αθήνας ενέκρινε κατά πλειοψηφία την παραχώρηση 45 σχολείων από όλες τις δημοτικές κοινότητες, για την υλοποίηση δράσεων σε συλλόγους γονέων και κηδεμόνων, πολιτιστικούς και αθλητικούς συλλόγους, ενορίες και άλλους φορείς. Πρόκειται για δράσεις που αφορούν μεταξύ άλλων, <b>εκμάθηση ξένων γλωσσών, διεξαγωγή εξετάσεων γλωσσομάθειας, ενισχυτική διδασκαλία, ανάπτυξη δεξιοτήτων, εκμάθηση παραδοσιακών χορών, δημιουργική απασχόληση παιδιών, προπονήσεις, αθλητικές και παιδαγωγικές δραστηριότητες κ.α..</b></p>
      <p>«Θεωρούμε ότι με αυτόν τον τρόπο, όχι μόνο ανοίγουμε τα σχολεία στους Αθηναίους και τις Αθηναίες, αλλά ταυτόχρονα - και αυτό είναι πάρα πολύ σημαντικό - ο δήμος Αθηναίων στηρίζει έμπρακτα τους αδύναμους» τόνισε ο δήμαρχος Αθηναίων.</p>
      <h3>Επαναλειτουργεί το πακιστανικό σχολείο τις Κυριακές στα Σεπόλια</h3>
      <p>Ταυτόχρονα, με αφορμή την συζήτηση που έγινε τις προηγούμενες ημέρες για το σχολείο της πακιστανικής κοινότητας στα Σεπόλια, το οποίο θα λειτουργήσει κανονικά τις Κυριακές όπως και πριν, επεσήμανε ότι το δημόσιο σχολείο δεν προσφέρεται για πολιτική εκμετάλλευση από κανέναν.</p>
      <p>Σημειώνεται πως για το ζήτημα είχαν τοποθετηθεί θετικά, τόσο εκπρόσωποι της πακιστανικής κοινότητας, όσο και της εκπαιδευτικής από το 144 δημοτικό σχολείο Αθηνών, όπου στεγάζει τα μαθήματα των Πακιστανών. Τη συγκεκριμένη απόφαση καταψήφισε η παράταξη της Χρυσής Αυγής.</p>
      <p>Από την πλευρά του ο<b> Γιώργος Μπρούλιας,</b> πρώην αντιδήμαρχος Καθαριότητας, χαρακτήρισε «θετικό άνοιγμα στην κοινωνία» την απόφαση της δημοτικής Αρχής να παραχωρήσει δωρεάν στους συλλόγους τους σχολικούς χώρους. Ωστόσο επισήμανε, ότι ίσως πρέπει να μπουν κάποια εισοδηματικά κριτήρια, ώστε να μην αποκλειστεί κάποιο παιδί να παρακολουθήσει κάποια δραστηριότητα, του οποίου οι γονείς δεν δύνανται να καλύψουν με άλλο τρόπο, λόγω πραγματικής οικονομικής αδυναμίας».</p>
      <p>«Η αλληλεγγύη νίκησε», δήλωσε επικροτώντας την απόφαση του δημοτικού συμβουλίου ο επικεφαλής της παράταξης «Ανοιχτή Πόλη»<b> Νάσος Ηλιόπουλος,</b> επισημαίνοντας ότι «η λειτουργία του σχολείου της πακιστανικής κοινότητας αποτελεί πλούτο για την πόλη μας. Αυτό τον πλούτο θα τον υπερασπιστούμε, κόντρα στον ρατσισμό και την μισαλλοδοξία, καθώς το δικαίωμα εκμάθησης της μητρικής γλώσσας αποτελεί ανθρώπινο δικαίωμα».</p>
      <p>Σημειώνεται ότι ο δήμαρχος Αθηναίων Κ. Μπακογιάννης στη τοποθέτηση του, αφού υπογράμμισε ότι ο δήμος Αθηναίων με αυτή την απόφαση παραχώρησης στηρίζει έμπρακτα τους αδύναμους, εξέφρασε την απορία του για την «εξόφθαλμη» προσπάθεια πολιτικοποίησης του δημοσίου σχολείου, «λες και προσφέρεται το θέμα», τονίζοντας ότι «ποτέ το δημοτικό συμβούλιο ή η δημοτική Αρχή δεν σκέφθηκε αρνητικά για τα μαθήματα εκμάθησης ουρντού».</p>
      <p>Υπενθυμίζεται πως το 2017 ο δήμος Αθηναίων, μετά από ομόφωνη πρόταση της Σχολικής Επιτροπής, είχε παραχωρήσει κάποιες αίθουσες στο 144ο δημοτικό σχολείο στα Σεπόλια τις Κυριακές, ώστε τα παιδιά με καταγωγή από το Πακιστάν να διδάσκονται ουρντού, αραβικά και αγγλικά και οι μητέρες τους, ελληνικά. Τα ίδια παιδιά φοιτούν, επίσης, κανονικά στα ελληνικά σχολεία τις καθημερινές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125086/me-ton-proedro-tis-bank-china-synantithike-o-kostas-mpakogiannis"/>
        <a href="https://www.insider.gr/eidiseis/ellada/124651/megali-parembasi-kathariotitas-toy-dimoy-athinaion-stin-periohi-toy-psyrri"/>
        <a href="https://www.insider.gr/eidiseis/ellada/124496/epiasan-doyleia-stoys-dromoys-tis-athinas-388-neoi-ergazomenoi-stin"/>
      </related>
    </article>
  </body>
</html>