<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/severni-korea-nechce-dalsi-summit-s-usa-trump-by-se-podle-ni-jen-chlubil.A191119_105319_ln_zahranici_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T10:54:00+00:00"/>
    <meta property="og:title" content="Severní Korea nechce další summit s USA. Trump by se podle ní jen chlubil"/>
    <meta property="og:description" content="Severní Korea nepřistoupí na další summit se Spojenými státy, který by dal americkému prezidentovi Donaldu Trumpovi možnost se vychloubat, ale žádný jiný význam by neměl. Podle agentury Reuters to v pondělí v prohlášení uvedlo severokorejské ministerstvo zahraničí. Reagovalo tak na nedělní tweet šéfa Bílého domu, v němž Trump naznačil, že by se v brzké době mohl znovu sejít s vůdcem KLDR Kim Čong-unem."/>
  </head>
  <body>
    <article>
      <h1>Severní Korea nechce další summit s USA. Trump by se podle ní jen chlubil</h1>
      <address>
        <time datetime="2019-11-19T10:54:00+00:00">19 Nov 2019, 10:54</time>
      </address>
      <p>
        <mark>Soul</mark>
        <b> Severní Korea nepřistoupí na další summit se Spojenými státy, který by dal americkému prezidentovi Donaldu Trumpovi možnost se vychloubat, ale žádný jiný význam by neměl. Podle agentury Reuters to v pondělí v prohlášení uvedlo severokorejské ministerstvo zahraničí. Reagovalo tak na nedělní tweet šéfa Bílého domu, v němž Trump naznačil, že by se v brzké době mohl znovu sejít s vůdcem KLDR Kim Čong-unem.</b>
      </p>
      <p>Rozhovory o odstranění jaderných zbraní z Korejského poloostrova, které KLDR vede se Spojenými státy, stagnují od únorového summitu Trumpa a Kima v Hanoji, jenž skončil předčasně a bez dohody kvůli odlišným názorům Pchjongjangu a Washingtonu na odzbrojovací proces. Kim dal Spojeným státům lhůtu do konce roku, aby změnily postoj k jednáním, jinak bude podle něj Severní Korea nucena hledat „jinou cestu“. To vyvolalo spekulace, že by Pchjongjang mohl obnovit testy jaderných zbraní a raket dlouhého doletu.</p>
      <h3>Fotogalerie</h3>
      <table>
        <tr>
          <td>
            <pic src="https://1gr.cz/fotky/lidovky/19/064/lnp210/ELE7c5a3a_p201906300165301.jpg"/>
          </td>
          <td>
            <pic src="https://1gr.cz/fotky/lidovky/19/064/lnp210/ELE7c5a39__northkorea_usa_southkorea_0630_11_1.jpg"/>
          </td>
        </tr>
        <tr>
          <td>
            <u>
              <a href="https://www.lidovky.cz/svet/severni-korea-nechce-dalsi-summit-s-usa-trump-by-se-podle-ni-jen-chlubil.A191119_105319_ln_zahranici_rkj/foto/ELE7c5a3a_p201906300165301.jpg">další fotografie</a>
            </u>
          </td>
        </tr>
      </table>
      <p>Jižní Korea a Spojené státy v neděli učinily vstřícné gesto, když oznámily, že odloží společné vojenské cvičení, které se mělo v regionu uskutečnit tento měsíc. Trump krátce nato na twitteru vyzval Kima, aby jednal rychle a uzavřel jadernou dohodu. „Brzy se uvidíme!“ napsal Trump na závěr.</p>
      <p>Poradce severokorejského ministerstva zahraničí Kim Kje-kwan v reakci na Trumpův tweet uvedl, že od první schůzky mezi vůdci KLDR a USA loni v červnu v Singapuru bylo dosaženo jen malého pokroku a že Spojené státy musí - pokud chtějí dialog - ukončit nepřátelskou politiku. „Už nemáme zájem o rozhovory, které nám nic nepřinášejí,“ podotkl. „Vzhledem k tomu, že nedostáváme nic na oplátku, nebudeme už dávat americkému prezidentovi něco, čím se může vychloubat jako úspěchem své vlády,“ dodal.</p>
      <p>Náměstek severokorejského ministerstva zahraničí Čche Son-hui dnes odcestoval do Ruska, kde by podle analytiků mohl jednat o strategii pro budoucí jednání KLDR s USA.</p>
      <p>Spojené státy žádají, aby se Severokorejci nejprve vzdali vývoje jaderných zbraní, teprve potom jsou ochotny odvolat sankce uvalené na KLDR za její jaderné a raketové zbrojní testy. Pchjongjang by zase rád viděl postupné rušení hospodářských sankcí výměnou za dílčí kroky v odzbrojovacím procesu.</p>
    </article>
  </body>
</html>