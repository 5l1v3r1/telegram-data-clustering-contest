<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/hittade-sin-mamma-dod-i-snon-efter-sjukresa-de-tre-atalade-nekar-toll-brott"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T10:50:26+00:00"/>
    <meta property="og:title" content="Hittade sin mamma död i snön efter sjukresa – Tre åtalade nekar till brott"/>
    <meta property="og:description" content="Sonen blev orolig när mamman inte svarade i telefon. Han hittade henne sedan död i snön utanför sitt hus. Hon hade åkt sjuktaxi men inte orkat de sista metrarna till ytterdörren. Tre personer inom taxibolaget åtalades och idag startade rättegången."/>
  </head>
  <body>
    <article>
      <h1>Hittade sin mamma död i snön efter sjukresa – Tre åtalade nekar till brott</h1>
      <address><time datetime="2019-11-19T10:50:26+00:00">19 Nov 2019, 10:50</time> by <a rel="author">Eva Harström, Håkan Alamaa</a></address>
      <p>
        <b>Sonen blev orolig när mamman inte svarade i telefon. Han hittade henne sedan död i snön utanför sitt hus. Hon hade åkt sjuktaxi men inte orkat de sista metrarna till ytterdörren. Tre personer inom taxibolaget åtalades och idag startade rättegången.</b>
      </p>
      <p>Under det svåra snöovädret i början av februari i fjol åkte en äldre kvinna med sjuktaxi till sin bostad i Kramfors kommun. Hon släpptes av utanför sitt hem men lyckades inte ta sig in i huset. Frågan om taxibolagets ansvar prövas nu i Ångermanlands tingsrätt.</p>
      <h3>Tre åtalades</h3>
      <p>Kammaråklagare Marlene Forsman har åtalat tre personer för framkallande av fara för annan. Det är taxichauffören som släppte av kvinnan, platschefen vid taxibolaget och ordföranden i taxibolaget. Åklagaren yrkar på företagsbot, inte under 700 000 kronor, eftersom den ansvarige i bolaget inte gjort vad som krävs för att förebygga brottet. Yrkandet bestrids av försvaret.</p>
      <p>Åklagaren menar att taxibolaget har ett avtal som säger att föraren ska hämta och lämna resenären vid dörren. I det här fallet ska taxichauffören ha utsatt kvinnan för livsfara då han släppte av henne 40 meter från ytterdörren. Det låg mycket snö på marken, var mörkt på platsen och det var oskottat.</p>
      <h3>Alla nekar till brott</h3>
      <p>Under förmiddagen hördes taxichauffören som nekar till brott. Han menar att han inte varit grovt oaktsam och sade att han frågat om kvinnan ville ha hjälp till dörren. Hon avböjde erbjudandet om hjälp. Han menar också att det inte längre var snöoväder då han lämnade av henne.</p>
      <p>Åklagaren menar att platschefen varit ansvarig för chaufförernas utbildning. Hon menar vidare att ordföranden ansvarar för organisationen och om ansvar delegeras ska ordförande se till att det fullföljs. Samtliga har brustit i sina roller anser hon.</p>
      <p>Platschefen nekar till brott. Han menar att det finns rutiner kring information till personalen. Ordförande nekar också till brott och menar att han inte medverkar i den dagliga driften.</p>
      <h3>Snödjupet en del av bevisningen</h3>
      <p>En del av åklagarens bevisning gäller vilka väderförhållanden som rådde den ödestigra dagen. Enligt henne säger SMHI:s siffror att snödjupet var 149 centimeter på morgonen, det forsatte sedan snöa under hela dagen och även en del under kvällen. Klockan 16.00 var snödjupet 163 centimeter. Försvaret ifrågasätter dessa siffror.</p>
      <h3>Hittade mamman i snön</h3>
      <p>När kvinnans son tar plats i vittnesbåset berättar han att han hade kontakt med sin mamma klockan 15.36. Hon var då på väg hem. Taxiresan avslutades 16.35. När sonen dagen därpå inte fick någon kontakt med mamman åkte han till henne. Han hittade henne avliden med sina stavar i händerna. Snömängden närmast dörren var 140 centimeter och inget tydde på att kvinnan varit inne i huset.</p>
      <p>Avståndet från vägen till där kvinnan hittades är 26 meter. Avståndet till ytterdörren var 15 meter.</p>
      <h3>Svårt sjuk</h3>
      <p>Kvinnan var svårt sjuk och den rättsmedicinska undersökningen kan inte användas som bevis för att hon dog av nedkylning. Men däremot går det inte att bortse från att det kyliga vädret kan ha påverkat dödsfallet.</p>
      <p>Kvinnans sjukdomstillstånd ligger chauffören till last, menar advokaten. Frågan är enligt honom hur chauffören uppfattade hennes tillstånd. Enligt rättsläkaren skulle kvinnan ha kunnat dött även om någon hade följt med kvinnan in i huset, men han påpekar att det är spekulationer.</p>
      <p>Försvaret visar bilder från kvinnans hus och vill påtala att en del av snön på marken har ramlat ner från taket. Chaufförens försvarare menar att kvinnan inte har avlidit på grund av något brott.</p>
      <p>
        <i>SVT Västernorrland fortsätter att bevaka rättegången under dagen.</i>
      </p>
    </article>
  </body>
</html>