<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/skoda-js-podepsala-dohodu-o-dalsich-dodavkach-na-ukrajinu/1822743?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T10:26:00+00:00"/>
    <meta property="og:title" content="ŠKODA JS podepsala dohodu o dalších dodávkách na Ukrajinu"/>
    <meta property="og:description" content="Plzeň - Plzeňská ŠKODA JS dnes podepsala s ukrajinskou NAEK Energoatom dohodu o dalších dodávkách pro ukrajinské jaderné elektrárny. Půjde o dva komplety pohonů na první a druhý blok Rovenské jaderné elektrárny, zdroje s reaktory typu VVER 440. Hodnota dodávky včetně příslušenství je téměř 27 miliónů eur (asi 690 milionů Kč). ČTK to řekl mluvčí firmy Jan Stolár."/>
  </head>
  <body>
    <article>
      <h1>ŠKODA JS podepsala dohodu o dalších dodávkách na Ukrajinu</h1>
      <address><time datetime="2019-11-19T10:26:00+00:00">19 Nov 2019, 10:26</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Plzeňská ŠKODA JS dnes podepsala s ukrajinskou NAEK Energoatom dohodu o dalších dodávkách pro ukrajinské jaderné elektrárny. Půjde o dva komplety pohonů na první a druhý blok Rovenské jaderné elektrárny, zdroje s reaktory typu VVER 440. Hodnota dodávky včetně příslušenství je téměř 27 miliónů eur (asi 690 milionů Kč). ČTK to řekl mluvčí firmy Jan Stolár.</p>
      <p>"Jde o dodávku 76 pohonů řídicích tyčí s příslušenstvím, které jsou výkonným prvkem systému kontroly a řízení reaktoru. Zajišťují lineární pohyb palivových kazet, čímž regulují výkon a zajišťují havarijní ochranu reaktoru," uvedl. Modernizovaný pohon zlepší provozní charakteristiky zdroje a sníží pravděpodobnost poruch.</p>
      <p>Uvedený typ podle Stolára firma aktuálně dodává pro všechny čtyři bloky jaderné elektrárny Dukovany na slovenskou elektrárnu Mochovce a na čtyři bloky elektrárny Paks v Maďarsku. Celkem dodala Škoda JS do ČR i zahraničí přes 1200 kusů pohonů, které se průběžně modernizují.</p>
      <p>"Po skončení prací na prvních dvou blocích Temelína si Škoda JS dokázala uchovat nejen své kapacity, ale také know-how v jaderné energetice i tým odborníků díky tomu, že nadále rozvíjela jak výrobu, tak inženýring i servis jaderných zařízení," řekl předseda představenstva Škody JS Vladimír Poklop. Plzeňské strojírny podle něj stojí na těchto třech pilířích a díky tomu budou letos ziskové už 20. rokem v řadě.</p>
      <p>"Věříme, že české firmy dostanou brzy příležitost na domácím trhu při budování nových jaderných zdrojů. Zatím jsme se soustředili na hledání příležitostí hlavně ve střední a východní Evropě," řekl.</p>
      <p>ŠKODA JS s 1100 zaměstnanci vykázala loni zisk před zdaněním 235 milionů Kč při tržbách 4,1 miliardy korun. Kvůli nedostatku příležitostí v ČR se musí stále více orientovat na export, který loni mířil do 14 zemí a na obratu firmy se podílel 68 procenty.</p>
    </article>
  </body>
</html>