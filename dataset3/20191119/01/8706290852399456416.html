<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685202/loutro-aimatos-sto-mali-apo-nea-epithesi-tzichantiston-enantion-t"/>
    <meta property="og:site_name" content="enikos.gr"/>
    <meta property="article:published_time" content="2019-11-19T01:56:00+00:00"/>
    <meta property="og:title" content="&quot;Λουτρό αίματος&quot; στο Μάλι από νέα επίθεση τζιχαντιστών εναντίον του στρατού"/>
    <meta property="og:description" content="Τουλάχιστον 24 στελέχη των ένοπλων δυνάμεων του Μάλι σκοτώθηκαν..."/>
  </head>
  <body>
    <article>
      <h1>"Λουτρό αίματος" στο Μάλι από νέα επίθεση τζιχαντιστών εναντίον του στρατού</h1>
      <address>
        <time datetime="2019-11-19T01:56:00+00:00">19 Nov 2019, 01:56</time>
      </address>
      <p>Τουλάχιστον 24 στελέχη των ένοπλων δυνάμεων του Μάλι σκοτώθηκαν και άλλα 29 τραυματίστηκαν σε επίθεση που διαπράχθηκε χθες Δευτέρα από τζιχαντιστές στο ανατολικό τμήμα της χώρας, ενώ οι επιτιθέμενοι έχασαν 17 άνδρες, καθώς η βία συνεχίζει να κλιμακώνεται στη χώρα, μολονότι η Γαλλία διαβεβαίωσε νωρίτερα χθες πως καταφέρθηκαν βαριές απώλειες σε ισλαμιστές μαχητές τον τρέχοντα μήνα.</p>
      <p>Το επιτελείο στο Μπαμακό ανέφερε ότι περίπου 100 «ύποπτοι» συνελήφθησαν μετά τις χθεσινές εχθροπραξίες στην Ταμπανκόρτ, στην περιοχή Γκάο, κοντά στα σύνορα με τον Νίγηρα.</p>
      <p>Το επιτελείο, που συμπλήρωσε ότι κατασχέθηκαν περίπου 70 μοτοσικλέτες μετά τη μάχη, δεν διευκρίνισε σε ποια οργάνωση ανήκαν οι δράστες, περιοριζόμενο να χρησιμοποιήσει τον όρο «τρομοκράτες». Στο Μάλι δρουν οργανώσεις τζιχαντιστών που ορκίζονται πίστη τόσο στην Αλ Κάιντα, όσο και στο Ισλαμικό Κράτος (ΙΚ).</p>
      <p>Νωρίτερα χθες ο γαλλικός στρατός ανακοίνωσε ότι στελέχη του σκότωσαν ή τραυμάτισαν περίπου 30 τζιχαντιστές σε μια ευρείας κλίμακας κοινή επιχείρηση με τη συμμετοχή στρατευμάτων της Μπουρκίνα Φάσο, του Μάλι και του Νίγηρα και σε μια δεύτερη επιχείρηση, που έφεραν σε πέρας μόνο στελέχη των γαλλικών ειδικών δυνάμεων το Σάββατο στο ανατολικό Μάλι. Ένας Γάλλος στρατιωτικός τραυματίστηκε βαριά σε αυτή την τελευταία.</p>
      <p>Η χθεσινή επίθεση χαρακτηρίζεται ακόμα ένα βαρύ πλήγμα για τις ένοπλες δυνάμεις του Μάλι, που έχασαν πάνω από 100 στελέχη σε δύο επιθέσεις τζιχαντιστών τους τελευταίους μήνες (30ή Σεπτεμβρίου, 6η Νοεμβρίου), καθώς και άλλη μια απόδειξη της συνεχιζόμενης επιδείνωσης της κατάστασης ως προς την ασφάλεια στην περιοχή και ευρύτερα στο Σαχέλ, που θορυβεί τη διεθνή κοινότητα.</p>
      <p>Από την εμφάνισή τους στο βόρειο τμήμα του Μάλι το 2012, η δράση των τζιχαντιστών εξαπλώθηκε προς κεντρικές περιοχές της χώρας και σε δύο γειτονικά κράτη — στη Μπουρκίνα Φάσο και στον Νίγηρα — παρά την κινητοποίηση γαλλικών δυνάμεων (Μπαρχάν), περιφερειακών δυνάμεων (G5 Σαχέλ, συνεισφέρουν στρατεύματα το Μαλί, η Μπουρκίνα Φάσο, ο Νίγηρας, η Μαυριτανία και το Τσαντ) και του ΟΗΕ (MINUSMA).</p>
      <p>Ο πρωθυπουργός της Γαλλίας Εντουάρ Φιλίπ τόνισε χθες από τη Σενεγάλη, χώρα που γειτονεύει με το Μάλι, ότι δεν πρέπει να αφεθεί το παραμικρό περιθώριο, να δοθεί η παραμικρή «ευκαιρία» στους τζιχαντιστές στο Σαχέλ. Οι πρόεδροι της Μαυριτανίας και της Σενεγάλης Μοχάμεντ Ουλντ Σέιχ Ελ Γκαζουάνι και Μάκι Σαλ ζήτησαν να υπάρξει συντονισμός και να επεκταθεί η εντολή των δυνάμεων που συμμετέχουν στις επιχειρήσεις στην περιοχή. Ο Ελ Γκαζουάνι πρότεινε οι ξένες δυνάμεις να τεθούν υπό ενιαία διοίκηση, διερωτώμενος για ποιον λόγο οι συνολικά «όχι λιγότεροι από 30.000» στρατιωτικοί οι οποίοι δρουν στο Σαχέλ δεν καταφέρνουν να λύσουν το πρόβλημα της δράσης «μερικών συμμοριτών».</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/685001/prasinoi-kai-diethnis-amnistia-axionoun-na-dothei-telos-sti-strat%0A%20%20%20%20%0A"/>
        <a href="http://www.enikos.gr/international/684051/13112015-i-nychta-pou-allaxe-tin-evropi-oi-tzichantistes-aimatoky%0A%20%20%20%20%0A"/>
        <a href="http://www.enikos.gr/international/683870/h-gallia-tha-parei-piso-11-ypikoous-tis-tzichantistes-apo-tin-tou%0A%20%20%20%20%0A"/>
        <a href="http://www.enikos.gr/international/683887/steit-ntipartment-orologiaki-vomva-oi-tzichantistes-kratoumenoi-s%0A%20%20%20%20%0A"/>
        <a href="http://www.enikos.gr/international/683718/erntogan-tha-synechisoume-tis-apelaseis-tzichantiston%0A%20%20%20%20%0A"/>
        <a href="http://www.enikos.gr/international/683593/apelaseis-tzichantiston-xekinise-i-tourkia%0A%20%20%20%20%0A"/>
        <a href="http://www.enikos.gr/international/682545/gallia-igetiko-stelechos-ton-tzichantiston-skotothike-apo-tis-gal%0A%20%20%20%20%0A"/>
        <a href="http://www.enikos.gr/international/681875/i-eparchia-sina-orkizetai-pisti-ston-neo-igeti-tou-islamikou-krat%0A%20%20%20%20%0A"/>
        <a href="http://www.enikos.gr/international/681923/to-isis-anelave-tin-efthyni-gia-tin-polynekri-epithesi-sto-mali%0A%20%20%20%20%0A"/>
      </related>
    </article>
  </body>
</html>