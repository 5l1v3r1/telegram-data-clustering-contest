<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717755/%D8%AD%D8%B6%D9%88%D8%B1-%D8%AA%DB%8C%D9%85-%D8%A8%D8%B3%DA%A9%D8%AA%D8%A8%D8%A7%D9%84-%D8%A8%D8%A7%D9%88%DB%8C%D9%84%DA%86%D8%B1-%D9%85%D8%B1%D8%AF%D8%A7%D9%86-%D8%AF%D8%B1-%D9%82%D9%87%D8%B1%D9%85%D8%A7%D9%86%DB%8C-%D8%A2%D8%B3%DB%8C%D8%A7-%D8%AA%D8%A7%DB%8C%D9%84%D9%86%D8%AF-%D8%A8%D8%A7-%D9%88%DB%8C%D9%84%DA%86%D8%B1%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T01:31:00+00:00"/>
    <meta property="og:title" content="حضور تیم بسکتبال باویلچر مردان در قهرمانی آسیا تایلند با ویلچرهای شکسته!"/>
    <meta property="og:description" content="رییس انجمن بسکتبال با ویلچر از اعزام تیم زنان و مردان به مسابقات قهرمانی آسیا تایلند برای کسب سهمیه پارالمپیک توکیو خبر داد و گفت: به دنبال قهرمانی و کسب سهمیه در مردان و کسب تجربه در زنان هستیم."/>
  </head>
  <body>
    <article>
      <h1>حضور تیم بسکتبال باویلچر مردان در قهرمانی آسیا تایلند با ویلچرهای شکسته!</h1>
      <address><time datetime="2019-11-19T01:31:00+00:00">19 Nov 2019, 01:31</time> by <a rel="author">امیرداوود کمالی</a></address>
      <p>رییس انجمن بسکتبال با ویلچر از اعزام تیم زنان و مردان به مسابقات قهرمانی آسیا تایلند برای کسب سهمیه پارالمپیک توکیو خبر داد و گفت: به دنبال قهرمانی و کسب سهمیه در مردان و کسب تجربه در زنان هستیم.</p>
      <p>مهرداد آگین در گفت‌وگو با ایسنا، افزود: برای شرکت در مسابقات بسکتبال با ویلچر قهرمانی آسیا و اقیانوسیه که آخرین فرصت برای کسب سهمیه پارالمپیک ۲۰۲۰ توکیو است، تیم مردان روز جمعه یکم آذر و زنان روز شنبه دوم آذر عازم تایلند می‌شوند که مسابقات از روز ششم آذر در پاتایا آغاز خواهد شد.</p>
      <p>وی درباره وضعیت تیم زنان برای شرکت در قهرمانی آسیا و اقیانوسیه گفت: با جوانگرایی که در تیم زنان انجام شده امیدواریم به نتایج قابل قبولی دست پیدا کنیم. البته چون سهمیه پارالمپیک توکیو تنها به تیم‌های اول و دوم اختصاص پیدا می‌کند با وجود تیم‌هایی همچون؛ استرالیا، چین و کره کار سختی را برای کسب سهمیه خواهیم داشت. به هر صورت هدف‌گذاری ما از اعزام تیم بانوان به این تورنمنت بیشتر کسب تجربه است و امیدواریم با نگاه حمایتی که نسبت به آنها داریم در چند سال آینده تیم بانوان همانند مردان در آسیا شناخته شود.</p>
      <p>رییس انجمن بسکتبال با ویلچر پیرامون این پرسش که آیا مشکل تجهیزات بانوان از نظر ویلچر برای شرکت در قهرمانی آسیا مرتفع شده است یا خیر؟ تصریح کرد: در بخش ویلچر بانوان مشکل خاصی وجود ندارد و سعی کردیم با رفع برخی نواقص ویلچرها را برای قهرمانی آسیا آماده کنیم. اما در بخش مردان برخی از ویلچرها قدیمی و بدنه آنها بارها شکسته و جوش خوردند. به هر صورت چاره‌ای نداریم با همین ویلچرها در قهرمانی آسیا شرکت کنیم و پس از کسب سهمیه برای پارالمپیک ۲۰۲۰ توکیو، ویلچرهای مدرن و استاندارد برای تیم ملی بسکتبال باویلچر مردان در صورت تامین اعتبارات تهیه کنیم.</p>
      <p>آگین در پاسخ به این پرسش که چقدر امیدوار به کسب سهمیه بانوان در قهرمانی آسیا وجود دارد، اضافه کرد: تیم ملی بسکتبال باویلچر بانوان در بازی‌های پاراآسیایی جاکارتا چهارم آسیا شد و از آن زمان تاکنون به هیچ تورنمنت برون مرزی اعزام نشده است، ما امیدوار به تکرار همان جایگاه چهارمی آنها در تایلند هستیم.</p>
      <p>وی در پایان گفت: آخرین اردوی تیم ملی بسکتبال باویلچر زنان و مردان که وصل به اعزام است از امروز در تهران آغاز می‌شود و تا زمان اعزام ادامه خواهد داشت. البته برخی از بازیکنان تیم بسکتبال با ویلچر مردان لژیونر هستند که از همان تیم های اروپایی خود به تیم ایران ملحق می‌شوند و در مسابقات قهرمانی آسیا شرکت خواهند کرد.</p>
      <p>انتهای پیام</p>
    </article>
  </body>
</html>