<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742385"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T01:17:00+00:00"/>
    <meta property="og:title" content="โผล่อีก'แชร์ลูกโซ่ไนท์รีวิว' แค่เหยื่อ30คนเสียหาย20ล้าน"/>
    <meta property="og:description" content="ผู้เสียหายโร่แจ้งความ อ้างถูกบริษัทโปรโมตสินค้า โกงเงินหลังเชื้อเชิญเหยื่อร่วมทุน 'แชร์ลูกโซ่ไนท์รีวิว' เผยแค่กดไลค์กดแชร์โฆษณาบนเฟซบุ๊ก ได้เงินวันละ 200 บาท ระบุเหยื่อเพียง 30 ราย มูลค่าความเสียหายกว่า 20 ล้านบาทแล้ว "/>
  </head>
  <body>
    <article>
      <h1>โผล่อีก'แชร์ลูกโซ่ไนท์รีวิว' แค่เหยื่อ30คนเสียหาย20ล้าน</h1>
      <address>
        <time datetime="2019-11-19T01:17:00+00:00">19 Nov 2019, 01:17</time>
      </address>
      <figure>
        <img src="https://www.dailynews.co.th/admin/upload/20191119/news_ewVojBRbnr083002_533.jpg?v=201911190911"/>
      </figure>
      <p>
        <b>ผู้เสียหายโร่แจ้งความ อ้างถูกบริษัทโปรโมตสินค้า โกงเงินหลังเชื้อเชิญเหยื่อร่วมทุน "แชร์ลูกโซ่ไนท์รีวิว" เผยแค่กดไลค์กดแชร์โฆษณาบนเฟซบุ๊ก ได้เงินวันละ 200 บาท ระบุเหยื่อเพียง 30 ราย มูลค่าความเสียหายกว่า 20 ล้านบาทแล้ว </b>
      </p>
      <p>เมื่อวันที่ 18 พ.ย. ที่กองบัญชาการตำรวจภูธรภาค 5 อ.เมือง จ.เชียงใหม่ พล.ต.ท.ประจวบ วงค์สุข ผบช.ภ.5 พ.ต.อ.ธวัชชัย พงษ์วิวัฒน์ชัย รองผบก.สส.ภ.5 ได้ทำการเปิดศูนย์รับเรื่องราวร้องทุกข์กรณีฉ้อโกงประชาชน (Nice Review) ที่ตึกสืบสวนสอบสวนกองบังคับการสืบสวนสอบสวนตำรวจภูธรภาค 5 โดยมีประชาชนชาวเชียงใหม่แจ้งความประสงค์มาที่ตำรวจภูธรภาค 5 จะเข้ามาแจ้งความประมาณ 1,000 คน ซึ่งทางเจ้าหน้าที่ได้เตรียมพนักงานสอบสวน และชุดทำงานไว้ดำเนินการในคดีที่เกิดขึ้น</p>
      <figure>
        <img src="https://www.dailynews.co.th/admin/upload/20191119/news_LkFgawJfER083003_533.jpg?v=201911190911?v=1858"/>
      </figure>
      <p>เกี่ยวกับเรื่องนี้ นายเอ (นามสมมุติ) อายุ 32 ปี เปิดเผยว่า ตนเป็นนักกีฬาทีมชาติไทยและเป็นหนึ่งในผู้เสียหาย บริษัทแห่งนี้สำนักงานตั้งอยู่ที่ซอยนวลจันทร์ กรุงเทพฯ อ้างตัวว่าเป็นบริษัททำธุรกิจดิจิทัลมาร์เก็ตติ้ง รับจ้างโปรโมตสินค้าผ่านทางเฟซบุ๊กในชื่อของไนท์รีวิว (Nice Review) และให้ผลตอบแทนและสร้างความน่าเชื่อถือสูงมาก ซึ่งวิธีร่วมลงทุนเพียงแค่กดไลค์กดแชร์โพสต์โฆษณาสินค้าที่บริษัทจัดทำขึ้น โดยต้องทำสัญญาระยะ 3 เดือน และวางเงินลงทุนประกันความเสียหายกับบริษัท ในจำนวน 1 พอตต้องวางเงินประกัน 20,000 บาท ได้ผลตอบแทนวันละ 200 บาท จะเบิกเมื่อไหร่ก็ได้ จึงตัดสินใจลงทุนเพิ่มอีก 80 พอต และใช้ชื่อพี่ชายลงทุนอีก 150 พอต เป็นเงินกว่า 4 ล้านบาท ทำให้ได้ผลตอบแทน 6-7 แสนบาทเพียงแค่ไม่กี่วัน กระทั่งเมื่อเร็ว ๆ นี้ได้สอบถามถอนเงินลงทุน แต่บริษัทกลับขอเลื่อนก่อนจะขอแก้ไขระบบ และต่อมาประกาศปิดระบบ 90 วัน และติดต่อไม่ได้เลย จึงเชื่อว่าโดนหลอก และเพื่อน ๆ หรือคนรู้จักก็โดนเหมือนกัน จึงเข้ามาแจ้งความเพื่อดำเนินการกับบริษัทแชร์ลูกโซ่ดังกล่าว<br/><br/>ล่าสุดวันที่ 19 พ.ย. พ.ต.อ.ธวัชชัย เปิดเผยว่า ขณะนี้มีประชาชนเข้าแจ้งความแล้วกว่า 30 ราย มูลค่าความเสียหายกว่า 20 ล้านบาท และที่แจ้งความประสงค์อีกกว่าพันราย คาดว่ามูลค่าความเสียหายเฉพาะเชียงใหม่ และทั่วประเทศจะมากกว่า 5 พันล้านบาท คดีนี้ตำรวจจะสอบสวนปากคำ และดำเนินการตามกฎหมายให้เร็วที่สุด เพื่อติดตามเงินที่ถูกหลอกคืนแก่ประชาชน จึงฝากเตือนประชาชนถึงวิธีการป้องกันไม่ให้ตกเป็นเหยื่อแชร์ลูกโซ่ ข้อแรกอย่าหลงเชื่อบุคคลหรือบริษัทที่ชักชวนให้นำเงินมาลงทุนในธุรกิจใด ๆ ก็ตามที่ให้ผลตอบแทนที่สูงมากในเวลาอันรวดเร็ว ข้อสองเมื่อมีบุคคลชักชวนให้ลงทุน อย่าเพิ่งตันสินใจทันที ลองถามคนที่ชักชวนลงทุนว่าน่าเชื่อถือแค่ไหน ข้อสามตรวจสอบข้อมูลบุคคลและบริษัทอย่างรอบคอบว่า มีความน่าเชื่อถือมากน้อยเพียงใดจากการเอกสารต่าง ๆ และข้อสี่ขอคำแนะนำและตรวจสอบหลักฐานที่ได้รับจากบริษัทกับหน่วยงานของราชการที่รับผิดชอบ สิ่งสำคัญที่สุดคืออย่าเกิดความโลภในสิ่งที่ไม่มีจริง.</p>
    </article>
  </body>
</html>