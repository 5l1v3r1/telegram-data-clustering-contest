<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742387"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T01:44:00+00:00"/>
    <meta property="og:title" content="'สภาจีน'โต้กลับ'ศาลฮ่องกง' ม็อบใส่หน้ากากเป็น'โมฆะ'"/>
    <meta property="og:description" content="สภาประชาชนแห่งชาติในกรุงปักกิ่งประกาศว่า เป็นหน่วยงานแห่งเดียวที่ 'มีอำนาจเด็ดขาด' ตัดสินกฎหมายหรือการใช้อำนาจของฝ่ายใดก็ตามในฮ่องกงว่าเป็นไปตามเบสิกลอว์หรือไม่ ถือเป็นการตีความโดยปริยายให้คำพิพากษาของศาลฮ่องกง ที่คัดค้านคำสั่งของฝ่ายบริหารในการห้ามสวมหน้ากาก 'เป็นโมฆะ'"/>
  </head>
  <body>
    <article>
      <h1>'สภาจีน'โต้กลับ'ศาลฮ่องกง' ม็อบใส่หน้ากากเป็น'โมฆะ'</h1>
      <address>
        <time datetime="2019-11-19T01:44:00+00:00">19 Nov 2019, 01:44</time>
      </address>
      <p>
        <b>สภาประชาชนแห่งชาติในกรุงปักกิ่งประกาศว่า เป็นหน่วยงานแห่งเดียวที่ "มีอำนาจเด็ดขาด" ตัดสินกฎหมายหรือการใช้อำนาจของฝ่ายใดก็ตามในฮ่องกงว่าเป็นไปตามเบสิกลอว์หรือไม่ ถือเป็นการตีความโดยปริยายให้คำพิพากษาของศาลฮ่องกง ที่คัดค้านคำสั่งของฝ่ายบริหารในการห้ามสวมหน้ากาก "เป็นโมฆะ"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 19 พ.ย. ว่าคณะกรรมาธิการกิจการนิติบัญญัติของสภาประชาชนแห่งชาติจีน ( เอ็นพีซี ) ออกแถลงการณ์เมื่อวันอังคาร มีสาระสำคัญว่า "ศาลทุกแห่งในฮ่องกงไม่มีอำนาจตัดสินคดีใดก็ตามที่เกี่ยวข้องกับเบสิกลอว์ ซึ่งรวมถึงคำสั่งพิเศษห้ามผู้ประท้วงสวมหน้ากาก" เนื่องจากคณะกรรมการถาวรของเอ็นพีซีเท่านั้นซึ่งจะมีอำนาจ "ชี้ขาด" ว่ากฎหมายหรือการใช้อำนาจใดของทั้งฝ่ายบริหารและฝ่ายนิติบัญญัติในฮ่องกง สอดคล้องกับเบสิกลอว์หรือไม่<br/> </p>
      <figure>
        <iframe data-src="https://twitter.com/XHNews/status/1196586423081717762?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_XjcdkuLAFP090132_533.jpg?v=20191119150?v=6706"/>
      </figure>
      <p><b>จากซ้ายไปขวา : นายหลี่ จ้านซู ประธานสภาประชาชนแห่งชาติ ( เอ็นพีซี ) และสมาชิกอันดับ 3 ของโปลิตบูโร ประธานาธิบดีสี จิ้นผิง สมาชิกอันดับ 1 และนายกรัฐมนตรีหลี่ เค่อเฉียง สมาชิกอันดับ 2 </b><br/> <br/>สำหรับบุคคลที่มีอำนาจสูงสุดในเอ็นพีซี คือนายหลี่ จ้านซู ประธานเอ็นพีซี และสมาชิกอันดับ 3 จาก 7 อันดับของคณะกรรมการประจำของกรมการเมืองแห่งคณะกรรมการกลางพรรคคอมมิวนิสต์ หรือโปลิตบูโร ชุดที่ 19 ซึ่งเป็นคณผู้ปกครองจีนชุดปัจจุบัน</p>
      <figure>
        <img src="https://www.dailynews.co.th/admin/upload/20191119/news_yDYirhBnyw085704_533.jpg?v=20191119150?v=5534"/>
      </figure>
      <p><b>บรรยากาศเงียบสงบแต่ตึงเครียดที่มหาวิทยาลัยฮ่องกงโพลีเทคนิค ( โพลียู )<br/></b> <br/>เอ็นพีซีเผยแพร่แถลงการณ์หลังศาลไฮคอร์ตของฮ่องกงตัดสินเมื่อวันจันทร์ว่า การที่คณะผู้บริหารของนางแคร์รี แลม ใช้อำนาจพิเศษเป็นครั้งแรกในรอบ 52 ปี เมื่อวันที่ 5 ต.ค.ที่ผ่านมา สั่งห้ามผู้ประท้วงต่อต้านรัฐบาลสวมหน้ากากและเครื่องปิดบังใบหน้าทุกประเภท ตลอดจนการห้ามระบายสีบนใบหน้า โดยผู้ฝ่าฝืนอาจต้องรับโทษจำคุกสูงสุด 1 ปี พร้อมปรับเงินอีกสูงสุด 25,000 ดอลลาร์ฮ่องกง ( ราว 96,396.7 บาท ) เป็นการใช้อำนาจของฝ่ายบริหารที่ไม่สอดคล้องกับ “พื้นฐานของเบสิกลอว์” และเป็นการมอบอำนาจให้แก่ตำรวจ“มากเกินไป” ซึ่งเอ็นพีซีวิจารณ์อย่างตรงไปตรงมา ว่าคำพิพากษาของศาลไฮคอร์ตฮ่องกงในเรื่องนี้เป็นการ "ทำลายหลักนิติรัฐของฮ่องกงเสียเอง"<br/> </p>
      <figure>
        <iframe data-src="https://twitter.com/XHNews/status/1196595686701174784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/tictoc/status/1196609754967113729?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>  <br/>ขณะเดียวกัน สภารัฐกิจจีนหรือคณะรัฐมนตรีจีน ภายใต้การนำของนายกรัฐมนตรีหลี่ เค่อเฉียง ออกแถลงการณ์แต่งตั้งเจ้าหน้าที่คริส ถัง วัย 54 ปี ให้ดำรงตำแหน่งผู้บัญชาการสำนักงานตำรวจฮ่องกงอย่างเป็นทางการ ทั้งนี้ เจ้าหน้าที่คริส ถัง คือผู้นำปฏิบัติการปิดล้อมและสลายการชุมนุมของผู้ประท้วงหัวรุนแรงในมหาวิทยาลัยฮ่องกงโพลีเทคนิค ( โพลียู ) ซึ่งยืดเยื้อตั้งแต่วันอาทิตย์ที่ผ่านมา.<br/><br/><b>เครดิตภาพ : GETTY IMAGES, AP</b></p>
    </article>
  </body>
</html>