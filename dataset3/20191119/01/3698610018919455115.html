<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/propoziciya-gazpromu-dlya-naftogazu-nepriynyatna-orzhel-330100_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T01:41:00+00:00"/>
    <meta property="og:title" content="Пропозиція &quot;Газпрому&quot; для &quot;Нафтогазу&quot; неприйнятна – Оржель"/>
    <meta property="og:description" content="Міністр не бачить причини для НАК Нафтогаз відмовитися від претензій до Росії заради річного транзитного контракту."/>
  </head>
  <body>
    <article>
      <h1>Пропозиція "Газпрому" для "Нафтогазу" неприйнятна – Оржель</h1>
      <h2>Міністр не бачить причини для НАК "Нафтогаз" відмовитися від претензій до Росії заради річного транзитного контракту.</h2>
      <address>
        <time datetime="2019-11-19T01:41:00+00:00">19 Nov 2019, 01:41</time>
      </address>
      <p>Пропозицію російського газового монополіста "Газпром" <a href="https://dt.ua/ECONOMICS/naftogaz-ne-otrimav-oficiyni-propoziciyi-vid-gazpromu-schodo-tranzitu-gazu-nak-330062_.html"><b>підписати транзитний контракт терміном на рік з НАК "Нафтогаз України"</b></a> у обмін на відмову "Нафтогазу" від усіх претензій до російського газового гіганта є неприйнятною, заявив міністр енергетики та захисту навколишнього середовища Олексій Оржель у програмі "<a href="https://svoboda.ictv.ua/ua/">Свобода слова</a>" на телеканалі ICTV.</p>
      <p>"Давайте так відверто. Пропозиція, яку зараз отримано, є неприйнятною для України, враховуючи те, що треба відмовитися від арбітражів і підписати договір лише на один рік користування українською газотранспортною системою. Це відверто неприйнятно. Я сподіваюся, що ми все-таки знайдемо можливість конструктивного діалогу з російською стороною", – сказав міністр.</p>
      <p>Нагадаємо, раніше "Газпром" заявив, що компанія за підписом голови правління Олексія Міллера відправила "Нафтогазу" офіційну пропозицію щодо продовження діючого контракту або укладення нового договору про транзит газу через територію України строком на один рік.</p>
      <p>Раніше голова правління "Нафтогазу" Андрій Коболєв заявив, що <b><a href="https://dt.ua/ECONOMICS/ukrayina-i-yevropeyski-partneri-pidgotuvalisya-do-rishennya-rf-vidmovitisya-vid-tranzitu-gazu-cherez-ukrayinu-kobolyev-329345_.html">"Газпром", найімовірніше, не підпише новий контракт про транзит російського газу</a></b>. Але Україна і європейські партнери готові до такого розвитку подій і накопичили достатньо запасів газу у сховищах.</p>
      <p><b><a href="https://dt.ua/ECONOMICS/u-bryusseli-vidbulisya-tristoronni-konsultaciyi-schodo-tranzitu-gazu-329031_.html">В Брюсселі 8 листопада відбулися технічні консультації по транзиту російського газу</a></b> в Євросоюз через газотранспортну систему України.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей.</p>
      <p>19 вересня представники "Нафтогазу" і "Газпрому" попередньо <b><a href="https://dt.ua/ECONOMICS/ukrayina-i-rf-domovilisya-pro-noviy-kontrakt-schodo-tranzitu-gazu-324039_.html">домовилися про початок предметних переговорів щодо контракту з транзиту газу з РФ до ЄС через ГТС України</a></b>. Українська сторона передала росіянам дорожню карту анбандлінгу і проекти договорів про транспортування газу через ГТС України і про взаємодію між операторами суміжних газотранспортних систем. Росіяни вперше допустили можливість співпраці з "Нафтогазом" за європейськими правилами з 1 січня 2020 року.</p>
      <p>Раніше керівництво "Газпрому" висловлювало <b><a href="https://dt.ua/ECONOMICS/gazprom-gotoviy-podovzhiti-kontrakti-z-naftogazom-pislya-2019-roku-navit-bez-konsultaciy-300217_.html">готовність без консультацій продовжити договір, укладений у 2009</a></b> році тодішнім прем'єр-міністром України Юлією Тимошенко.</p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>