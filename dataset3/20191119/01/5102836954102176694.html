<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/19/syrer-drepte-ekskona-domt-til-19-ars-fengsel-datteren-1-forlatt-alene-med-liket-i-ett-dogn/"/>
    <meta property="og:site_name" content="Document"/>
    <meta property="article:published_time" content="2019-11-19T01:01:57+00:00"/>
    <meta property="og:title" content="Syrer drepte ekskona, dømt til 19 års fengsel. Datteren (1) forlatt alene med liket i ett døgn"/>
    <meta property="og:description" content="Syrerens ekskone, 38 år gamle Houda Lamsaouri fra Marokko, ble funnet død 9. april 2018. Privat foto."/>
  </head>
  <body>
    <article>
      <h1>Syrer drepte ekskona, dømt til 19 års fengsel. Datteren (1) forlatt alene med liket i ett døgn</h1>
      <address><time datetime="2019-11-19T01:01:57+00:00">19 Nov 2019, 01:01</time> by <a rel="author">NTB-André Lorentsen</a></address>
      <figure>
        <img src="https://www.document.no/wp-content/uploads/2018/04/houda-lamsaouri.jpg"/>
      </figure>
      <p>
        <i>Syrerens ekskone, 38 år gamle Houda Lamsaouri fra Marokko, ble funnet død 9. april 2018. Privat foto.</i>
      </p>
      <p>En 54 år gammel mann fra Harstad er dømt til 19 års fengsel for å ha drept ekskona på Notodden og for å ha forlatt datteren på ett år i hjelpeløs tilstand.</p>
      <p>I Aust-Telemark tingrett i mai ble 54-åringen dømt til 19 års fengsel for å ha kvalt Houda Lamsaouri (38), sin tidligere kone 8. april 2018. Det var ett år mer enn aktors påstand. Dommen i lagmannsretten er i samsvar med aktors påstand.</p>
      <p>Den drapsdømte mannen har bodd i Norge i mange år, men er opprinnelig fra Syria. Han kom til Sverige som flyktning i 1985, men har bodd i Harstad siden 90-tallet, ifølge dommen fra lagmannsretten.</p>
      <p>Tiltalte giftet seg med Lamsaouri i 2014, men paret ble separert to år senere. Få måneder etter at hun kom til Norge, flyttet kvinnen på krisesenter.</p>
      <p>Hun anmeldte ham for vold og seksuelle overgrep, men saken ble henlagt. I april 2016 fikk hun voldsalarm og den tiltalte ble ilagt besøksforbud overfor henne i seks måneder. I januar 2017, 15 måneder før hun ble drept, bosatte Lamsaouri seg på skjermet adresse på Notodden.</p>
      <p>Mannen har erkjent drapet, men nektet straffskyld. Da han ble dømt i tingretten, anket han på stedet. Ankesaken startet i Agder lagmannsrett 7. oktober.</p>
      <p><b>Tapte samværssak</b><br/>Den tiltalte har forklart at han dro fra Harstad til Notodden for å snakke med ekskona om datteren, en strekning på nesten 150 mil. Få uker tid før Lamsaouri ble drept, hadde eksmannen fått dommen etter en samværsrettssak. Ekskona hadde fått ansvaret for datteren, og denne konflikten var foranledningen til drapet.</p>
      <p>I skjerpende retning vektlegger lagmannsretten at konfrontasjonen som endte med drap, var et resultat av forutgående overveielser. For det andre vises det til at det dreier seg om drap på tidligere ektefelle som etter samlivsbruddet hadde forsøkt å unnslippe tiltalte ved å søke beskyttelse på krisesenter, få voldsalarm, besøksforbud og senere bosette seg på en annen kant av landet på skjermet adresse.</p>
      <p>Retten mener det også er skjerpende at datteren i realiteten mistet begge sine foreldre ved drapet. Til slutt vektlegges det at datteren var til stede i huset da drapet skjedde.</p>
      <p>Om drapet forklarte 54-åringen at han det ikke var hans mening å skade Lamsaouri og at han ikke forsto eller tenkte på at halsgrepet kunne føre til at hun døde, heter det i dommen.</p>
      <p>Mannen kjørte også bil tilbake fra Notodden til Harstad. Han har innrømmet at han da byttet ut skiltene på bilen sin. Ifølge hans egen forklaring var dette ikke for å skjule spor, men for å unngå bompenger.</p>
      <p><b>Alene i leiligheten i 20 timer</b><br/>54-åringens ekskone ble funnet død 9. april 2018, men ble drept dagen før.</p>
      <p>Den 19 måneder gamle datteren var alene i leiligheten med sin døde mor i rundt 20 timer før andre personer tilfeldigvis hørte barnegråt og fant både barnet og den døde kvinnen.</p>
      <p>I tingretten erkjente mannen straffskyld for å ha etterlatt den lille datteren i hjelpeløs tilstand i leiligheten på Notodden.</p>
      <p>Retten legger ikke til grunn at datteren ble vitne til drapshandlingen, «men det er etter lagmannsrettens oppfatning sannsynlig at barnet har hørt noe av morens rop og skrik og uroen under basketaket», heter det i dommen. Om barnet så sin mors døde kropp i løpet av de rundt 20 timer som gikk fra drapet skjedde til barnet ble tatt hånd om, er ifølge dommen usikkert.</p>
      <p>Datteren bor i dag hos slektninger i et europeisk land.</p>
      <p>54-åringen er dømt til å betale erstatning til datteren på 764.506 kroner for tap av forsørger. I tillegg er han dømt til å betale oppreisning til datteren på 400.000 kroner og 200.000 kroner i oppreisning til den drepte kvinnens mor.</p>
      <p>Den dømte mannens advokat, Håvard Flatland, sier til VG at han ikke ønsker å kommentere dommen på nåværende tidspunkt, men han gjør det klart at dommen vil bli anket.</p>
      <related>
        <h4>Les også</h4>
        <a href="https://www.document.no/2019/10/07/eksmann-moter-i-lagmannsretten-for-a-ha-drept-kona-og-etterlatt-datteren-med-dod-mor/"/>
        <a href="https://www.document.no/2019/04/01/syrer-54-kjorte-harstad-notodden-drepte-kona-og-forlot-halvannet-ar-datter/"/>
        <a href="https://www.document.no/2019/08/23/drepte-samboeren-og-tente-pa-huset-domt-til-115-ar/"/>
        <a href="https://www.document.no/2018/04/19/afghaner-domt-til-19-ars-fengsel-for-konedrap-pa-apen-gate/"/>
        <a href="https://www.document.no/2019/09/24/20-aring-fikk-redusert-straff-for-overfallsvoldtekt-i-trondheim/"/>
        <a href="https://www.document.no/2018/08/27/ny-runde-i-retten-etter-barnedodsfall-i-overhalla/"/>
        <a href="https://www.document.no/2017/05/12/forfatter-og-redaktor-frikjent-for-gruppevoldtekt-ma-betale-erstatning/"/>
        <a href="https://www.document.no/2018/06/25/retten-drapet-pa-sorlandssenteret-var-kynisk-og-kaldblodig/"/>
        <a href="https://www.document.no/2019/10/01/aktor-ber-om-sju-ar-og-atte-maneders-fengsel-for-drapsforsok-pa-datter/"/>
        <a href="https://www.document.no/2019/10/24/mann-47-domt-til-sju-ars-fengsel-for-drapsforsok-pa-datter/"/>
      </related>
    </article>
  </body>
</html>