<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-kaal-bhairav-ashtami-2019-teerthon-ke-shetrapaal-hain-bhairav-jee-2857296.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T01:17:10+00:00"/>
    <meta property="og:title" content="काल भैरव अष्टमी 2019: जानें आखिर क्यों कहा जाता है भैरव जी को तीर्थो का क्षेत्रपाल"/>
    <meta property="og:description" content="भैरवनाथ को तंत्र-मंत्र-यंत्र का ज्ञाता माना जाता है। उन्हें शिव प्रिय, देवी पहरूआ, रुद्रकाय, महाभीम, भूतेश, क्रोधेश, चक्रतुण्ड, काशी कोतवाल, क्षेत्रपाल,तीर्थपालक आदि कई अन्य नामों से भी जाना जाता है।..."/>
  </head>
  <body>
    <article>
      <h1>काल भैरव अष्टमी 2019: जानें आखिर क्यों कहा जाता है भैरव जी को तीर्थो का क्षेत्रपाल</h1>
      <address><time datetime="2019-11-19T01:17:10+00:00">19 Nov 2019, 01:17</time> by <a rel="author">लाइव हिन्दुस्तान टीम,नई दिल्ली</a></address>
      <p>भैरवनाथ को तंत्र-मंत्र-यंत्र का ज्ञाता माना जाता है। उन्हें शिव प्रिय, देवी पहरूआ, रुद्रकाय, महाभीम, भूतेश, क्रोधेश, चक्रतुण्ड, काशी कोतवाल, क्षेत्रपाल,तीर्थपालक आदि कई अन्य नामों से भी जाना जाता है। भैरव जी की उपासना ऐसे तो वर्ष भर की जाती है, लेकिन मार्गशीर्ष कृष्ण अष्टमी को उनकी पूजा का विशेष महत्व है। इस दिन भैरव जी की जयंती मनायी जाती है और इस तिथि को ‘भैरवाष्टमी’ कहा जाता है।</p>
      <p>भैरव जी की उत्पत्ति का आधार भोले भंडारी हैं। ‘शिवमहापुराण’ की ‘शतरुद्र संहिता’ में उल्लेख है कि भगवान शंकर ने उस भीषण पुरुष से कहा- ‘तुम संसार का पालन करने में समर्थ हो, भीषण होने से भैरव हो।’ शिवपुराण, शैवागम, रुद्रसंहिता, श्रीमद्भागवत आदि में श्री भैरव की गणना शिवरूप से उत्पन्न एकादश रुद्रों में की जाती है। इन्हें ‘क्रोध का अवतार’ भी कहा गया है।</p>
      <p>योगिनी हृदय दीपिका के अनुसार, भैरव में ‘भ’ से भरण, ‘र’ से रमश और ‘व’ से वमन है। अर्थात् अखिल सृष्टि की उत्पत्ति, पालन व संहार करने वाले हैं भैरव। ये कलियुग के जाग्रत देवता कहे जाते हैं। भैरव जी की उपासना देवी पीठ, शैव तीर्थ व स्वतंत्र रूप से भी होती है। भैरव जी कितने ही तीर्थों के क्षेत्रपाल, रक्षक व संरक्षक हैं।</p>
      <p>भैरव उपासना से इहलौकिक और पारलौकिक बाधाओं से मुक्ति मिल जाती है। भैरव की कृपा से मानव महापापों से मुक्ति पा जाता है। वैष्णव, शाक्त व शैव मतों में समान रूप से लोकप्रिय श्री भैरव की उपासना आम मनुष्यों के साथ राजपुरुष, तांत्रिक, योगी और सिद्ध पुरुष भी करते हैं। देवताओं ने भी भैरव की शक्ति को नमन किया है।</p>
      <p>श्री भैरव जी के अष्ट रूपों की चर्चा पुराणों में आई है। तंत्रसार में भैरव जी के आठ नामों का उल्लेख असितांग, रूरू, चंड, क्रोध, उन्मत्त, कपाली और संहार के रूप में मिलता है। त्रिदेवताओं की तरह भैरव जी के तीन नाम- भैरव, कालभैरव व बटुकभैरव सनातन धर्म में बहुत प्रचलित हैं। भैरवों की कुल संख्या 64 है। इन सब की उपासना भक्तों के लिए सुखदायी है।</p>
      <p>वामन पुराण में उल्लिखित शैव सम्प्रदाय के चार प्रधान विभागों- ‘शैव’, ‘पाशुपत’, ‘कपालिक’ और ‘कलामुख’ में कपालिक पंथ के इष्टदेव श्री भैरव जी ही हैं।<br/>भैरव जी का वाहन श्वान है। भैरव जी से जुड़े कितने ही सामान्य व तांत्रिक प्रयोग विविध कार्यों में सफलता के लिए किए जाते हैं, पर इन सबों में बटुक भैरव जी से जुड़ा मंत्र- ‘ऊं ह्रीं बटुकाय आपदुद्धारणाय कुरु कुरु बटुकाय ह्रीं  स्वाहा’, चमत्कारी माना जाता है।</p>
      <p>कहते हैं कि भैरव नाम स्मरण से ही कठिन कार्य सरल हो जाते हैं। भैरव उपासना से एक ओर जहां धर्म, अर्थ, काम व मोक्ष की प्राप्ति होती है, वहीं दूसरी ओर समस्त कार्य देर से ही सही, पर अवश्य सफल हो जाते हैं।</p>
      <p><b>डॉ. राकेश कुमार सिन्हा ‘रवि’</b><br/> </p>
    </article>
  </body>
</html>