<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/maae-iran-trupa-nadnormeni-zapasi-ot-tezhka-voda.html"/>
    <meta property="og:site_name" content="News.bg"/>
    <meta property="article:published_time" content="2019-11-19T01:53:51+00:00"/>
    <meta property="og:title" content="МААЕ: Иран трупа наднормени запаси от тежка вода"/>
    <meta property="og:description" content="В нарушение на ядрената сделка...."/>
  </head>
  <body>
    <article>
      <h1>МААЕ: Иран трупа наднормени запаси от тежка вода</h1>
      <address>
        <time datetime="2019-11-19T01:53:51+00:00">19 Nov 2019, 01:53</time>
      </address>
      <p><b>Запасите на Иран от тежка вода превишават</b> наложеното ограничение от 130 тона, договорено в рамките на ядрената сделка между Техеран и международните посредници, констатира МААЕ.</p>
      <p>Към момента иранската страна разполага със <b>131.5 тона</b> тежка вода, предаде Дойче веле. Производствените мощности за нейното производство работят, потвърдиха експертите на МААЕ.</p>
      <p><b>Всеобхватният план</b> за действие, подписан от Иран и шесторката международни посредници - САЩ, Русия, Китай, Германия, Франция и Великобритания, предвижда Техеран да изпълни редица стъпки за ограничаване на ядрената си програма в замяна на отменянето на санкциите, въведени от САЩ и ЕС. Американският президент Доналд Тръмп оттегли Съединените щати от споразумението през май 2018 г.</p>
      <p>Техеран вече няколко месеца <b>постепенно се оттегля от поетите през 2015 г. ангажименти</b>, при сключването на ядрената сделка.</p>
      <p>В края на август МААЕ съобщи, че Иран е обогатил уран <b>до ниво 4.5 процента,</b> докато ядреното споразумение предвижда обогатяване до 3.67%. През ноември страната официално възобнови обогатяването на уран на ядрения обект "Фордо", замразен след подписването на плана за действие.</p>
    </article>
  </body>
</html>