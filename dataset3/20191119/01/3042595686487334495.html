<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/irakisk-etterretningssjef-advarer---is-gjenoppbygger-seg/71834988"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T01:02:07+00:00"/>
    <meta property="og:title" content="Irakisk etterretningssjef advarer: - IS gjenoppbygger seg"/>
    <meta property="og:description" content="I all hemmelighet skal IS-ledere ha tatt seg inn i Tyrkia, der de nå planlegger nye operasjoner."/>
  </head>
  <body>
    <article>
      <h1>Irakisk etterretningssjef advarer: - IS gjenoppbygger seg</h1>
      <h2>I all hemmelighet skal IS-ledere ha tatt seg inn i Tyrkia, der de nå planlegger nye operasjoner.</h2>
      <address><time datetime="2019-11-19T01:02:07+00:00">19 Nov 2019, 01:02</time> by <a rel="author">Lars Martin Gimse</a></address>
      <p>Det selverklærte kalifatet til Den islamske stat er historie, men det er ingen grunn til å tro at vi har sett det siste til IS. Det er i alle fall meldingen fra Iraks militære etterretningssjef, generalløytnant Saad al-Allaq.</p>
      <p>Da kalifatet kollapset endte<a href="https://www.dagbladet.no/nyheter/pa-innsiden-av-det-hemmelige-is-fengselet/71772102"> titusener av menn, kvinner og barn opp i fengsel og leirer, </a>som drives av kurdiske selvstyremyndigheter nord i Syria.</p>
      <h3>Vil slå tilbake</h3>
      <p>Men framstående medlemmer av IS skal ha søkt tilflukt i Tyrkia, der de nå planlegger framtida.</p>
      <p>Ifølge al-Allaq har Irak ha gitt Tyrkia notater på ni terrorledere til Tyrkia. Blant disse skal noen av terrorgruppas økonomisjefer finne seg. De har tilgang til «store» mengder penger, som kan finansiere operasjoner verden rundt.</p>
      <p>Kommunikasjonen mellom IS-toppene den siste tida skal også antyde at de planlegger å slå til mot leire i Syria og Irak for å befri IS-krigere.</p>
      <p>
        <b>- Det bør iverksettes store internasjonale operasjoner for å ta hånd om dette, fordi disse kjeltringene er i stand til å forlate disse leirene og gå tilbake til landene sine, og derfor utgjør de en stor fare for land i Europa, Asia og de nordvestlige delene av Afrika, sier al-Allaq til <a href="https://edition.cnn.com/2019/11/18/middleeast/iraq-spy-chief-isis-rebuilding/index.html?utm_term=link&amp;utm_medium=social&amp;utm_content=2019-11-18T17%3A52%3A36&amp;utm_source=twCNNi">CNN.</a></b>
      </p>
      <p>Det er anslått at 10000 påståtte IS-krigere holdes i fangenskap av den kurdiskdominerte gruppa Syrian Democratic Forces. Mange av disse krigerne er utlendinger.</p>
      <p>I en leir like i nærheten sitter det 70 000 kvinner og barn. Begge leirene har blitt beskrevet av USA som «tikkende bomber».</p>
      <h3>Har flyktet til Tyrkia</h3>
      <p>IS-lederne som nå, ifølge al-Allaq, planlegger hvordan terrororganisasjonen skal reise seg, flyktet fra IS' siste tilholdssted i Baghouz i det østlige Syria, og klarte ved hjelp av bestikkelser å ta seg gjennom SDF-kontrollerte områder og over til Gaziantep i det sørlige Tyrkia, der de er relativt trygge.</p>
      <p>- I alle hemmelighet har ledere som har penger krysset inn i disse områdene fra grensa mellom Syria og Tyrkia. De har krysset grensa ved hjelp av smuglere, ved å betale store pengesummer, sier al-Allaq.</p>
      <p>- Disse elementene som nå er i Tyrkia spiller en viktig rolle i å rekruttere krigere og terrorister.</p>
      <p>Tyrkia sier de etterforsker opplysningene fra Irak.</p>
      <p>Den irakiske etterretningssjefen sier et nytt IS-oppdrag med kodenavnet «Break Down the Fences» har som mål å storme fengsler der krigerne deres sitter, for å prøve å gjenoppbygge seg.</p>
      <p>
        <b>Skulle IS lykkes i å gjenvinne kontrollen over sine trofaste tilhengere og krigere, så vil resultatet være «en katastrofe», ifølge al-Allaq.</b>
      </p>
      <h3>IS-lederen drept</h3>
      <p>Advarselen fra al-Allaq kommer under en måned etter at USAs president <a href="https://www.dagbladet.no/nyheter/donald-trump---abu-bakr-al-baghdadi-dode-som-en-hund/71753813">Donald Trump stolt kunne annonsere at IS-leder Abu Bakr al-Baghdadi ble drept</a> av amerikanske spesialsoldater i en nøye planlagt aksjon i nordvestlige Syria.</p>
      <p>27. oktober slo spesialsoldatene til. Åtte helikopter landet utenfor oppholdsstedet til al-Baghdadi i Idlib-provinsen i nordvestlige Syria. Spesialstyrkene skal deretter ha sprengt hull i veggen for å komme seg inn i bygningen hvor IS-lederen var.</p>
      <p>IS-lederen forsøket å flykte - sammen med sine tre barn - i en tunnel som var sperret i den andre enden.</p>
      <p>På dette tidspunktet var huset sikret, og de som oppholdt seg dere hadde enten overgitt seg eller blitt drept.</p>
      <p><a href="https://www.dagbladet.no/nyheter/deler-video-av-angrepet-pa-is-leder/71767791">Det hele endte med at al-Baghdadi utløste bombevesten</a> han hadde på seg, og tok med seg sine tre barn i døden.</p>
      <h3>Ny leder ukjent</h3>
      <p>31. oktober bekreftet også terrorgruppa at al-Baghdadis antatte etterfølger Abu Hassan al-Muhajir var død.</p>
      <p><a href="https://www.dagbladet.no/nyheter/is-utnevner-ny-leder/71770550">Abi Ibrahim al-Hasimi al-Qurashi er utpekt til IS nye leder.</a> Han er en ganske ukjent skikkelse, og gjemmer seg nå sammen med resten av IS-lederne.</p>
      <p>Akkurat hvor han befinner seg er ikke kjent, og man vet heller ikke så mye om ham. Da det ble kunngjort at han var ny leder ble det sagt at han hadde erfaring i å krige mot USA.</p>
      <p>Det har ført til at mange antar at han er en iraker som kjempet mot amerikanske styrker i kjølvannet av at USA gikk inn i Irak i 2003.</p>
      <p>
        <b>Donald Trump tvitret i slutten av oktober av USA vet veldig godt hvem den nye lederen er, men han har ikke gitt ytterligere opplysninger.</b>
      </p>
    </article>
  </body>
</html>