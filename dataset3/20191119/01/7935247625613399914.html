<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-turkiyeyi-nasil-solladi-15602yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T01:00:00+00:00"/>
    <meta property="og:title" content="Bursa Türkiye’yi nasıl solladı?"/>
    <meta property="og:description" content="İnşaat sektörüne nazar mı değdi?Ülke genelinde konut satışları Ekim 2019’da geçen yılın aynı ayına göre yüzde 2,5 düşüş gösterdi.Peki..."/>
  </head>
  <body>
    <article>
      <h1>Bursa Türkiye’yi nasıl solladı?</h1>
      <address><time datetime="2019-11-19T01:00:00+00:00">19 Nov 2019, 01:00</time> by <a rel="author">Feridun Eyüpoğlu</a></address>
      <p>İnşaat sektörüne nazar mı değdi?</p>
      <p>Ülke genelinde konut satışları Ekim 2019’da geçen yılın aynı ayına göre <b>yüzde 2,5 düşüş</b> gösterdi.</p>
      <p>Peki bu düşüş neyin işareti?</p>
      <p>
        <b>Aşağı yönlü bir trend mi başladı?</b>
      </p>
      <p>Öncelikle yine istatistiksel bir illüzyon söz konusu.</p>
      <p>Ağustos ve eylüldeki yüksek oranlı satış artışları, <b>pozitif baz</b> etkisinden kaynaklanmıştı.</p>
      <p>Yani geçen yılın aynı aylarında yaşanan <b>kur ve faiz şoku</b>; satışları fazlasıyla düşürmüştü. Haliyle bu yılın eş dönemlerindeki satışlar yüksek oranlı artışlarla karşımıza çıkmıştı.</p>
      <p>Tabii ki faiz indirimlerinin başlaması da bu sürece destek verdi.</p>
      <p>
        <b>Ekimde ise negatif baz etkisi konut piyasasında devreye girdi!</b>
      </p>
      <p>Çünkü 2018’in ekim ayında sektörü desteklemek üzere bir dizi tedbir alınmıştı.</p>
      <p> Hükümet, <b>KDV ve tapu harcı indirimlerini</b> sahaya sürerken sektör temsilcileri de <b>indirim kampanyalarına</b> sarılmıştı o günlerde.</p>
      <p>Ayrıca dövizdeki rekor yükselişin kar realizayonunu yapanların da o dönemde konuta yönelmesi piyasayı geçici olarak hareketlendiren faktörler arasında yer aldı.</p>
      <p>
        <b>Ve sonuçta geçen yılın ekim ayında 146 bin 536 adetlik satış rakamına ulaşıldı!</b>
      </p>
      <p>
        <b>Yani aylık bazdaki en yüksek rakamlardan biri kaydedildi.</b>
      </p>
      <p>Haliyle 2019 Ekim ayında ulaşılan 142 bin 810 adetlik konut satışı yüksek bir seviye olmasına karşın geçen yılki seviyenin altında kaldı.</p>
      <p>Bu arada ekimde yapılan Barış Pınarı Harekatı’nın konut alımları üzerinde <b>geçici bir baskı</b> oluşturması da söz konusu.</p>
      <p><b>Neticede baz etkisi ve geçici faktörleri hariç tutuğumuzda düşüş trendinden söz edilemeyeceğini görüyoruz</b>.</p>
      <p>Nitekim kredi faizlerindeki düşüşün piyasayı fazlasıyla desteklediği görülmekte!</p>
      <p>Ekimde <b>ipotekli</b> konut satışları 2018’in ayını ayına göre <b>yüzde 525 artış</b> göstererek 50 bin 411’e çıktı.</p>
      <p>Ve böylece toplam pazarın yüzde 35,3’ünü ipotekliler oluşturdu.</p>
      <p>
        <b>Bu nedenle de Eylül 2019’a ait 146 bin 903 adetlik aylık bazdaki tarihi rekorun yüzde 3 altında kalan ekim ayı satışlarını bir düşüş trendinin başlangıcı olarak göremeyiz!</b>
      </p>
      <p>Netice aylık perspektifte <b>140 bin ve üzeri satışlar</b> piyasa canlılığını fazlasıyla teyit etmekte.</p>
      <p>Yılın büyük bölümünde aylık satışların 100 bin civarı veya altında seyrettiği unutulmamalı.</p>
      <p>Bursa’da pazarın büyümeye devam etmesi de sektörü destekleyen gelişmeler arasında. </p>
      <p>           </p>
      <p>
        <b>İpotekli satışlarda çılgın artış</b>
      </p>
      <p> </p>
      <p>Bursa’nın Türkiye ortalamasından daha perfromans sergilediğini söylüyor TÜİK verileri.</p>
      <p>
        <b>Ekim ayları itibarıyla yapılan karşılaştırmada ülke genelinde konut pazarı yüzde 2,5 küçülürken Bursa’daki satışlar yüzde 0,8 artış kaydetti.</b>
      </p>
      <p>Geçen ay 5 bin 460 konutun satıldığı kentimizde son aylarda öne çıkan pozitif performansın korunduğu görülüyor!</p>
      <p>Bunun temel nedeniyse <b>ipotekli satışlarda yaşanan çılgınca artışın</b> gündemde kalmaya devam etmesi.</p>
      <p>
        <b>Geçen yılın ekim ayında Bursa’da sadece 278 ipotekli konut satışı gerçekleşirken bu ekimde 2 bin 54 ipotekli satış kayıtlara geçmiş durumda.</b>
      </p>
      <p>
        <b>Yani yüzde 638 oranında bir artış söz konusu.</b>
      </p>
      <p>Ülke genelinin hayli üstünde bu performans Bursalıların ucuzlayan konut kredilerine adeta koştuğunu gösteriyor.</p>
      <p>
        <b>Bursalıların ilk el konuta olan merakında ise azalma var.</b>
      </p>
      <p>Ekim ayları karşılaştırmasında ilk el satışlar 2 bin 906’dan bin 982’ye gerilerken ikinci el satışlar 2 bin 512’den 3 bin 478 çıkmış.</p>
      <p>
        <b>Yani ilk el satışlar yüzde 32 azalırken ikinci elde yüzde 38 artış kaydedilmiş.</b>
      </p>
      <p>Yeni projelerde <b>maliyetlerin fiyatlara yansımaya başlaması</b> talebi zorlayacak en önemli unsur olmaya aday. </p>
    </article>
  </body>
</html>