<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23499590-robert-moreno-pleaca-nationala-spaniei-tehnicianul-despartit-lacrimi-jucatori-luis-enrique-intoarce-presa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T01:18:00+00:00"/>
    <meta property="og:title" content="Robert Moreno pleacă de la naţionala Spaniei - Tehnicianul s-a despărţit în lacrimi de jucători / Luis Enrique se întoarce - presă"/>
    <meta property="og:description" content="Tehnicianul Robert Moreno va pleca de la naţionala Spaniei, el despărţindu-se în lacrimi de jucători după victoria în faţa României, scor 5-0, în preliminariile CE-2020."/>
  </head>
  <body>
    <article>
      <h1>Robert Moreno pleacă de la naţionala Spaniei - Tehnicianul s-a despărţit în lacrimi de jucători / Luis Enrique se întoarce - presă</h1>
      <address><time datetime="2019-11-19T01:18:00+00:00">19 Nov 2019, 01:18</time> by <a rel="author">Silviu Dumitru</a></address>
      <p><b>Tehnicianul Robert Moreno va pleca de la naţionala Spaniei, el despărţindu-se în lacrimi de jucători după victoria în faţa României, scor 5-0, în preliminariile CE-2020, scrie News.ro.</b><br/><br/>Potrivit Marca, federaţia spaniolă va anunţa, marţi, că Moreno nu va mai conduce echipa şi la Euro 2020, locul lui urmând să fie luat de Luis Enrique.<br/><br/>Robert Moreno, în vârstă de 41 de ani, a preluat naţionala Spaniei la 19 iunie, după plecarea lui Luis Enrique, al cărui secund era. El a reuşit să califice echipa la CE de pe primul loc din grupa F, din care a făcut parte şi România.<br/><b><br/>Înaintea meciului de la București dintre România și Spania, Robert Moreno spunea:</b> "Este o situație recentă și trebuie să respectăm asta, dar dacă Luis Enrique decide ca să se întoarcă într-o zi, atunci eu sunt încântat să dau un pas în spate și să lucrez din nou cu el. Luis este prietenul meu și asta contează mai mult decât orice alt proiect. Pe mine mă bucura situația de dinainte. Sunt trei conferințe de presă pe care mi le-aș fi dorit să nu le am niciodată: cea de dinaintea meciului cu Malta, cea în care am fost prezentat oficial și cea de azi". <br/><br/><br/> </p>
    </article>
  </body>
</html>