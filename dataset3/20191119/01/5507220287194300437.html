<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186823/"/>
    <meta property="og:site_name" content="Janam TV"/>
    <meta property="article:published_time" content="2019-11-19T01:09:54+00:00"/>
    <meta property="og:title" content="കൂടത്തായി; ലാബ് പരിശോധനാഫലം വൈകുന്നത് അന്വേഷണത്തെ വഴിമുട്ടിക്കുന്നു"/>
    <meta property="og:description" content="കോഴിക്കോട്: കൂടത്തായി കൊലപാതക പരമ്പരകേസുകളില്‍ ലാബ് പരിശോധന വൈകുന്നത് അന്വേഷണത്തെ വഴിമുട്ടിക്കുന്നു. ശാസ്ത്രീയ തെളിവുകള്‍ ഇല്ലാത്തതിനാല്‍ അന്വേഷണ സംഘവും"/>
  </head>
  <body>
    <article>
      <h1>കൂടത്തായി; ലാബ് പരിശോധനാഫലം വൈകുന്നത് അന്വേഷണത്തെ വഴിമുട്ടിക്കുന്നു</h1>
      <address><time datetime="2019-11-19T01:09:54+00:00">19 Nov 2019, 01:09</time> by <a rel="author">Janam TV Web Desk</a></address>
      <p>കോഴിക്കോട്: കൂടത്തായി കൊലപാതക പരമ്പരകേസുകളില്‍ ലാബ് പരിശോധന വൈകുന്നത് അന്വേഷണത്തെ വഴിമുട്ടിക്കുന്നു. ശാസ്ത്രീയ തെളിവുകള്‍ ഇല്ലാത്തതിനാല്‍ അന്വേഷണ സംഘവും ആശങ്കയില്‍. സാഹചര്യത്തെളിവുകളും മൊഴികളും പോലീസ് പരമാവധി ശേഖരിച്ചെങ്കിലും കുറ്റപത്രം സമര്‍പ്പിക്കുന്നതിനു മുന്‍പ് ശാസ്ത്രീയ തെളിവുകള്‍ ശേഖരിക്കാനുള്ള പരിശ്രമത്തിലാണ് അന്വേഷണ സംഘം.</p>
      <p>ഒന്നരമാസം നീണ്ട അന്വേഷണത്തില്‍ കൂടത്തായി കൊലപാതക കേസില്‍ നിര്‍ണായകമായ വിവരങ്ങള്‍ പോലീസിനു ലഭിച്ചെങ്കിലും ഇവ കോടതിയില്‍ തെളിയിക്കാന്‍ ശാസ്ത്രീയ തെളിവുകളില്ലാതെ പ്രതിസന്ധിയിലാണ് അന്വേഷണ സംഘം. പോലീസ് ശേഖരിച്ച വസ്തുക്കള്‍ ലാബിലേക്ക് അയച്ചിരുന്നുവെങ്കിലും ഇതുവരെ പരിശോധനാഫലം ലഭിച്ചില്ല. പരിശോധനാഫലം ലഭിച്ചാല്‍ മാത്രമേ കേസന്വേഷണം മുന്നോട്ടു കൊണ്ടുപോകാനാകൂ.</p>
      <p>എന്നാല്‍ ആഴ്ചകള്‍ പിന്നിട്ടിട്ടും ഇതുവരെ ഇക്കാര്യത്തില്‍ തീരുമാനമായില്ല. എങ്കിലും സമയബന്ധിതമായി കുറ്റപത്രം സമര്‍പ്പിക്കാനാണ് അന്വേഷണ സംഘത്തിന്റെ തീരുമാനം. എന്നാല്‍ ശാത്രീയ തെളിവുകള്‍ ലഭിച്ചില്ലെങ്കില്‍ അത് പ്രതികള്‍ക്ക് സഹായകരമാകും. കൊലപാതക കുറ്റം സമ്മതിച്ച് ജോളിയുടെ മൊഴിയുണ്ടെങ്കിലും സാക്ഷികളും ശാസ്ത്രീയ തെളിവുകളുമാകും കേസില്‍ നിര്‍ണായകമാകുക.</p>
      <p>എന്നാല്‍ കൂടത്തായി കൊലപാതക കേസില്‍ സാക്ഷികളില്ലാത്തതിനാല്‍ ശാസ്ത്രീയ തെളിവുകളാണ് ഏറെ നിര്‍ണായകം. പോലീസ് ശേഖരിച്ച സയനൈഡും മൃതദേഹങ്ങള്‍ പുനപരിശോധിച്ചതിന്റെ ഫലങ്ങളും ലഭിച്ചാല്‍ മാത്രമേ അന്വേഷണ സംഘത്തിനും കൃത്യമായ നിഗമനത്തിലെത്താനാകൂ. നിലവില്‍ പോലീസ് ശേഖരിച്ച വസ്തുക്കള്‍ വിദേശ ലാബുകളില്‍ പരിശോധിക്കണമെങ്കില്‍ കോടതിയില്‍ നിന്നും അനുമതി വേണം. എന്നാല്‍ സംസ്ഥാനത്തെ ലാബുകളില്‍ പരിശോധനക്ക് അയച്ചതിന്റെ ഫലം വൈകുന്നതിനാല്‍ കോടതി അനുമതി തേടാനുമാകുന്നില്ല.</p>
      <p>അതേസമയം, ടോംതോമസ് വധക്കേസില്‍ ജോളി പോലീസ് കസ്റ്റഡിയിലാണ്. ടോംതോമസ് വധക്കേസില്‍ അഞ്ചു ദിവസത്തെ കസ്റ്റഡി കാലാവധി അവസാനിച്ചിരുന്നുവെങ്കിലും രണ്ടു ദിവസത്തേക്ക് നീട്ടി നല്‍കുകയായിരുന്നു.</p>
    </article>
  </body>
</html>