<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80186832/"/>
    <meta property="og:site_name" content="Janam TV"/>
    <meta property="article:published_time" content="2019-11-19T01:21:38+00:00"/>
    <meta property="og:title" content="ഇന്ത്യയുടെ സഹകരണം ഉറപ്പാക്കും; ഇന്ത്യോ-ഫ്രഞ്ച് സംയുക്ത പട്രോളിങ്ങ് ഉടനെന്ന് ഫ്രഞ്ച് നേവി തലവന്‍"/>
    <meta property="og:description" content="രാജ്യങ്ങളുടെ പ്രതിരോധ ബന്ധം ശക്തിപ്പെടുത്തന്നതിന്റെ ഭാഗമായി ഇന്ത്യോ-ഫ്രഞ്ച് സംയുക്ത പട്രോളിങ് ഉടനെന്ന് ഫ്രഞ്ച് നേവി തലവന്‍ ക്രിസ്റ്റഫെ പ്രസൂക്. അടുത്ത"/>
  </head>
  <body>
    <article>
      <h1>ഇന്ത്യയുടെ സഹകരണം ഉറപ്പാക്കും; ഇന്ത്യോ-ഫ്രഞ്ച് സംയുക്ത പട്രോളിങ്ങ് ഉടനെന്ന് ഫ്രഞ്ച് നേവി തലവന്‍</h1>
      <address><time datetime="2019-11-19T01:21:38+00:00">19 Nov 2019, 01:21</time> by <a rel="author">Janam TV Web Desk</a></address>
      <p><b>രാ</b>ജ്യങ്ങളുടെ പ്രതിരോധ ബന്ധം ശക്തിപ്പെടുത്തന്നതിന്റെ ഭാഗമായി ഇന്ത്യോ-ഫ്രഞ്ച് സംയുക്ത പട്രോളിങ് ഉടനെന്ന് ഫ്രഞ്ച് നേവി തലവന്‍ ക്രിസ്റ്റഫെ പ്രസൂക്. അടുത്ത വര്‍ഷം സംഘടിപ്പിക്കുന്ന പട്രോളിങ് ഇന്ത്യന്‍ മഹാസമുദ്രത്തില്‍ നടത്തുമെന്ന് പ്രസൂക് അറിയിച്ചു. ഒബ്‌സര്‍വര്‍ റിസര്‍ച്ച് ഫൗണ്ടേഷന്‍ നടത്തിയ വാര്‍ത്താ സമ്മേളനത്തിലാണ്ക്രിസ്റ്റഫെ പ്രസൂക് ഇക്കാര്യം വ്യക്തമാക്കിയത്.</p>
      <p>ഇന്ത്യന്‍ മഹാ സമുദ്രത്തിന്റെ വടക്ക് പടിഞ്ഞാറന്‍ ഭാഗമോ, ഫ്രാന്‍സിന്റെ അധീനതയിലുള്ള ദീപുകള്‍ സ്ഥിതി ചെയ്യുന്ന ഇന്ത്യന്‍ മഹാസമുദ്രത്തിന്റെ തെക്കു മേഖലയിലോ ആയിരിക്കും സംയുക്ത പട്രോളിങിനായി തിരഞ്ഞെടുക്കുകയെന്നും പ്രസൂക് പറഞ്ഞു.</p>
      <p>കരുത്തുറ്റ രാജ്യങ്ങളുമായി സൈനിക സഹകരണം ഉറപ്പാക്കുന്നത് പ്രതിരോധ മേഖലയില്‍ രാജ്യത്തിന്റെ കാര്യക്ഷമത വര്‍ധിപ്പിക്കാന്‍ സഹായിക്കും. അതുകൊണ്ടാണ് ഇന്ത്യയോടൊപ്പം പ്രവര്‍ത്തിക്കാന്‍ രാജ്യം ആഗ്രഹിക്കുന്നതെന്നും അദ്ദേഹം സൂചിപ്പിച്ചു. ഫ്രഞ്ചിന്റെ പരമാധികാരത്തിന് കീഴിലുള്ള പ്രദേശങ്ങളില്‍ അഭ്യാസം സംഘടിപ്പിക്കാനാണ് മുന്‍ഗണന നല്‍കുന്നതെന്നും അദ്ദേഹം പറഞ്ഞു.</p>
      <p>ഇരു രാജ്യങ്ങളും സംയുക്തമായി സംഘടിപ്പിച്ച വരുണ അഭ്യാസം രാജ്യത്തിന് ഏറെ ഫലപ്രദമായിരുന്നുവെന്ന് പ്രസൂക് വ്യക്തമാക്കി. വിമാനവാഹിനി കപ്പലുകള്‍, പ്രത്യേക സേനകള്‍, അന്തര്‍വാഹിനി കപ്പലുകള്‍ എന്നിവയാണ് വരുണ അഭ്യാസത്തില്‍ പങ്കെടുത്തത്.</p>
      <p>ഇന്ത്യന്‍ മഹാസമുദ്രത്തിലെ ഫ്രാന്‍സിന്റെ നിലനില്‍പ്പ് ഏറെ നിര്‍ണായകമാണ്. ഇവിടെ സുരക്ഷയും അഭിവൃദ്ധിയും അത്യാവശ്യമാണ്. അതുകൊണ്ട് തന്നെ ഇന്ത്യയുമായുള്ള സഹകരണം മെച്ചപ്പെടുത്താനാണ് താന്‍ ആഗ്രഹിക്കുന്നതെന്നും പ്രസൂക് പറഞ്ഞു.</p>
    </article>
  </body>
</html>