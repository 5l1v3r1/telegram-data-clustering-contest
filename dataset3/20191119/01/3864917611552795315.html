<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2820760-u-mikolaevi-zinka-aku-pokusav-skazenij-pes-vimagae-piv-miljona-kompensacii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T01:50:00+00:00"/>
    <meta property="og:title" content="У Миколаєві жінка, яку покусав скажений пес, вимагає пів мільйона компенсації"/>
    <meta property="og:description" content="Центральний райсуд м.Миколаєва розпочав підготовче засідання у справі з розгляду цивільного позову до Миколаївської міської ради місцевої мешканки Наталії Зайцевої, яку вкусив собака, хворий на сказ. "/>
  </head>
  <body>
    <article>
      <h1>У Миколаєві жінка, яку покусав скажений пес, вимагає пів мільйона компенсації</h1>
      <h2>Центральний райсуд м.Миколаєва розпочав підготовче засідання у справі з розгляду цивільного позову до Миколаївської міської ради місцевої мешканки Наталії Зайцевої, яку вкусив собака, хворий на сказ. </h2>
      <address>
        <time datetime="2019-11-19T01:50:00+00:00">19 Nov 2019, 01:50</time>
      </address>
      <p>Жінка вимагає відшкодування моральної шкоди у розмірі 500 тисяч гривень, повідомив кореспонденту Укрінформу прессекретар Центрального райсуду Миколаєва Володимир Діденко.</p>
      <p>«У підготовчому засіданні, яке розпочалося 18 листопада по цій справі, оголошено перерву. Адже позивач і її представник не отримали відгук відповідача і не змогли з ним ознайомитися. Також третя сторона у справі - комунальне підприємство «Центр захисту тварин» - також не встигло підготувати свої пояснення», - сказав Діденко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819853-na-mikolaivsini-goriv-poizd-z-pasazirami.html">На Миколаївщині горів поїзд з пасажирами</a>
      </blockquote>
      <p>За словами адвоката, справа ця пов'язана не стільки з укусом і ранами, які були його наслідком, скільки з тим, що його клієнтка могла захворіти на сказ.</p>
      <p>«Що ж до суми заявленої моральної шкоди - 500 тис. грн, то ми виходимо з того, що йдеться саме про небезпеку для життя, тобто жінка піддалася загрозі смертельною вірусної інфекції», - сказав адвокат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2820554-gepatit-u-cernigivskij-skoli-batki-prosat-ponoviti-karantin.html">Гепатит у чернігівській школі: батьки просять поновити карантин</a>
      </blockquote>
      <p>Як повідомляв Укрінформ, 28 березня у місті <b><a href="https://www.ukrinform.ua/tag-mikolaiv">Миколаєві </a></b>в районі обласного онкологічного диспансеру собака покусав 12 людей. У районі виявлення собаки було оголошено карантин. Усі постраждалі звернулися за допомогою до спеціалізованих закладів міста.</p>
      <p>Пса виловили, але він загинув. Лабораторні дослідження підтвердили у собаки сказ.</p>
    </article>
  </body>
</html>