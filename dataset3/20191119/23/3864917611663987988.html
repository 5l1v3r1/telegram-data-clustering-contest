<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821503-gontareva-meinl-bank-vidmivav-ukrainski-grosi-a-centrobank-avstrii-ne-reaguvav.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T23:50:00+00:00"/>
    <meta property="og:title" content="Гонтарева: Meinl Bank відмивав українські гроші, а Центробанк Австрії не реагував"/>
    <meta property="og:description" content="Ексголова Національного банку Австрії Валерія Гонтарева стверджує, що австрійський Meinl Bank був найбільшим посередником у відмиванні коштів в Україні, однак всі повідомлення та застереження НБУ з приводу цього &quot;абсолютно дивного&quot; приватного банку були проігноровані Центробанком Австрії."/>
  </head>
  <body>
    <article>
      <h1>Гонтарева: Meinl Bank відмивав українські гроші, а Центробанк Австрії не реагував</h1>
      <h2>Ексголова Національного банку Австрії Валерія Гонтарева стверджує, що австрійський Meinl Bank був найбільшим посередником у відмиванні коштів в Україні, однак всі повідомлення та застереження НБУ з приводу цього "абсолютно дивного" приватного банку були проігноровані Центробанком Австрії.</h2>
      <address>
        <time datetime="2019-11-19T23:50:00+00:00">19 Nov 2019, 23:50</time>
      </address>
      <p>Про це Валерія Гонтарева заявила в інтерв’ю впливовому австрійському журналу Profil. </p>
      <p>"Моїми першими задачами та пріоритетами (на посаді голови НБУ – ред.) були макрофінансова стабільність та банківський сектор. Моєю повсякденною справою була перевірка закордонних кореспондентських рахунків українських банків. І я відразу зрозуміла, що 50% української банківської системи були фіктивними, штучними. Ми виявили, що половина банків мають кореспондентські рахунки в іноземних валютах в абсолютно дивних банках, і одним із цих абсолютно дивних банків був Meinl Bank", - заявила вона.</p>
      <p>За словами Гонтаревої, ще до приходу в НБУ вона знала про цю схему "back-to-back", яку часто використовують для відмивання коштів, "однак я не усвідомлювала, наскільки великою є проблема".</p>
      <p>Відповідно до ексголови Нацбанку України, загалом українські банки мали активи в іноземній валюті в "дивних" закордонних банках на суму близько 2 млрд євро, половина з яких – в Meinl Bank у Відні: "Meinl Bank був не єдиним іноземним банком. Але він був лідером. Можливо мільярд доларів, а може менше".</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821499-ecb-zabrav-licenziu-u-meinl-bank-cerez-akij-vidmivalisa-grosi-z-ukraini.html">ЄЦБ забрав ліцензію у Meinl Bank, через який відмивалися гроші з України</a>
      </blockquote>
      <p>За її словами, частина цих кореспондентських рахунків в іноземних банках використовувалися для відмивання коштів та виведення грошей в офшорні юрисдикції, інша частина – для створення штучного капіталу для українських банків. Після того, як було встановлено схеми відмивання коштів НБУ звернувся до усіх причетних банків та аудиторів з вимогою припинити цю діяльність.  </p>
      <p>"Строк для українських банків завершився 1 квітня 2016 року. Після цього ні в одного українського банку більше не було кореспондентських рахунків в цих банках. На жаль, наші колеги з Австрії не зробили свою домашню роботу. Моя перша зустріч з Новотним (головою Центробанку Австрії Евальдом Новотним – ред.) відбулася у жовтні 2014 року під час щорічних зборів Міжнародного валютного фонду. Я попросила Новотного провести спеціальне засідання, щоб обговорити Meinl Bank. Моє перше попередження було: "Ваш банк підтримує відмивання грошей в Україні", - заявила Гонтарева, додавши, що надалі було ще декілька її зустрічей з австрійським колегою.</p>
      <p>За її словами, проблема з Австрією полягала ще й в тому, що в той день, коли в Україні закривали чергову "пральню"  для відмивання грошей, гроші з цього банку переводилися на кореспондентський рахунок в Meinl Bank, звідки потім зникали в рамках операцій "back-to-back".</p>
      <p>Посилаючись на дані українського Фонду гарантування вкладів, екс-голова НБУ повідомила, що загалом з 14 ліквідованих українських банків було виведено 846 млн дол. і 75 млн євро. З кореспондентських рахунків в австрійському Meinl Bank було знято 385 млн дол. та 75 млн євро.  "Це були гроші наших вкладників, нашого населення. Вони вклали гроші в українські банки, які зробили так, як ніби вони тримають активи на кореспондентських рахунках. Але відповідні рахунки були закладені під офшорні кредити. І коли ці банки лопнули, українська держава була змушена компенсувати вкладникам", - заявила Гонтарева. </p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2792246-posadovcam-dvoh-bankiv-ogolosili-pidozru-u-vivedenni-desatkiv-miljoniv-dolariv.html">Посадовцям двох банків оголосили підозру у виведенні десятків мільйонів доларів</a>
      </blockquote>
      <p>Ексголова НБУ також наголосила, що фінансовий регулятор Австрії не сприймав проблему достатньо серйозно, не дивлячись на її постійні попередження.  "Голова Центрального банку Австрії не вжив ніяких радикальних кроків за останні 5 років. Це не так, що офшорний бізнес сам по собі є незаконним. Це – нормальний бізнес. Якби Meinl Bank належним чином звітував про це аудиторам та владі, то нічого б не було неправильно. Але вони цього не робили, вони нікого не інформували. І  Meinl Bank знав, що його клієнтами є фейкові фірми, які викачують гроші за кордон", - заявила Гонтарева в інтерв’ю, яке проводилося у липні 2019 року. </p>
      <p>У самому Anglo Austrian Bank (колишній Meinl Bank) в коментарі Profil заперечили заяви ексголови НБУ,  заявивши, що їй не треба вірити, оскільки вона сама зараз перебуває під судовим переслідуванням в Україні.</p>
      <p>Як відомо, Європейський центральний банк (ЄЦБ) відкликав ліцензію щодо здійснення банківської діяльності в Anglo Austrian AAB Bank AG (раніше Meinl Bank AG) у своєму рішенні від 14 листопада 2019 року. </p>
    </article>
  </body>
</html>