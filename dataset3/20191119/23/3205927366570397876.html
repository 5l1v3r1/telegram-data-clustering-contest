<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/mpasket/293994-tsampa-htta-hellip"/>
    <meta property="og:site_name" content="gavros.gr"/>
    <meta property="article:published_time" content="2019-11-19T23:28:00+00:00"/>
    <meta property="og:title" content="Τσάμπα ήττα…"/>
    <meta property="og:description" content="Κι όμως… Ο Ολυμπιακός είχε τον πλήρη έλεγχο μέσα στο Μόναχο, με «άσσο» από το μανίκι τον Μπόλντγουιν (19 πόντους με 8/11 σουτ) βρέθηκε και στο +12 (55-67), αλλά στο 4ο δεκάλεπτο έχασε κάθε έλεγχο και δέχθηκε 30 πόντους για να έρθει η ήττα με 85-82 για το 3-6.   "/>
  </head>
  <body>
    <article>
      <h1>Τσάμπα ήττα…</h1>
      <address><time datetime="2019-11-19T23:28:00+00:00">19 Nov 2019, 23:28</time> by <a rel="author">ΘΕΟΦΙΛΟΣ ΤΥΡΙΝΤΖΗΣ</a></address>
      <p>Κι όμως… Ο Ολυμπιακός είχε τον πλήρη έλεγχο μέσα στο Μόναχο, με «άσσο» από το μανίκι τον Μπόλντγουιν (19 πόντους με 8/11 σουτ) βρέθηκε και στο +12 (55-67), αλλά στο 4<sup>ο</sup> δεκάλεπτο έχασε κάθε έλεγχο και δέχθηκε 30 πόντους για να έρθει η ήττα με 85-82 για το 3-6.</p>
      <p><b>«ΚΛΕΙΔΙ»</b>: Ο Ολυμπιακός καταστράφηκε στο 4<sup>ο</sup> δεκάλεπτο. Ενώ βρήκε επιθετική πολυφωνία, βοήθησαν πολλοί, ιδίως ο Μπάλντγουιν που «συστήθηκε» ξανά στο κοινό των «ερυθρόλευκων» Ολυμπιακό ενώ γενικότερα ήταν «διαβασμένος» και εκτέλεσε πιστά τα συστήματα του για 3 δεκάλεπτα, εν τούτοις στο τέλος κατάπιε θάλασσα. Έχασε τον έλεγχο, η επίθεση δεν πήγε και στην άμυνα κάνανε ζημιά ο Λο από μακριά αλλά και τα «μις ματς» στη ρακέτα του.</p>
      <p><b>MVP</b>: Ο Μαμαντού Λο</p>
      <p><b>ΟΣΚΑΡ Β΄ΡΟΛΟΥ</b>: Στους Μονρό, Μπαρτέλ και Ζίπσερ<br/><b>ΤΟ ΣΤΑΤΙΣΤΙΚΟ</b>: Ενώ στο 3<sup>ο</sup> δέχθηκε 12 πόντους, στο 4<sup>ο</sup> επέτρεψε 30.</p>
      <p><b>ΣΕ ΚΑΚΗ ΒΡΑΔΙΑ</b>: Οι Ριντ, Κόνιαρης.</p>
      <p><b>ΑΠΟΥΣΙΕΣ</b>: Ο Νιχάντ Ντζέντοβιτς ήταν εκτός για την Μπάγερν λόγω τραυματισμού.</p>
      <p>
        <b>Η ανάλυση του αγώνα…</b>
      </p>
      <p>Ο Ολυμπιακός με τη γνώριμη πλέον ελληνική 4άδα μαζί με τον Μιλουτίνοφ, ξεκίνησε με ένα 0-4, αλλά γρήγορα η Μπάγερν πέρασε μπροστά. Ο Παπανικολάου με 2<sup>ο</sup> κλέψιμο στο ματς και λέι απ είχε τη απάντηση, αλλά οι «ερυθρόλευκοι» έκαναν λάθη καθώς δεν έβγαζε συνεργασίες ο Σπανούλης με τον Μιλουτίνοφ. Η Μπάγερν πήρε 7 πόντους από λάθη του Ολυμπιακού, είχε 4 σε αιφνιδιασμό και με τρίποντο του Λο έκανε το 13-6. Οι πάσες του Ολυμπιακού δεν έβγαιναν, ήταν αργές και προβλέψιμες, έφτασε τα 6 λάθη και πίσω, οι Μπαρτέλ και Μονρό ανέβασαν σε 17-6 το σκορ. Με τον Παπανικολάου να κλέβει ξανά και να βγαίνει στον αιφνιδιασμό, αλλά και τον Μπόλντγουιν (στο «2» με Ρότσεστι στον «άσο») να παίρνει το αγαπημένο του «πουλ απ», ο Ολυμπιακός μείωσε σε 17-11. Πιρουέτα και μέχρι μέσα ο Αμερικανός ξανά, έκανε όμως φάουλ στο τρίποντο του Λούσιτς για το 23-16. Πήρε όμως το φάουλ στη εκπνοή, αλλά έβαλε μόνο τη μία. 1ο δεκάλεπτο 23-17.</p>
      <p>Ο Πολ με τρίποντο «άνοιξε» τον χορό για τον Ολυμπιακό στο 2<sup>ο</sup> δεκάλεπτο, ενώ ο Ρότσεστι με ντράιβ ξεκίνησε να δίνει κι αυτός επιθετικές λύσεις. Μελανά σημεία, τα εύκολα- παιδαριώδη λάθη (η Μπάγερν πήρε τον 11<sup>ο</sup> πόντο της από λάθος του Ολυμπιακού και 6<sup>ο</sup> σε αιφνιδιασμό) αλλά και ο Μονρό. Η δράση του πλήγωνε τον Ολυμπιακό στη ρακέτα. Ρότσεστι και Μπόλντγουιν συνέχισαν να δίνουν λύσεις για τον Ολυμπιακό, πατώντας στη ρακέτα της Μπάγερν ο δεύτερος και με σουτ από μέση και μακρινή απόσταση ο πρώτος (33-29), αλλά ήθελε συμμάζεμα και πίσω. Ο Ριντ είχε θέμα και μπήκε ξανά ο Μιλουτίνοφ, τον οποίο τροφοδότησαν και αυτός με δύο καρφώματα έκανε το 35-33. Ο Σπανούλης «διάβασε» το ματς όσο ήταν στον πάγκο και με 5 σερί πόντους έδωσε το προβάδισμα για τον Ολυμπιακό δίνοντας τη σκυτάλη στη συνέχεια στον Πρίντεζη που με 2 απανωτά καλάθια από τα δεξιά με πεταχτάρι έκανε το 41-44. Το 2<sup>ο</sup> δεκάλεπτο έκλεισε με 43-44 (επιμέρους 20-27).</p>
      <p>Μπόλντγουιν και Πρίντεζης συνέχισαν από εκεί που σταμάτησαν κάνοντας το 43-48 στο 3<sup>ο</sup> δεκάλεπτο ενώ ο Παπανικολάου με τρίποντο διαμόρφωσε το 45-51. Ο Μονρό ήταν έξοχος για την Μπάγερν (13 πόντους), το ίδιο όμως και ο Μπόλντγουιν που με τρίποντο (από ασίστ του Ρότσεστι) και λέι απ σε αιφνιδιασμό (14 πόντους με 6/6 σουτ) έκανε το 49-57. Ο Μιλουτίνοφ έβγαλε άμυνες πάνω στον Μονρό, στο 2<sup>ο</sup> μέρος τον πήγαινε καλύτερα ενώ η δημιουργία του Ρότσεστι (3 ασίστ) ήταν υποδειγματική με τον Σέρβο να καρφώνει για το 49-59 (6-15 επιμέρους). Ο Ολυμπιακός είχε κολλήσει στους 61 πόντους, ο Ριντ έχασε καλάθια από κάτω αλλά έβαλε τις βολές και το 3<sup>ο</sup> δεκάλεπτο έκλεισε με 55-63 (12-19).</p>
      <p>Ο Πρίντεζης ανέβασε και πάλι τη διαφορά στους 10 (55-65), ο Κεμζούρα είχε τον Ρούμπιτ στο «5» και η Μπάγερν στα πρώτα λεπτά της 4<sup>ης</sup> περιόδου μείωσε με τους Λο και Λούσιτς σε 60-67. Ο Ολυμπιακός είχε να αντιμετωπίσει προβλήματα με φάουλ των ψηλών (σέντερ και Πρίντεζη) αλλά και επιθετικά είχε χάσει την συνοχή του. Η Μπάγερν είχε το μομέντουμ, πίεσε και πήγε κοντά στο καλάθι όπου εκμεταλλεύτηκε «μις ματς» και μείωσε σε 65-69. Ο Σπανούλης βρήκε με κλειστά τα μάτια τον Πρίντεζη, αλλά η Μπάγερν είχε ένα 7-0 σερί στη συνέχεια, με «μις ματς» κοντά στο καλάθι και τρίποντο του Μπαρτέλ για το 72-71. Τεχνική ποινή στον Μπαρτέλ για φλόπινγκ, αλλά πήρε και αντιαθλητικό ο Λο από τον Πρίντεζη (77-72 με 2.11 για τη λήξη). Ο Ρότσεστι άφησε τα σουτ και «είδε» τον Μιλουτίνοφ που με γκολ φάουλ μείωσε σε 77-75 (στους 12 πόντους ο Σέρβος), αλλά και πάλι από μακριά, πάλι με τρίποντο, έκανε το 80-75 με 1.23 να απομένει (18 πόντους με 4/5). Ο Πολ έκανε λάθος μετά την καλή άμυνα του Μονρό και μετά από συνεργασία με τον Λο έκανε το 82-75 (27-12 επιμέρους). Τελικό σκορ 85-82 με τον Μπόλντγουιν να ευστοχεί σε τρίποντο στο τέλος από τα 9 μέτρα.</p>
      <p><b>Τα Δεκάλεπτα: </b>23-17, 43-44, 55-63,<b> 85-82.</b></p>
      <figure>
        <img src="https://www.gavros.gr/photos/w_800px/articles/201911/c2edb6_1.jpg?0.24632632746922978"/>
      </figure>
      <figure>
        <img src="https://www.gavros.gr/photos/w_800px/articles/201911/36d579_2.jpg?0.5657603407950944"/>
      </figure>
      <h3>ΦΩΤΟΓΡΑΦΙΕΣ</h3>
      <slideshow>
        <figure>
          <img src="https://www.gavros.gr/photos/w_800px/articles/201911/36d579_2.jpg"/>
        </figure>
        <figure>
          <img src="https://www.gavros.gr/photos/w_800px/articles/201911/c2edb6_1.jpg"/>
        </figure>
      </slideshow>
      <related>
        <h4>Διαβάστε επίσης</h4>
        <a href="https://www.gavros.gr/article/mpasket/294004-moy-dothhke-mia-eykairia-kai-thelw-na-thn-aksiopoihsw"/>
        <a href="https://www.gavros.gr/article/mpasket/294005-einai-krima"/>
        <a href="https://www.gavros.gr/article/mpasket/294001-ekane-to-monaxo-peiraia"/>
        <a href="https://www.gavros.gr/article/mpasket/294000-egrapse-istoria-o-print-me-petaxtari-sto-monaxo-vid"/>
      </related>
    </article>
  </body>
</html>