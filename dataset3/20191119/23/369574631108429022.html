<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/finance/hypoteky-dal-zlevnuji-blizi-se-uz-k-hranici-2-procent-verejn/r~5f2d35840ad211ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T23:00:18+00:00"/>
    <meta property="og:title" content="Hypotéky se opět sunou k hranici dvou procent. Lidé žádají víc peněz na dražší byty"/>
    <meta property="og:description" content="Průměrná úroková sazba hypotečních úvěrů klesla v říjnu na 2,36 procenta. Propad pokračuje již několikátý měsíc v řadě. Zájem o úvěry pomalu roste."/>
  </head>
  <body>
    <article>
      <h1>Hypotéky se opět sunou k hranici dvou procent. Lidé žádají víc peněz na dražší byty</h1>
      <address>
        <time datetime="2019-11-19T23:00:18+00:00">19 Nov 2019, 23:00</time>
      </address>
      <p>"Banky v říjnu pokračovaly v boji o klienta, a díky tomu se tak posunuly i úrokové sazby na úroveň února 2018. Zájem o úvěry na bydlení se zvýšil, což spolu se stále rostoucí cenou nemovitostí má za následek i to, že průměrná výše hypotečního úvěru překonala novou hranici 2,4 milionu korun," říká Jiří Sýkora ze společnosti Fincentrum &amp; Swiss Life Select, která hypoindex vydává.</p>
      <p>Související</p>
      <h4>Bydlení v Česku zdražuje dvakrát rychleji, než je průměr EU. Růst táhnou levné peníze</h4>
      <figure>
        <img src="https://cdn.xsd.cz/resize/412087bc0a7437d3a53103f44b4c2542_resize=240,135_.jpg?hash=927ec2f01334b0760af53426d02c1fa4"/>
      </figure>
      <p>Počet sjednaných hypoték vzrostl v říjnu oproti září o 668 na 7027. Sedmitisícovou hranici překonal počet sjednaných hypoték v letošním roce pouze v červnu, kdy si do bank přišlo pro hypotéku 7119 klientů. V zimních měsících bylo žadatelů dokonce pod pět tisíc.</p>
      <p>Nižší sazby napomohly také k letošnímu zatím rekordnímu objemu poskytnutých úvěrů. Celkem lidé požádali o hypotéky za 16,953 miliardy korun, což je téměř o dvě miliardy více než v září. Ve srovnání s loňským říjnem to je naopak o 7,3 miliardy korun méně.</p>
      <p>Za letošních deset měsíců banky poskytly hypoteční úvěry v celkovém objemu přes 145 miliard korun. Oproti loňskému roku, kdy za stejné období dosáhl objem poskytnutých hypoték již téměř 184 miliard korun, se pomyslné hypoteční manko dál prohlubuje. Největší objem peněz na hypotéky poskytly banky v listopadu 2016, a to 30 miliard korun. Byl ovlivněn strachem z nového zákona o úvěru pro spotřebitele.</p>
      <h3>Sazby budou dál klesat</h3>
      <p>"Přestože sazby na mezibankovním trhu od září rostou, ty hypoteční dál klesají. Bankám se však prostor pro další pokles tenčí. Naznačují to i minimální nabídkové úrokové sazby hypoték v jednotlivých bankách," doplňuje Sýkora. </p>
      <figure>
        <img src="https://cdn.xsd.cz/original/09f70e6320fe363a8277721202e1034f.jpg"/>
      </figure>
      <p>Připomíná, že v září banky rozjížděly další kola slev na úvěry na bydlení, v říjnu se nabídka slev pozastavila. V listopadu oznámila snížení hypotečních sazeb zatím pouze Moneta Money Bank, která do konce listopadu nabízí hypotéky o 0,25 procentního bodu levněji. Zájemci o hypotéku tak mohou v rámci takzvaného podzimního Hypobraní při kombinaci se slevou za rychlé čerpání a dalšími slevami získat hypotéku od 2,17 procenta.</p>
      <p>"Rezervoár potenciální nové klientely bankám povážlivě vysychá, takže musí používat stále lákavější návnadu, aby alespoň nějakého klienta ulovily, případně přetáhly konkurenci v rámci refinancování. Tento konkurenční boj vede banky k tomu, že snižují úrokové sazby hypoték a své marže ve jménu navýšení nebo alespoň udržení tržního podílu na hypotečním trhu," říká hlavní ekonom Czech Fund Lukáš Kovanda.</p>
      <p>Související</p>
      <h4>Sní o 80 metrech čtverečních, skončí v garsonce. Vysoké ceny vyhánějí mladé z bytů</h4>
      <figure>
        <img src="https://cdn.xsd.cz/resize/e53020af7e683a09ad2d9c9bd5ecb774_resize=240,135_.jpg?hash=951a19339f115a1cefbeea9a7a626fab"/>
      </figure>
      <p>Podle něj tento vývoj jen tak neustane, byť jsou banky v možnosti snižovat sazby hypoték limitovány výší základní úrokové sazby České národní banky, která činí dvě procenta.</p>
      <p>"Tato sazba se letos v nejpravděpodobnějším scénáři dalšího vývoje již nezmění. V příštím roce je pak rozhodně pravděpodobnější její pokles než růst. Snížení základní sazby ČNB by bankám otevřelo další prostor ke snižování sazeb hypoték. Ani tak však není zaručené, že se Češi osmělí k rozsáhlejšímu pořizování nemovitostí. Což povede k další redukci sazeb. Průměrná sazba tak bude nadále klesat," míní Kovanda. </p>
      <p>
        <b>Počty sjednaných hypoték, objem a úroková sazba</b>
      </p>
      <table bordered="">
        <tr>
          <td> </td>
          <td colspan="2">
            <b>Počet (v ks)</b>
          </td>
          <td colspan="2">
            <b>Objem (v mld. Kč)</b>
          </td>
          <td colspan="2">
            <b>Úroková sazba</b>
          </td>
        </tr>
        <tr>
          <td>
            <b>Měsíc / Rok</b>
          </td>
          <td>
            <b>2018</b>
          </td>
          <td>
            <b>2019</b>
          </td>
          <td>
            <b>2018</b>
          </td>
          <td>
            <b>2019</b>
          </td>
          <td>
            <b>2018</b>
          </td>
          <td>
            <b>2019</b>
          </td>
        </tr>
        <tr>
          <td>leden</td>
          <td>7783</td>
          <td>4764</td>
          <td>16,503</td>
          <td>10,93</td>
          <td>2,28 %</td>
          <td>3,0 %</td>
        </tr>
        <tr>
          <td>únor</td>
          <td>7446</td>
          <td>4961</td>
          <td>15,960</td>
          <td>10,881</td>
          <td>2,37 %</td>
          <td>2,99 %</td>
        </tr>
        <tr>
          <td>březen</td>
          <td>9087</td>
          <td>6658</td>
          <td>19,247</td>
          <td>14,746</td>
          <td>2,46 %</td>
          <td>2,9 %</td>
        </tr>
        <tr>
          <td>duben</td>
          <td>7896</td>
          <td>6395</td>
          <td>16,871</td>
          <td>14,615</td>
          <td>2,51 %</td>
          <td>2,85 %</td>
        </tr>
        <tr>
          <td>květen</td>
          <td>7819</td>
          <td>6977</td>
          <td>16,757</td>
          <td>15,927</td>
          <td>2,51 %</td>
          <td>2,8 %</td>
        </tr>
        <tr>
          <td>červen</td>
          <td>9030</td>
          <td>7119</td>
          <td>19,380</td>
          <td>16,498</td>
          <td>2,49 %</td>
          <td>2,76 %</td>
        </tr>
        <tr>
          <td>červenec</td>
          <td>7016</td>
          <td>6615</td>
          <td>15,386</td>
          <td>15,435</td>
          <td>2,5 %</td>
          <td>2,68 %</td>
        </tr>
        <tr>
          <td>srpen</td>
          <td>8475</td>
          <td>6153</td>
          <td>18,788</td>
          <td>14,294</td>
          <td>2,53 %</td>
          <td>2,61 %</td>
        </tr>
        <tr>
          <td>září</td>
          <td>9 153</td>
          <td>6 359</td>
          <td>20,805 </td>
          <td>15,007</td>
          <td>2,57 %</td>
          <td>2,47 %</td>
        </tr>
        <tr>
          <td>říjen</td>
          <td>10 590</td>
          <td>7027</td>
          <td>24,284</td>
          <td>16,953</td>
          <td>2,66 %</td>
          <td>2,36 %</td>
        </tr>
        <tr>
          <td>listopad</td>
          <td>8 617</td>
          <td/>
          <td>19,495</td>
          <td/>
          <td>2,78 %</td>
          <td/>
        </tr>
        <tr>
          <td>prosinec</td>
          <td>6 565</td>
          <td/>
          <td>14,935</td>
          <td/>
          <td>2,91 %</td>
          <td/>
        </tr>
      </table>
    </article>
  </body>
</html>