<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/berlin-nemecko-utocnik-nuz-fritz-von-weizsacker-lekar-richarda-von-weizsackera_1911192320_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T23:20:00+00:00"/>
    <meta property="og:title" content="Neznámý útočník v Berlíně ubodal lékaře, obětí je syn bývalého prezidenta von Weizsäckera"/>
    <meta property="og:description" content="Útočník na úterní veřejné přednášce na berlínské klinice ubodal řečníka. Obětí byl podle policie lékař Fritz von Weizsäcker, syn bývalého německého prezidenta Richarda von Weizsäckera."/>
  </head>
  <body>
    <article>
      <h1>Neznámý útočník v Berlíně ubodal lékaře, obětí je syn bývalého prezidenta von Weizsäckera</h1>
      <address><time datetime="2019-11-19T23:20:00+00:00">19 Nov 2019, 23:20</time> by <a rel="author">Barbora Chaloupková, ČTK</a></address>
      <p>
        <b>Útočník na úterní veřejné přednášce na berlínské klinice ubodal řečníka. Obětí byl podle policie lékař Fritz von Weizsäcker, syn bývalého německého prezidenta Richarda von Weizsäckera.</b>
      </p>
      <p>Berlínská policie o činu informovala na twitteru, identitu mrtvého <a href="https://www.rbb24.de/panorama/beitrag/2019/11/berlin-schlosspark-klinik-messerangriff-ein-toter-ein-verletzter-charlottenburg.html">potvrdila</a> až o několik hodin později. </p>
      <p>Podle deníku <a href="https://www.tagesspiegel.de/berlin/toedliche-attacke-auf-sohn-von-ex-bundespraesident-angreifer-ersticht-fritz-von-weizsaecker-in-charlottenburger-privatklinik/25247190.html">Tagesspiegel</a> došlo k útoku kolem 7 hodiny večer. Deník <a href="https://www.welt.de/vermischtes/article203659346/Berlin-Charlottenburg-Mann-ersticht-Fritz-von-Weizsaecker-in-Klinik.html">Welt</a> napsal, že von Weizsäckerovi se pokusil pomoci muž z publika, který sám utrpěl těžká zranění. Von Weizsäcker měl zemřít na místě.</p>
      <p>O tom, že se jedná o syna bývalého prezidenta informoval na twitteru např. <a href="https://twitter.com/c_lindner/status/1196909157611442176">Christian Lidner</a>, šéf Svobodné demokratické strany (FDP), který uvedl, že von Weizsäcker byl jeho přítel. </p>
      <figure>
        <iframe data-src="https://twitter.com/anyuser/status/1196900058895175685" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Devětapadesátiletý Fritz von Weizsäcker od roku 2005 vedl interní oddělní kliniky Schlosspark v berlínské čtvrti Charlottenburg. Právě zde se dnešní incident odehrál, když von Weizsäcker přednášel na téma steatózy (ztučnění) jater.</p>
      <p>Fritz von Weizsäcker byl jedním ze čtyř dětí někdejšího primátora západního Berlína a pozdějšího šestého prezidenta Spokové republiky Německo Richarda von Weizsäckera, který stál v čele státu v letech 1984 až 1994. Bývalý prezident zemřel v roce 2015.</p>
      <related>
        <h4>Související články</h4>
        <a href="https://www.irozhlas.cz/zpravy-svet/zastropovani-najmu-berlin-poruseni-ustavy-dokument-ministerstva-vnitra_1911182116_vtk"/>
        <a href="https://www.irozhlas.cz/ekonomika/nemecka-ekonomika-vzrostla_1911140932_elev"/>
        <a href="https://www.irozhlas.cz/ekonomika/tesla-nemecko-altmaier-musk_1911131251_aur"/>
      </related>
    </article>
  </body>
</html>