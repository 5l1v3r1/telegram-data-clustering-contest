<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622421/%D9%85%D8%B4%D8%A7%D9%88%D8%B1-%D9%BE%D9%86%D8%B3-%D9%85%DA%A9%D8%A7%D9%84%D9%85%D9%87-%D8%AA%D8%B1%D8%A7%D9%85%D9%BE-%D8%A8%D8%A7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D8%A7%D9%88%DA%A9%D8%B1%D8%A7%DB%8C%D9%86-%D8%B1%D8%A7-%D8%BA%DB%8C%D8%B1%D9%85%D8%B9%D9%85%D9%88%D9%84-%D8%AE%D9%88%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T23:39:00+00:00"/>
    <meta property="og:title" content="مشاور پنس مکالمه ترامپ با رئیس جمهوری اوکراین را غیرمعمول خواند"/>
    <meta property="og:description" content="مشاور معاون اول رئیس جمهوری آمریکا تایید کرد محتوای مکالمه تلفنی ۲۵ ژوئیه دونالد ترامپ با ولادیمیر زلنسکی رئیس جمهوری اوکراین که به &quot;اوکراین گیت&quot; مشهور شده است، درباره مسایل سیاست داخلی آمریکا و غیرمعمول بوده است."/>
  </head>
  <body>
    <article>
      <h1>مشاور پنس مکالمه ترامپ با رئیس جمهوری اوکراین را غیرمعمول خواند</h1>
      <address>
        <time datetime="2019-11-19T23:39:00+00:00">19 Nov 2019, 23:39</time>
      </address>
      <p>
        <i>مشاور معاون اول رئیس جمهوری آمریکا تایید کرد محتوای مکالمه تلفنی ۲۵ ژوئیه دونالد ترامپ با ولادیمیر زلنسکی رئیس جمهوری اوکراین که به "اوکراین گیت" مشهور شده است، درباره مسایل سیاست داخلی آمریکا و غیرمعمول بوده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جنیفر ویلیامز روز سه شنبه در سومین نشست علنی تحقیقات استیضاح دونالد ترامپ که در کمیته اطلاعات مجلس نمایندگان آمریکا برگزار شد، به عنوان شاهد حضور یافت و افزود: در ۲۱ آوریل، (ولادیمیر) زلنسکی در انتخابات ریاست جمهوری اوکراین پیروز شد. (مایک پنس) معاون رئیس جمهوری برای تبریک به وی زنگ زد.</p>
      <p>وی ادامه داد: در طول تماس، معاون رئیس جمهوری دعوت به حضور در مراسم تحلیف وی را پذیرفت به شرط اینکه زمان خالی برای این کار داشته باشد. نمی دانستیم که او می تواند در برنامه تحلیف ۱۴ مه شرکت کند یا خیر و ما فقط در حال آماده سازی مقدماتی سفر بودیم.</p>
      <figure>
        <img src="https://aftabnews.ir/files/fa/news/1398/8/28/361357_864.jpg"/>
      </figure>
      <p>مشاور معاون اول رئیس جمهوری آمریکا اضافه کرد: در تاریخ ۱۳ ماه مه، دستیار رئیس دفتر معاون رئیس جمهوری با من تماس گرفت و خبر داد که رئیس جمهوری ترامپ تصمیم گرفته است معاون رئیس جمهوری در مراسم تحلیف در اوکراین شرکت نکند.</p>
      <p>ویلیامز با بیان اینکه توضیح بیشتری درباره چرایی این مساله به من داده نشد، اظهار کرد: من این دستورالعمل را به دیگران که درگیر برنامه ریزی سفر بودند، منتقل کردم. به شورای امنیت ملی هم اطلاع دادم که معاون رئیس جمهوری شرکت نمی کند و می‌‍توانند یک رئیس هیأت را برای نمایندگی ایالات متحده در مراسم تحلیف مشخص کنند.</p>
      <p>وی یادآور شد: در ماه ژوئیه اطلاعاتی دریافت کردم که نشان می داد دفتر مدیریت و بودجه در حال بررسی است که آیا بودجه درنظرگرفته شده برای اوکراین با اولویت‌های دولت مطابقت دارد یا خیر.</p>
      <p>مشاور معاون اول رئیس جمهوری آمریکا با بیان اینکه جلسه کمیته هماهنگی درباره این سیاست تشکیل شد و نمایندگانی از دفتر مدیریت و بودجه هم شرکت داشتند، گفت: در آن جلسه گزارش دادند که (مایک مولوانی) سرپرست دفتر رئیس جمهوری دستور داده است، فعلا کمک‌های اوکراین متوقف شود.</p>
      <p>ویلیامز افزود: بعدها دریافتم که کمک‌های امنیتی به اوکراین آزاد شده است اما هرگز نفهمیدم چه چیزی باعث این تصمیم شد. در تاریخ ۲۵ ژوئیه به همراه چند تن از همکارانم به تماس بین رئیس جمهوری ترامپ و رئیس جمهوری زلنسکی گوش کردم.</p>
      <p>وی توضیح داد: من قبل از ۲۵ ژوئیه، تقریبا در ده‌ها تماس تلفنی دیگر ریاست جمهوری شرکت کرده بودم. همان‌طور که در جلسه غیرعلنی شهادت دادم، مکالمه تلفنی ۲۵ ژوئیه غیرمعمول بود زیرا برخلاف سایر تماس‌های ریاست جمهوری که من مشاهده کرده‌ام، این بحث شامل گفت‌وگو درباره مساله ای بود که به نظر می رسید به سیاست داخلی آمریکا مربوط باشد.</p>
      <p>این مقام دفتر معاون اول رئیس جمهوری آمریکا ادامه داد: پس از تماس ۲۵ ژوئیه، من در کارتابل توجیهی روزانه معاون رئیس جمهوری درباره این تماس، به روز رسانی کردم. نمی دانم معاون رئیس جمهوری آن مطالب را بررسی کرد یا خیر. من در مورد تماس ۲۵ ژوئیه با معاون رئیس جمهوری یا هر یک از همکارانم در دفتر معاون رئیس جمهوری یا شورای امنیت ملی صحبت نکردم.</p>
      <p>ویلیامز با بیان اینکه در ۲۹ اوت فهمیدم که معاون اول رئیس جمهوری آمریکا در یکم سپتامبر به لهستان سفر خواهد داشت و با زلنسکی هم دیدار می کند، گفت: در آن جلسه معاون رئیس جمهوری از کمک‌های امنیتی به اوکراین خبر داد.</p>
      <p>وی تاکید کرد: پنس در آن جلسه خاطرنشان کرد اوکراین متحد آمریکا و از پشتیبانی گسست ناپذیر آن برخوردار است و قول داد که گفت‌وگوهای خود را به رئیس جمهوری(ترامپ) منتقل کند. در این جلسه اول، نه معاون رئیس جمهوری و نه رئیس جمهوری زلنسکی از تحقیقات خاص مورد بحث در طی تماس تلفنی ۲۵ ژوئیه صحبتی نکردند.</p>
      <p>تحقیقات استیضاح ترامپ در مجلس نمایندگانی که اکثریت دموکرات‌ها را در خود دارد، پس از آن جدی شد که یک افشاگر از محتوای مذاکره رئیس جمهوری آمریکا با رئیس جمهوری تازه انتخاب شده اوکراین خبر داد.</p>
      <p>در این افشاگری آمده که ترامپ از زلنسکی خواسته است تا درباره هانتر بایدن فرزند جو بایدن که اکنون رقیب جدی انتخاباتی او محسوب می شود و شرکت انرژی بوریسما تحقیق کند.</p>
      <p>دموکرات‌ها این اقدام ترامپ را سوء استفاده از قدرت و همچنین کشاندن عامل خارجی در انتخابات داخلی آمریکا می دانند و به همین دلیل به دنبال استیضاح او هستند.</p>
    </article>
  </body>
</html>