<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904439/ontgoochelde-martinez-we-hadden-onze-ek-matchen-hier-moeten-spelen-in-brussel-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T23:35:00+00:00"/>
    <meta property="og:title" content="Ontgoochelde Martinez: &quot;We hadden onze EK-matchen hier moeten spelen, in Brussel&quot;"/>
    <meta property="og:description" content="Met een klinkende 6-1-zege tegen Cyprus zetten de Rode Duivels een erg knappe kroon op het werk in de EK-kwalificatiefase. Na een 30 op 30 reizen de jongens van Roberto Martinez komende zomer ongetwijfeld bakken vol vertrouwen richting het EK af. De bondscoach blikt terug én vooruit."/>
  </head>
  <body>
    <article>
      <h1>Ontgoochelde Martinez: "We hadden onze EK-matchen hier moeten spelen, in Brussel"</h1>
      <address>
        <time datetime="2019-11-19T23:35:00+00:00">19 Nov 2019, 23:35</time>
      </address>
      <p>
        <b>Met een klinkende 6-1-zege tegen Cyprus zetten de Rode Duivels een erg knappe kroon op het werk in de EK-kwalificatiefase. Na een 30 op 30 reizen de jongens van Roberto Martinez komende zomer ongetwijfeld bakken vol vertrouwen richting het EK af. De bondscoach blikt terug én vooruit.</b>
      </p>
      <p>De Rode Duivels hadden, ook met enkele nieuwe namen in het elftal, geen kind aan Cyprus. "Dat is het teken van ons team", klinkt Martinez lovend bij <i>VTM. </i>"Iedereen werkte heel hard in al die oefenkampen in 2019. Ze weten wat ze moeten doen, ze hebben een ongelooflijke focus. Je kijkt bijna niet meer naar wat het scorebord toont, het maakt niet uit op welk niveau je speelt. Als je zes goals kan scoren op de manier waarop wij het deden ..."</p>
      <aside>Lees meer<br/><a href="https://www.voetbalprimeur.be/nieuws/904424/rode-duivels-maken-gehakt-van-cyprus-en-pakken-de-30-op-30.html?itm_source=www.voetbalprimeur.be&amp;itm_medium=highlighted-content">Rode Duivels maken gehakt van Cyprus en gaan met perfect rapport richting EK<br/></a><a href="https://www.voetbalprimeur.be/nieuws/904428/vp-rapport-benteke-en-carrasco-tonen-zich-de-bruyne-de-grote-uitblinker.html?itm_source=www.voetbalprimeur.be&amp;itm_medium=highlighted-content"> VP Rapport: Benteke en Carrasco tonen zich, De Bruyne de grote uitblinker</a></aside>
      <p>Laten we er niet omheen draaien: de Rode Duivels zijn (één van de) topfavoriet(en) voor het EK 2020. "We kunnen enkel controle houden over onszelf. Dat doen we door progressie te blijven boeken", legt Martinez uit. "We zullen dan wel zien hoe we zo'n groot toernooi opnieuw zullen aanvatten. Het WK was erg belangrijk om de standaard te zetten. Nu voel ik aan dat we ons ontwikkeld hebben tot een ploeg die meer wil en sterk samenhangt. Al valt er nog steeds een lange werk af te leggen. We hebben nu zeven maanden om ons zo goed mogelijk voor te bereiden. We zullen pas na het toernooi het resultaat kennen."</p>
      <p><b>In Rusland of Denemarken, niet op de Heizel ...<br/></b>De loting voor het EK zelf is ook al min of meer bekend. De Rode Duivels komen al met zekerheid uit tegen Rusland en Denemarken. "Dat weet ik niet zeker", weerlegt Martinez die aanname. "Ik hoor dat er veel over gepraat wordt, maar ik weet niet of het allemaal wel zo helder is." <a href="https://www.voetbalprimeur.be/nieuws/904433/rode-duivels-komen-in-pot-1-sowieso-rusland-en-denemarken-als-tegenstander.html?utm_source=doorlink&amp;utm_medium=doorlink&amp;utm_campaign=%2F">Laat er echter geen twijfel over bestaan: Rusland en Denemarken zijn wel degelijk de enige opties voor ons land</a>. De vierde tegenstander zou wél nog kunnen veranderen, dat wordt normaal gezien Finland of Wales.</p>
      <p>Hoe dan ook zullen de Duivels 'op verplaatsing' moeten aantreden na het fiasco rond het nieuwe nationale stadion. "Het is eigenlijk echt jammer, we hadden onze EK-matchen hier voor onze fans moeten spelen, in Brussel", neemt Martinez positie in. "Als je weg van huis moet spelen, dat maakt een groot verschil ... Het is bijna alsof je tegen het gastland moet voetballen, twee keer dan nog, als het tegen Rusland en Denemarken is."</p>
      <p>"Het is echt jammer, maar wat we ook moeten trotseren, we doen dat met een grote focus." Zal die grote focus tot een EK-triomf leiden? "Het zal niet liggen aan een gebrek aan proberen of een gebrek aan verlangen. Het is wat deze groep verdient, het is het lot van dit team, maar zoals je wel weet, is het voetbal niet zo simpel als dat", besluit Martinez.</p>
      <aside>Lees meer<br/><a href="https://www.voetbalprimeur.be/nieuws/904434/laat-er-geen-twijfel-over-bestaan-rode-duivels-waren-beste-elftal-in-ek-voorronde.html?itm_source=www.voetbalprimeur.be&amp;itm_medium=highlighted-content">Rode Duivels walsen door EK-kwalificatie, geen enkel ander land scoort beter</a></aside>
    </article>
  </body>
</html>