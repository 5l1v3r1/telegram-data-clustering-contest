<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/tottenham-c-e-allegri-per-il-dopo-pochettino-tutte-le-alternativ-12519"/>
    <meta property="og:site_name" content="il BiancoNero"/>
    <meta property="article:published_time" content="2019-11-19T23:15:00+00:00"/>
    <meta property="og:title" content="Tottenham, Allegri in lizza per il dopo Pochettino: tutte le alternative"/>
    <meta property="og:description" content="Dopo settimane di incertezza, il Tottenham questa sera ha ufficialmente esonerato Mauricio Pochettino. Il tecnico che, solo pochi mesi fa, aveva trascinato gli Spurs a un’inaspettata finale di Champions"/>
  </head>
  <body>
    <article>
      <h1>Tottenham, Allegri in lizza per il dopo Pochettino: tutte le alternative</h1>
      <address><time datetime="2019-11-19T23:15:00+00:00">19 Nov 2019, 23:15</time> by <a rel="author">Andrea Sereni</a></address>
      <p>Dopo settimane di incertezza, <b>il Tottenham questa sera ha ufficialmente esonerato Mauricio Pochettino.</b> Il tecnico che, solo pochi mesi fa, aveva trascinato gli Spurs a un’inaspettata finale di Champions League, salutato a causa di un inizio di stagione pessimo. Il club del nord di Londra è infatti inchiodato al 14esimo posto in Premier, a -20 dal Liverpool capolista, e anche in Europa sta faticando. <b>Pochettino via, parte la caccia al suo sostituto.</b></p>
      <p><b>IPOTESI MAX - In prima fila c’è Massimiliano Allegri. L’ex tecnico della Juve, libero dopo la risoluzione con il club bianconero, può firmare con qualsiasi squadra</b>. E non è un mistero che tra i desideri del livornese c’è quello di fare un’esperienza in Inghilterra, nella combattuta Premier League. <b>Poche settimane fa Max era presente sugli spalti del nuovissimo stadio del Tottenham,</b> insieme ad Evra, in occasione della sfida in Champions tra gli Spurs e il Bayern Monaco. <b>Non semplice, secondo quanto raccolto da<i> ilbianconero.com</i>, che l’ex Juve accetti di salire su un treno in corsa, e quindi dica sì ad iniziare una nuova avventura a metà stagione</b>. Ma in ogni caso resta un’opzione assolutamente forte per la successione di Pochettino.</p>
      <p><b>LE ALTERNATIVE -</b> Non solo Allegri. C’è anche José <b>Mourinho</b> tra i candidati alla panchina del Tottenham. Secondo quanto riferito da calciomercato.com l’ex Inter ha già avviato i primi contatti con la dirigenza degli Spurs, che quindi lo considerano tra le prime alternative. Con lui il presidente Levy valuta infine due allenatori sotto contratto: Carlo <b>Ancelotti</b>, attuale tecnico del Napoli, e Julian <b>Nagelsmann</b>, oggi al Lipsia.</p>
    </article>
  </body>
</html>