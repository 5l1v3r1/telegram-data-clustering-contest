<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742477"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T23:05:00+00:00"/>
    <meta property="og:title" content="พร้อมแล้ว!รับเสด็จ'โป๊ปฟรังซิส' ชูของขวัญแด่ผู้ยากไร้"/>
    <meta property="og:description" content="เหล่าผู้นำสังฆมณฑลชู “โป๊ปฟรังซิส” ของขวัญแด่ผู้ยากไร้ เตรียมความพร้อมต้อนรับเสด็จเกือบครบทุกจุดแล้ว ขณะที่เหล่าศิลปินนักร้องชื่อดังสาวกโป๊ปฟรังซิสร่วมพิธีมิสซาคับคั่ง"/>
  </head>
  <body>
    <article>
      <h1>พร้อมแล้ว!รับเสด็จ'โป๊ปฟรังซิส' ชูของขวัญแด่ผู้ยากไร้</h1>
      <address>
        <time datetime="2019-11-19T23:05:00+00:00">19 Nov 2019, 23:05</time>
      </address>
      <p>
        <b>เหล่าผู้นำสังฆมณฑลชู “โป๊ปฟรังซิส” ของขวัญแด่ผู้ยากไร้ เตรียมความพร้อมต้อนรับเสด็จเกือบครบทุกจุดแล้ว ขณะที่เหล่าศิลปินนักร้องชื่อดังสาวกโป๊ปฟรังซิสร่วมพิธีมิสซาคับคั่ง</b>
      </p>
      <p>วันนี้ (19 พ.ย.) ตามที่สมเด็จพระสันตะปาปาฟรังซิส แห่งนครวาติกัน จะเสด็จเยือนราชอาณาจักรไทยในระหว่างวันที่ 20-23 พ.ย. 2562 นั้น ด้านมุขนายกซิลวีโอ สิริพงษ์ จรัสศรี  มุขนายกเขตมิสซังมณฑลจันทบุรี เปิดเผยว่า พระองค์ถือเป็นประมุขศาสนจักรและได้รับตำแหน่งให้เป็นสมเด็จพระสันตะปาปาปีนี้เป็นปีที่ 7 ซึ่งเราได้เห็นบทบาทของพระองค์ในมิติสังคมและความยากลำบากของผู้ลี้ภัยผู้อพยพเป็นเรื่องหนึ่งที่พระองค์ใส่ใจเป็นอย่างมาก เนื่องจากกลุ่มคนเหล่านี้มีความยากจนที่สุด ดังนั้นหากพระองค์ไม่ได้เป็นเพียงกระบอกเสียงให้แก่กลุ่มคนเหล่านี้แล้วใครจะเป็นคนทำ โดยพระองค์ไม่สามารถเรียกร้องคนเดียวได้ แต่พยายามชักชวนให้คนใกล้ชิด และบุคคลที่สามารถมีอุดมการณ์ร่วมกันและเรียกร้องทั้งผู้นำประเทศ การเมือง เศรษฐกิจที่ช่วยเหลือได้ให้ช่วยเหลือ และคริสตชนทุกระดับให้รับบทบาทช่วยเหลือในฐานะเพื่อนมนุษย์ด้วยกัน  <br/><br/>บาทหลวงไพรัช ศรีประเสริฐ จิตตาภิบาลชมรมเวชบุคคลคาทอลิกแห่งประเทศไทย กล่าวว่า พระองค์ให้ความสนใจเกี่ยวกับผู้อพยพ ซึ่งผู้อพยพมีหลายจำพวกทั้งผู้อพยพที่เป็นแรงงาน ผู้อพยพที่ประสบปัญหาการเมือง ซึ่งกลุ่มผู้อพยพนั้นมีจำนวนมากในทั่วโลก ซึ่งในประเทศไทยมีกลุ่มผู้อพยพจากสาเหตุต่างๆ รวมกว่า 3 ล้านคน โดยพระองค์ให้ความสนใจสวัสดิภาพของกลุ่มคนเหล่านี้ไม่ว่าจะเป็นด้านความยุติธรรม การเอาใจใส่ดูแล ดังนั้นในแง่มุมองค์กรทางศาสนาพระองค์อยากเห็นมนุษย์ทุกคนมีความสุข โดยพระองค์ต้องการออกมาผลักดันให้แรงงานผู้อพยพไม่ถูกเอาเปรียบแต่ถูกเอาใจใส่และมีศักดิ์ศรีความเป็นมนุษย์<br/><br/>มุขนายกยอแซฟ พิบูลย์ วิสิฐนนทชัย ประมุขสังฆมณฑลนครสวรรค์ กล่าวว่า พระองค์ทรงตรัสเสมอว่าการทำงานกับคนยากจนมีความสุข ซึ่งตรงกับพระคัมภีร์ที่บอกว่าเมื่อเราให้ความช่วยเหลือคนยากจนหรือผู้ยากไร้จะทำให้เราพบกับพระเจ้า เนื่องจากพระเจ้าจะช่วยเหลือคนที่ยากลำบากที่สุด โดยบุคคลเหล่านี้สร้างพลังจิตด้วยการสนทนากับสิ่งศักดิ์สิทธิ์ ทำให้ผ่านแต่ละวันไปได้ คนตกทุกข์ลำบากจำเป็นต้องอาศัยพลังสวรรค์ทำให้มีกำลังใจ ซึ่งพระองค์ทำให้เราค้นพบว่า การเรียนรู้คุณธรรมจากผู้ที่ตกทุกข์และมีความยากลำบาก คือความสุภาพถ่อมตนไม่ทะนงความสุภาพ เพราะพื้นฐานเหล่านี้จะทำให้รับการช่วยเหลือ<br/><br/>บาทหลวงยอแซฟ อนุชา ไชยเดช ผู้อำนวยการสื่อมวลชนคาทอลิกประเทศไทย กล่าวว่า ขณะนี้นับถอยหลังเหลือเวลาเพียง 1 วันเท่านั้น สมเด็จพระสันตะปาปาจะเสด็จเยือนประเทศไทย โดยพระองค์จะเดินทางออกจากนครวาติกันในวันที่ 19 พ.ย.และถึงประเทศไทยที่ท่าอากาศยาน บน.6 ในวันที่ 20 พ.ย. เวลา 11.00 น. สำหรับการเตรียมความพร้อมงานครั้งนี้มีความเรียบร้อยเกือบครบทุกจุดและทุกสถานที่ที่พระองค์จะเสด็จเยือน รวมถึงในการเสด็จเยือนครั้งนี้เราคาดว่าจะมีประชาชนสาวกของพระองค์ร่วมงานจำนวนมากจัดเตรียมกลุ่มจิตอาหรือ green angels กว่าหลายร้อยคนมาร่วมดูแลความสะอาดและอำนวยความสะดวกให้แก่ประชาชนที่จะร่วมพิธีมิสซา ณ สนามศุภชลาศัยในวันที่ 21 พ.ย. เวลา 18.00 น. ทั้งนี้พิธีมิสซาจะมีกิจกรรมแสดงคอนเสิร์ตจากบรรดาศิลปิน ดารา นักร้อง ที่นับถือศาสนาคริสต์นิกายโรมันคาทอลิก พร้อมร่วมแรงร่วมใจ ใช้พรสวรรค์ของตน ขับร้องบทเพลง “ให้รักเป็นสะพาน” เพื่ออุทิศเป็นเพลงที่ใช้ตลอดงาน เพื่อสร้างความเข้าใจในเป้าหมายและธรรมชาติของการเยือนประเทศต่างๆ ของพระองค์ โดยเนื้อหาได้กล่าวถึง การมอบความรักเป็นสะพานเชื่อมโยงสู่กัน เพื่อทำให้โลกนี้มีสันติสุข<br/><br/>สำหรับศิลปินผู้ร่วมขับร้อง อาทิ บิลลี่ โอแกน, คริสติน่า อากรีล่า, นิโคล เทริโอ, เปาวลี, ทอม อิศรา (หน้ากากทุเรียน), เพชร เผ่าเพชร, แปม ศิรภัสรา, เฟ้น นักร้องนำจากวงพอส และ น้องฟ้อนด์ BNK48 และยังมีนักร้องสาวเสียงทรงพลังอย่าง อาจารย์ใบหม่อน ศิโยน ดาวรัตนหงษ์ และบาทหลวงประธาน ตันเจริญ พร้อมกับการรวมกลุ่มเด็กและเยาวชนจากโรงเรียนคาทอลิกอีก 15 ชีวิต ผู้ผ่านหลายเวทีประกวดคุณภาพเสียงคับแก้วสมวัย.</p>
    </article>
  </body>
</html>