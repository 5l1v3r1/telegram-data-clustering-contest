<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904434/laat-er-geen-twijfel-over-bestaan-rode-duivels-waren-beste-elftal-in-ek-voorronde.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T23:09:00+00:00"/>
    <meta property="og:title" content="Rode Duivels walsen door EK-kwalificatie, geen enkel ander land scoort beter"/>
    <meta property="og:description" content="De Rode Duivels werkten een indrukwekkende EK-kwalificatiecampagne af. Ok, met tegenstanders als Cyprus, San Marino of zelfs Rusland was de concurrentie niet loodzwaar, maar de cijfers van ons nationale elftal zijn ronduit ongelooflijk. Een overzicht van enkele (bijna-)records."/>
  </head>
  <body>
    <article>
      <h1>Rode Duivels walsen door EK-kwalificatie, geen enkel ander land scoort beter</h1>
      <address>
        <time datetime="2019-11-19T23:09:00+00:00">19 Nov 2019, 23:09</time>
      </address>
      <p>
        <b>De Rode Duivels werkten een indrukwekkende EK-kwalificatiecampagne af. Ok, met tegenstanders als Cyprus, San Marino of zelfs Rusland was de concurrentie niet loodzwaar, maar de cijfers van ons nationale elftal zijn ronduit ongelooflijk. Een overzicht van enkele (bijna-)records.</b>
      </p>
      <p><b>Doelpuntenmachine<br/></b>Met de aanvallende weelde van Romelu Lukaku, Eden Hazard en Kevin De Bruyne hoeft het niet te verbazen dat de Rode Duivels in de voorbije tien voorrondewedstrijden heel wat doelpunten hebben gemaakt. <a href="https://www.voetbalprimeur.be/nieuws/904424/rode-duivels-maken-gehakt-van-cyprus-en-pakken-de-30-op-30.html?utm_source=doorlink&amp;utm_medium=doorlink&amp;utm_campaign=%2F">Na de 6-1-demonstratie tegen Cyprus</a> eindigt de balans op het ronde cijfer van 40 goals. Nooit eerder behaalden de Duivels zulke cijfers in een kwalificatiefase.</p>
      <aside>Lees meer<br/><a href="https://www.voetbalprimeur.be/nieuws/904428/vp-rapport-benteke-en-carrasco-tonen-zich-de-bruyne-de-grote-uitblinker.html?itm_source=www.voetbalprimeur.be&amp;itm_medium=highlighted-content">VP Rapport: Benteke en Carrasco tonen zich, De Bruyne de grote uitblinker</a></aside>
      <p>Even straf: geen enkel ander land scoorde meer dan de troepen van Roberto Martinez. Italië ging de slotdag van de interlandbreak in als koploper, onder meer na <a href="https://www.voetbalprimeur.be/nieuws/904293/itali-laat-geen-spaan-heel-van-armeni-spanje-vernedert-roemeni-.html?utm_source=doorlink&amp;utm_medium=doorlink&amp;utm_campaign=%2F">een 9-1-zege tegen Armenië</a> afgelopen weekend. De Rode Duivels wisten dat ze vier keer moesten toeslaan om <i>La Squadra </i>bij te benen, maar deden dus ruim beter.</p>
      <p>Met 40 gemaakte doelpunten komt België slechts twee eenheden te kort om een historisch record te evenaren. In aanloop naar het EK 2000 wist Spanje liefst 42 keer het net te vinden. Opvallend: <i>la Furia Roja </i>realiseerde dat huzarenstukje in amper acht duels. Thuis won Spanje toen onder meer met 9-0 van Oostenrijk, met 8-0 van Cyprus en met 9-0 van San Marino.</p>
      <p><b>Baalt Lukaku?<br/></b>Wie tegen Cyprus dan weer een persoonlijk record had kunnen breken, was Romelu Lukaku. De aanvalsleider van de Rode Duivels was in deze campagne al goed voor zeven doelpunten. Als hij er daar tegen Cyprus eentje had bijgeprikt, ging hij recordhouder Nico Claesen voorbij. Helaas voor <i>Big Rom</i>: Roberto Martinez gunde Lukaku, ongetwijfeld in samenspraak, geen speelminuten. Weg mogelijk record.</p>
      <p><b>Ook een slot op de deur<br/></b>Aanvallend hoeven de Rode Duivels dus voor geen enkele natie onder te doen, maar ... ook verdedigend blinken we uit. Onze jongens moesten in deze campagne slechts drie keer een doelpunt toestaan. Zowel thuis als op verplaatsing tegen Rusland werd Thibaut Courtois één maal gevloerd. Op de Heizel was dat zijn eigen schuld, <a href="https://www.voetbalprimeur.be/videos/870675/ai-courtois-gaat-kinderlijk-in-de-fout-en-geeft-rusland-1-1-cadeau.html?utm_source=doorlink&amp;utm_medium=doorlink&amp;utm_campaign=%2F">na een zeldzame flater</a>.</p>
      <p>Ook in het slotduel tegen Cyprus kreeg België dus een goal binnen, al stond Simon Mignolet deze dinsdagavond onder de lat. Zo eindigen de Rode Duivels met drie tegentreffers. Opnieuw doet geen enkel land beter. Polen was tot nu ook in de running voor die titel, want Robert Lewandowski en co gingen hun slotduel in met evenzeer drie geslikte goals. Zij kregen er echter opnieuw eentje binnen.</p>
      <aside>Lees meer<br/><a href="https://www.voetbalprimeur.be/nieuws/904433/rode-duivels-komen-in-pot-1-sowieso-rusland-en-denemarken-als-tegenstander.html?itm_source=www.voetbalprimeur.be&amp;itm_medium=highlighted-content">Rode Duivels komen in Pot 1: sowieso Rusland en Denemarken als tegenstander</a></aside>
    </article>
  </body>
</html>