<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kanadane-jsou-prvnimi-ctvrtfinalisty-davis-cupu-nadal-vyhral/1822980?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T23:20:00+00:00"/>
    <meta property="og:title" content="Kanaďané jsou prvními čtvrtfinalisty Davis Cupu, Nadal vyhrál"/>
    <meta property="og:description" content="Madrid - Tenisté Kanady jako první na osmnáctičlenném finálovém turnaji Davisova poháru postoupili do čtvrtfinále. Po pondělní výhře nad Itálií dnes Vasek Pospisil a Denis Shapovalov zařídili vítězství i nad týmem USA a ovládli skupinu F. V Madridu uspěla také světová jednička Rafael Nadal a souboj domácích Španělů s Ruskem vyrovnal na 1:1."/>
  </head>
  <body>
    <article>
      <h1>Kanaďané jsou prvními čtvrtfinalisty Davis Cupu, Nadal vyhrál</h1>
      <address><time datetime="2019-11-19T23:20:00+00:00">19 Nov 2019, 23:20</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Tenisté Kanady jako první na osmnáctičlenném finálovém turnaji Davisova poháru postoupili do čtvrtfinále. Po pondělní výhře nad Itálií dnes Vasek Pospisil a Denis Shapovalov zařídili vítězství i nad týmem USA a ovládli skupinu F. V Madridu uspěla také světová jednička Rafael Nadal a souboj domácích Španělů s Ruskem vyrovnal na 1:1.</p>
      <slideshow>
        <figure>
          <img src="https://i3.cn.cz/6/1574256589_P201911200624901.jpg"/>
        </figure>
        <figure>
          <img src="https://i3.cn.cz/6/1574256570_P201911200624501.jpg"/>
        </figure>
        <figure>
          <img src="https://i3.cn.cz/6/1574253989_P201911200576101.jpg"/>
        </figure>
        <figure>
          <img src="https://i3.cn.cz/6/1574253858_P201911200573901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3036">Fotogalerie: Tenisový Davisův pohár 2019</a>
        </figcaption>
      </slideshow>
      <p>Rusové v úvodním kole porazili Chorvaty a dnes už mohli slavit postup. Před Nadalem totiž Roberto Bautista v duelu týmových dvojek nestačil na Andreje Rubljova a prohrál 6:3, 3:6 a 6:7. Nadal svedl o druhý bod velkou bitvu s Karenem Chačanovem a nakonec vyhrál 6:3, 7:6. Zápas rozhodne čtyřhra až po půlnoci.</p>
      <p>Kanaďané a Američané se v Davis Cupu utkali po 54 letech a až na šestnáctý pokus uspěli poprvé kanadští tenisté. Pospisil dnes přehrál Reilleyho Opelku dvakrát 7:6, Shapovalov přidal druhý postupový bod proti Tayloru Fritzovi. Závěrečná čtyřhra byla zrušena. Kanaďané v play off narazí na Austrálii, nebo Belgii ze skupiny D.</p>
      <p>Čerství vítězové Turnaje mistrů ve čtyřhře Pierre-Hugues Herbert a Nicolas Mahut dva dny po triumfu v Londýně navázali na vítěznou šňůru i v Davis Cupu. Pro Francii získali klíčový bod ve svém úvodním duelu s Japonskem.</p>
      <p>Herbert s Mahutem zdolali pár Ben McLachlan, Jasutaka Učijama 6:7, 6:4 a 7:5. Loňské finalisty předtím dostal do vedení Jo-Wilfried Tsonga, následně vyrovnal Jošihito Nišioka. Skupinu A doplňuje Srbsko, které zahájí turnaj ve středu a mělo by nasadit i světovou dvojku Novaka Djokoviče.</p>
      <p>Vítězství dnes slavily také reprezentace Argentiny (3:0 nad Chile) a Kazachstánu (2:1 nad Nizozemskem). Ze šesti skupin postoupí jejich vítězové a dva nejlepší týmy z druhých míst do čtvrtfinále, dál se bude hrát vyřazovacím způsobem.</p>
      <h3>Finálový turnaj Davisova poháru v Madridu:</h3>
      <p>--------</p>
      <p>
        <b>Skupina A:</b>
      </p>
      <p>
        <b>Francie - Japonsko 2:1</b>
      </p>
      <p>Tsonga - Učijama 6:2, 6:1, Monfils - Nišioka 5:7, 2:6, Herbert, Mahut - McLachlan, Učijama 6:7 (4:7), 6:4, 7:5.</p>
      <p>
        <b>Skupina B:</b>
      </p>
      <p>
        <b>Španělsko - Rusko 2:1</b>
      </p>
      <p>Bautista - Rubljov 6:3, 3:6, 6:7 (0:7), Nadal - Chačanov 6:3, 7:6 (9:7), Granollers, F. López - Chačanov, Rubljov 6:4, 7:6 (7:5).</p>
      <p>
        <b>Skupina C:</b>
      </p>
      <p>
        <b>Argentina - Chile 3:0</b>
      </p>
      <p>Pella - Jarry 6:4, 6:3, Schwartzman - Garín 6:2, 6:2, M. González, Mayer - Jarry, Podlipnik-Castillo 6:3, 7:5.</p>
      <p>
        <b>Skupina D:</b>
      </p>
      <p>
        <b>Austrálie - Kolumbie 3:0</b>
      </p>
      <p>Kyrgios - A. González 6:4, 6:4, De Minaur - Galán 6:4, 6:3, Peers, Thompson - Cabal, Farah 6:3, 3:6, 7:6 (8:6).</p>
      <p>
        <b>Skupina E:</b>
      </p>
      <p>
        <b>Kazachstán - Nizozemsko 2:1</b>
      </p>
      <p>Kukuškin - Van de Zandschulp 6:2, 6:2, Bublik - Haase 5:7, 6:3, 6:7 (5:7), Kukuškin, Bublik - Haase, Rojer 6:4, 7:6 (7:2).</p>
      <p>
        <b>Skupina F:</b>
      </p>
      <p>
        <b>USA - Kanada 1:2</b>
      </p>
      <p>Opelka - Pospisil 6:7 (5:7), 6:7 (7:9), Fritz - Shapovalov 6:7 (6:8), 3:6, Querrey, Sock - Pospisil, Shapovalov 6:0, 6:0 bez boje.</p>
    </article>
  </body>
</html>