<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828200.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T23:44:00+00:00"/>
    <meta property="og:title" content="تخت روانچی: آمریکا و رژیم صهیونیستی مانع عاری شدن خاورمیانه ازسلاح اتمی هستند"/>
    <meta property="og:description" content="به گزارش خبرگزاری صدا و سیما ، مجید تخت روانچی در نشست عاری سازی خاورمیانه از سلاح اتمی و کشتار جمعی که در سازمان ملل برگزار شد، آمریکا و رژیم صهیونیستی را مانع شکل گیری خاورمیانه عاری از سلاح‌های کشتار جمعی دانست و گفت : اسرائیل باید به همه پیمان‌های مربوط به سلاح اتمی، شیمیایی و بیولوژیکی بپیوندد."/>
  </head>
  <body>
    <article>
      <h1>تخت روانچی: آمریکا و رژیم صهیونیستی مانع عاری شدن خاورمیانه ازسلاح اتمی هستند</h1>
      <address>
        <time datetime="2019-11-19T23:44:00+00:00">19 Nov 2019, 23:44</time>
      </address>
      <p>نماینده دائم ایران در سازمان ملل متحد گفت: آمریکا و رژیم صهیونیستی اصلی‌ترین مانع شکل گیری خاورمیانه‌ عاری از سلاح‌های کشتار جمعی هستند.</p>
      <p>به گزارش خبرگزاری صدا و سیما ، مجید تخت روانچی در نشست عاری سازی خاورمیانه از سلاح اتمی و کشتار جمعی که در سازمان ملل برگزار شد، آمریکا و رژیم صهیونیستی را مانع شکل گیری خاورمیانه عاری از سلاح‌های کشتار جمعی دانست و گفت : اسرائیل باید به همه پیمان‌های مربوط به سلاح اتمی، شیمیایی و بیولوژیکی بپیوندد.</p>
      <p>وی افزود: موضوع خاورمیانه عاری از سلاح اتمی برای نخستین بار از سوی ایران مطرح شد.</p>
      <p>وی ادامه داد: این موضوع بر اساس این حق بنا می‌شود که هر گروه از کشورها برای اطمینان از عدم وجود تسلیحات هسته‌ای در سرزمین‌های مربوطه می‌توانند معاهده منعقد کنند که در ماده هفت پیمان منع گسترش سلاح اتمی (ان پی تی) هم مورد تایید قرار گرفته است.</p>
      <p>نماینده دائم ایران در سازمان ملل متحد با انتقاد از تاخیر در برگزاری این کنفرانس و همچنین دستیابی به چنین معاهده‌ای، اضافه کرد: نزدیک به ۴۰ سال، قطعنامه سالانه مجمع عمومی سازمان ملل متحد درباره "ایجاد منطقه عاری از سلاح هسته‌ای در خاورمیانه" با اجماع تصویب شد و این نشان دهنده حمایت شدید بین المللی برای تحقق آن است.</p>
      <p>تخت روانچی اظهار کرد: این در حالی است که در سال‌های اخیر بنا به درخواست اسرائیل و ایالات متحده این قطعنامه با رای‌گیری به تصویب رسیده است.</p>
      <p>وی تاکید کرد: در سطح عملی، وضعیت ناپایدار فعلی منطقه بیش از هر زمان دیگری نشان می‌دهد که برای ایجاد چنین منطقه‌ای در زمانی که تهدید واقعی سلاح‌های کشتار جمعی در منطقه وجود دارد، ضرورت فوری است.</p>
      <p>سفیر ایران در سازمان ملل متحد اضافه: "رژیم اسرائیل با بیش از ۲۰۰ سلاح هسته‌ای در انواع مختلفی همچون بمب‌های خوشه‌ای، سلاح‌های هسته‌ای تاکتیکی، قابلیت‌های حملات الکترومغناطیس هسته ای، سلاح‌های پرتویی پیشرفته و مین‌های زمینی هسته‌ای تنها دارنده سلاح‌های هسته‌ای و غیر عضو ان. پی. تی است.</p>
      <p>تخت روانچی با بیان اینکه رژیم صهیونیستی گستاخانه کشورهای منطقه را به نابودی با سلاح اتمی تهدید می‌کند، تصریح کرد: علاوه بر این، در حالی که این رژیم دارای سلاح‌های شیمیایی و یک برنامه جنگ بیولوژیکی اعلام نشده است، عضو سازمان منع استفاده از سلاح شیمیایی و بیولوژیکی نیست.</p>
      <p>وی افزود: روشن است تشکیل منطقه بدون سلاح‌های کشتار جمعی در خاورمیانه ایجاب می‌کند که اسرائیل به همه اسناد مربوط به حقوق بین الملل مرتبط بپیوندد. مهمتر از همه، این رژیم باید بدون پیش شرط به ان پی تی هم بپیوندد و همه تاسیسات و فعالیت‌های هسته‌ای خود را تحت نظارت جامع آژانس بین المللی انرژی اتمی قرار دهد.</p>
      <p>نماینده دائم ایران در سازمان ملل متحد همچنین انجمن تولید کنندگان سلاح در آمریکا را که استفاده از سلاح اتمی را مجاز می‌دانند، دیگر مانع عاری سازی خاورمیانه از سلاح کشتار جمعی برشمرد و ادامه داد: در تاریخ معاصر، بیشترین و سیستماتیک‌ترین استفاده از سلاح‌های شیمیایی در خاورمیانه اتفاق افتاده است که یک نمونه آن استفاده صدام از سلاح‌های شیمیایی علیه شهروندان ایرانی و عراقی است که خود گواهی بر لزوم ایجاد یک منطقه عاری از سلاح کشتار جمعی است.</p>
      <p>تخت روانچی درباره سیاست جمهوری اسلامی در قبال سلاح‌های کشتار جمعی هم گفت: رهبر معظم انقلاب اسلامی در چندین نوبت از جمله در پیام خود به کنفرانس بین المللی خلع سلاح و منع گسترش سلاح‌های هسته‌ای که در آوریل ۲۰۱۰ در تهران برگزار شد، تاکید کردند: "ما معتقدیم علاوه بر سلاح‌های هسته ای، انواع دیگری نیز وجود دارد. سلاح‌های کشتار جمعی، چون سلاح‌های شیمیایی و بیولوژیکی نیز تهدیدی جدی برای بشریت محسوب می‌شود. ملت ایران که خود قربانی سلاح‌های شیمیایی است، از هر ملتی خطر ناشی از تولید و انبار این قبیل سلاح‌ها را بیشتر احساس می‌کند و آماده است تا با تمام توان خود برای مقابله با چنین تهدیداتی اقدام کند. ما استفاده از این قبیل سلاح‌ها را حرام می‌دانیم و معتقدیم که وظیفه همه است که برای تامین امنیت بشریت در برابر این فاجعه بزرگ تلاش کنند. "</p>
      <p>وی افزود: بنابراین، این سیاست مشخص نه تنها از آموزه اسلامی ما ناشی می‌شود، بلکه محاسبه‌ای منطقی از منافع ملی ما و همچنین تجربه تلخ ما از قربانی بودن استفاده از سلاح‌های شیمیایی است.</p>
      <p>نماینده دائم ایران در سازمان ملل متحد درباره نکات مهم خاورمیانه عاری از سلاح‌های اتمی و کشتار جمعی گفت: اصلی‌ترین و تنها وظیفه کنفرانس، مذاکره درباره پیمان ایجاد منطقه عاری از سلاح اتمی در خاورمیانه است. بنابراین، هر پیش شرطی که برای شرکت در کنفرانس یا ایجاد چنین منطقه‌ای مطرح شود، پذیرفتنی نیست.</p>
      <p>تخت روانچی ادامه داد: امتناع آمریکا و اسرائیل برای شرکت در کنفرانس، مانع اساسی در موفقیت آن است. به طور عملی، هر پیمان احتمالی در مورد ایجاد منطقه بدون سلاح کشتار جمعی در خاورمیانه در صورت عدم وجود یک نهاد دارای انواع این سلاح‌ها، بی معنی و بی اثر خواهد بود.</p>
      <p>نماینده دائم ایران در سازمان ملل متحد با بیان اینکه دامنه پیمان مورد صحبت باید شامل سلاح‌های اتمی، بیولوژیکی و شیمیایی شود، گفت: ما بر اهمیت اساسی یک سیستم تایید کننده کارآمد برای یک منطقه عاری از سلاح کشتار جمعی تاکید می‌کنیم. ما باید از ایجاد مکانیزم‌های مرتبط فعلی در ایجاد سیستم تایید کنندگی منطقه‌ای استفاده کنیم و توجه داشته باشیم که جامعه بین الملل دارای یک سامانه تایید صحت موارد توافق شده و در زمینه تسلیحات هسته‌ای و شیمیایی بوده است، اما هیچ سیستم مشابهی در رابطه با سلاح‌های بیولوژیکی وجود ندارد.</p>
      <p>تخت روانچی مشارکت همه کشورهای منطقه را برای ضمانت این کنفرانس مهم دانست و گفت: برای اینکه شرکت کنندگان بتوانند منافع خود را حفظ کنند، همه تصمیم‌ها باید به اجماع برسد که به معنی عدم اعتراض رسمی توسط هریک از کشورهای شرکت کننده است.</p>
      <p>وی گفت: ایران تاکید می‌کند با عزم و صبر و با حمایت و کمک سازمان ملل، در ایجاد این منطقه در خاورمیانه موفق خواهیم شد.</p>
    </article>
  </body>
</html>