<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/135299/gulsum-elvanin-kolunu-kiran-polislere-takipsizlik"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T23:12:00+00:00"/>
    <meta property="og:title" content="Gülsüm Elvan'ın kolunu kıran polislere takipsizlik"/>
    <meta property="og:description" content="İstanbul Anadolu 8. Sulh Ceza Hakimliği, Berkin Elvan’ın annesi Gülsüm Elvan’ın kolunu kıran polislerle ilgili verilen takipsizlik kararına yapılan itirazı reddetti."/>
  </head>
  <body>
    <article>
      <h1>Gülsüm Elvan'ın kolunu kıran polislere takipsizlik</h1>
      <h2>İstanbul Anadolu 8. Sulh Ceza Hakimliği, Berkin Elvan’ın annesi Gülsüm Elvan’ın kolunu kıran polislerle ilgili verilen takipsizlik kararına yapılan itirazı reddetti.</h2>
      <address>
        <time datetime="2019-11-19T23:12:00+00:00">19 Nov 2019, 23:12</time>
      </address>
      <p>İstanbul Anadolu 8. Sulh Ceza Hakimliği, Berkin Elvan’ın annesi Gülsüm Elvan’ın kolunu kıran polislerle ilgili verilen takipsizlik kararına yapılan itirazı reddetti.</p>
      <p>Artı Gerçek'ten Rıfat Doğan'ın haberine göre Gezi Parkı eylemleri sırasında polisin gaz fişeği ile hayatını kaybeden Berkin Elvan’ın annesi Gülsüm ve kardeşi Özge Elvan, 11 Ağustos 2017 tarihinde Kadıköy’de Nuriye Gülmen ve Semih Özakça için yapılan destek eyleminde gözaltına alınmıştı. Gözaltı işlemi sırasında ters kelepçe takılan anne Elvan’ın kolu kırılmıştı. Elvan saatlerce o şekilde polis aracında bekletilmişti.</p>
      <h3>POLİSLER HAKKINDA TAKİPSİZLİK KARARI VERİLMİŞTİ</h3>
      <p>Bu olayla ilgili o gün görev yapan polisler hakkında suç duyurusunda bulunulmuş, İstanbul Valiliği soruşturma izni vermemiş ancak bu karar İstanbul Bölge İdare Mahkemesi kararıyla kaldırılmıştı. Soruşturmayı yürüten İstanbul Cumhuriyet Başsavcılığı, polisler hakkında takipsizlik kararı vermişti. Kovuşturmaya yer olmadığına ilişkin kararında anne Elvan’ın kolunun kırılmasına sebebiyet veren eylemin ne şekilde meydana geldiğinin bilinmediğini belirten Savcılık, Elvan’ın gözaltı sırasında ters hareket nedeniyle kolunu kırmış olabileceğini öne sürmüştü.</p>
      <p>Elvan’ın avukatları Can Atalay ve Deniz Özen, İstanbul Anadolu Sulh Ceza Hakimliğine sundukları itiraz dilekçelerinde Savcılığın kovuşturmaya yer olmadığına ilişkin kararının kaldırılmasını isteyerek şüpheli polisler hakkında kamu davası açılmasını talep etti.</p>
      <h3>MAHKEME: TAKİPSİZLİK KARARI YASAYA UYGUN</h3>
      <p>Avukatların takipsizlik kararına yaptığı itiraz İstanbul Anadolu 8. Sulh Ceza Hakimliği tarafından reddedildi. Hakimlik kararında şu ifadelere yer verdi:</p>
      <p>“Cumhuriyet Başsavcılığınca şüphelinin lehine ve aleyhine toplanan bilgi, belgeler ve ekler incelendiğinde; kovuşturmaya yer olmadığına dair itiraz konus kararda usule, yasaya ve oluşa aykırı bir durum bulunmadığı, kararın gerekçesinin usul ve yasaya uygun olduğu, kovuşturmaya yer olmadığına dair karardaki gerekçenin ve değerlendirmenin yerinde olduğu kanaatine varılarak hakimliğimizce itiraz eden müşteki vekili Av Yalçın Deniz Özen’in itirazının reddine.”</p>
      <h3>GÜLSÜM ELVAN ŞİKAYETÇİ DEĞİL ŞÜPHELİ GİBİ GÖSTERİLMİŞ</h3>
      <p>Gülsüm Elvan’ın avukatı Çiğdem Akbulut kararla ilgili şunları söyledi:</p>
      <p>“Olay anı itibari ile basına yansıyan onlarca fotoğrafa rağmen, Gülsüm Elvan’a yapılan saldırıyı ve kolunun kırılmasını “orantılı müdahale” diye nitelendirmek bundan sonra da toplumsal her olayda, polise ne yaparsanız yapın özgürsünüz- diye mesaj vermektir. Bu bizi sürekli alıştırmaya çalıştıkları cezasızlık  politikasının bir başka örneği. Bir başka konu da kararda yapılan değerlendirme:</p>
      <p>Gülsüm Elvan ve onunla birlikte gözaltına alından kişiler hakkında açılan davada daha ilk celsede, herkesin ifadesinin tamamlanmasına dahi gerek duyulmaksızın beraat kararı verildi. Çünkü ortada anayasal hak kullanımı olduğu, kanuna aykırı bir yürüyüş, toplantı olmadığı aşikardı. Bu derhal beraat kararına rağmen, savcılığın Gülsüm Elvan’ın şikayeti üzerine verdiği kararda, içinde bulunduğu durumu, Gülsüm Elvan şikayetçi değil de şüpheliymiş gibi değerlendirdiğini görüyoruz. Sonuç olarak, halka ve halkın her türlü adalet talebine düşman bir hukuk yürütülüyor artık, ancak müvekkilimin de biz avukatları da adalet talep etmekten asla vazgeçmeyeceğiz.”</p>
      <p>Elvan’ın avukatlarından Deniz Özen de “Gülsüm Elvan, kolu kırılarak gözaltına alındığı eylem nedeniyle yargılandı ve beraat etti. Beraat kararı kesinleşti. Hem beraat kararı, hem de İstanbul Bölge İdare Mahkemesi’nin, Gülsüm Elvanın kolunu kıran polisler hakkında “soruşturma izni verilmemesi” kararının kaldırılmasına dair kararı, polisin müdahelesinin hukuka aykırılığını açıkça ortaya koyuyor” dedi.</p>
    </article>
  </body>
</html>