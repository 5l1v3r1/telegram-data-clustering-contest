<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3361119/evo-koliko-se-ameri-plase-s-400-i-s-500-za-unistavanje-ruskih-pvo-sistema-formirali-posebnu-armiju-video"/>
    <meta property="og:site_name" content="kurir.rs"/>
    <meta property="article:published_time" content="2019-11-19T23:11:00+00:00"/>
    <meta property="og:title" content="EVO KOLIKO SE AMERI PLAŠE S-400 I S-500: Za uništavanje ruskih PVO sistema formirali POSEBNU ARMIJU! (VIDEO)"/>
    <meta property="og:description" content="SAD su formirale novu jedinicu, takozvanu 16. vazdušnu armiju, čiji je glavni cilj uništenje ruskih sistema protivvazdušne odbrane S 400, kao i najnovijeg S-500, ali eksperti ističu da će se njene aktivnosti svoditi samo na prikupljanje obaveštajnih podataka."/>
  </head>
  <body>
    <article>
      <h6 class="kicker">Oružje</h6>
      <h1>EVO KOLIKO SE AMERI PLAŠE S-400 I S-500: Za uništavanje ruskih PVO sistema formirali POSEBNU ARMIJU! (VIDEO)</h1>
      <address>
        <time datetime="2019-11-19T23:11:00+00:00">19 Nov 2019, 23:11</time>
      </address>
      <p>
        <b>SAD su formirale novu jedinicu, takozvanu 16. vazdušnu armiju, čiji je glavni cilj uništenje ruskih sistema protivvazdušne odbrane S 400, kao i najnovijeg S-500, ali eksperti ističu da će se njene aktivnosti svoditi samo na prikupljanje obaveštajnih podataka.</b>
      </p>
      <p>U rad ove vojne divizije uključen je veliki broj obaveštajnih službi, a Amerikanci su razradili i detaljan plan dejstva. Za prikupljanje podataka o položaju ruskih PVO sistema i njihovim slabostima biće zadužene obaveštajna jedinica Sajber-komande i Državna bezbednosna agencija. Predviđanjem mogućih ruskih odgovora baviće se 363. obaveštajna jedinica, dok će 55. jedinica prikupljati podatke o taktikama, metodama i procedurama ruskih PVO sistema, pre svega S-400 i S-500. Sve ove informacije predavaće se američkim ofanzivnim snagama. Kroz rad obaveštajnih službi, SAD prvenstveno nastoje da otkriju način delovanja ruskih sistema.</p>
      <p>Vojni ekspert Ivan Konovalov smatra da su saznanja američkih vojnih obaveštajnih službi o ruskim protivraketnim i protivvazdušnim sistemima ograničena. Prema njegovim rečima, postoje sistemi dugog dometa S-300 i S-400, srednjeg dometa „Vitez“ i kratkog dometa „Tor“ i „Pancir“, koji pokrivaju sve strateške oblasti u Rusiji, kako vojne, tako i industrijske, što znači da će na bilo kojoj visini svaka akcija protivnika biti presečena.</p>
      <figure>
        <iframe src="https://www.youtube.com/embed/8AKAmtC9cls" width="706" height="397" data-service="Youtube" scrolling="no"/>
      </figure>
      <p>„Amerikanci se nadaju da imaju kompleksno rešenje. Oni veruju da će njihova armija sajber-napadima onesposobiti ruske PVO sisteme, a da će potom upotrebom raketnog naoružanje, ne ulazeći u zonu dejstva, uništiti te iste sisteme. Međutim, ta taktika je sporna“, rekao je Konovalov.</p>
      <p>Kako objašnjava, S-400 ima veliki domet, a pored toga, Rusija ima visoko razvijene sisteme za elektronsko ratovanje, koji mogu da utiču na bespilotne letelice, lovce, bombardere, kao i na raketno naoružanje.</p>
      <p>„Amerikanci se nisu posebno bavili sistemima za elektronsko ratovanje, imaju dobre sisteme za kosmičko izviđanje, ali se cela njihova akcija svodi na praćenje i prikupljanje podataka. SAD zapravo nemaju adekvatan i potpun odgovor na ruske PVO sisteme“, rekao je Konovalov.</p>
      <p>Ruski eksperti ističu da bi SAD mogle da sustignu Rusiju u ovoj oblasti za 5 do 10 godina, ako bi ruski Vojno-industrijski kompleks obustavio usavršavanje protivvazdušnih i protivraketnih sistema. Međutim, već je razvijen novi sistem S-500 „Prometej“, a S-400 se unapređuje.</p>
      <p>Šef Centra za istraživanje problema nacionalne bezbednosti, pukovnik u penziji Aleksandar Žilin smatra da je reč o borbi za tržište oružja, gde se, iz američke perspektive, konkurencija ne zasniva na principu kvalitet-cena, već na tome „ko jače zavrne ruku potencijalnim kupcima“.</p>
      <p>„SAD su uvek dominirale na tržištu oružja, primoravajući svoje saveznike, koji su zapravo taoci američke politike, da kupuju njihovo oružje. A danas jedna od zemalja-članica NATO-a kupuje ruski S-400, dok su Indija, pa čak i Saudijska Arabija, takođe izrazile želju da poseduju ruske PVO sisteme“, rekao je Žilin.</p>
      <p>Provokacijama, dezinformacijama i grandioznim planovima, Amerikanci žele da spreče gubitak monopolskog položaja u trgovini oružjem, čak i u onim državama koje kontrolišu.</p>
      <figure>
        <iframe src="https://www.youtube.com/embed/?list=TLPQMTkxMTIwMTnsHZ3HYcjPmg" width="706" height="397" data-service="Youtube" scrolling="no"/>
      </figure>
      <p>Žilin dodaje da ruski PVO sistemi obesmišljavaju američku vojnu doktrinu:</p>
      <p>„Američka armija nije namenjena za zaštitu sopstvenih teritorija. U vojnoj doktrini SAD su ’crno na belo‘ napisani svi zadaci američke vojske, koja je čisto intervencionistička, odnosno usmerena na vojna dejstva na tuđim, stranim teritorijama. Međutim, ruski PVO sistemi otežavaju ili čak sprečavaju mogućnost za primenu avijacije, što Amerikancima predstavlja veliki problem.“</p>
      <p>Prema rečima stručnjaka, jedno je „pi-ar kampanja“ , a drugo rusko oružje koje je pouzdano, efikasno i provereno u realnim okolnostima.</p>
      <p>Kurir.rs/Sputnjik Srbija</p>
      <p>Foto: </p>
      <related>
        <h4>NE PROPUSTITE</h4>
        <a href="https://www.kurir.rs/planeta/3360433/moskva-nastavlja-da-siri-uticaj-izvozom-oruzja-rusi-prodaju-s-400-rijadu-i-nju-delhiju"/>
        <a href="https://www.kurir.rs/planeta/3359577/sta-da-radi-americki-ponos-kada-zapuca-ruski-pvo-ovako-su-piloti-americkih-aviona-vezbali-odbranu-od-ruskog-s-400-video"/>
        <a href="https://www.kurir.rs/planeta/3358931/turci-prozreli-americki-blef-nista-od-sankcija-zbog-s-400-ankara-i-vasington-ispituju-uticaj-ruskog-pvo-na-f-35-video"/>
      </related>
    </article>
  </body>
</html>