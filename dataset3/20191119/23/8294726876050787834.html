<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/noul-mini-john-cooper-works-jcw-gp-prezentare-174747.html"/>
    <meta property="og:site_name" content="Auto Bild"/>
    <meta property="article:published_time" content="2019-11-19T23:01:16+00:00"/>
    <meta property="og:title" content="Noul MINI JCW GP sparge bariera de 300 CP. Este cel mai puternic MINI creat vreodată"/>
    <meta property="og:description" content="MINI ridică etalonul în segmentul hot-hatch cu John Cooper Works GP, o rachetă de buzunar cu peste 300 de cai-putere. Iată tot ce știm despre el!"/>
  </head>
  <body>
    <article>
      <h6 class="kicker">Prezentare</h6>
      <h1>Noul MINI JCW GP sparge bariera de 300 CP. Este cel mai puternic MINI creat vreodată</h1>
      <address><time datetime="2019-11-19T23:01:16+00:00">19 Nov 2019, 23:01</time> by <a rel="author">AutoBild</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-1.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-2.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-3.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-4.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-5.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-6.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-7.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-8.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-9.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-10.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-11.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-12.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-13.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-14.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-15.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-16.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-17.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-18.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-19.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-20.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-21.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-22.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/mini-john-cooper-works-gp-23.jpg"/>
        </figure>
      </slideshow>
      <p>
        <b>MINI ridică etalonul în segmentul hot-hatch cu John Cooper Works GP, o rachetă de buzunar cu peste 300 de cai-putere.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/mini-cooper-se-transfagarasan-45ani-171291.html">MINI Cooper SE a vizitat Transfăgărășanul: drumul aniversează 45 de ani de la inaugurare</a>
      </p>
      <p>
        <a href="https://www.auto-bild.ro/stiri/mini-60-de-ani-168723.html">Mini sărbătorește 60 de ani de existență cu o „petrecere” întinsă pe întreg continentul</a>
      </p>
      <p>Au trecut doi ani de când l-am văzut pe MINI John Cooper Works – <a href="https://www.auto-bild.ro/stiri/mini-john-cooper-works-gp-concept-129359.html">pe atunci în stadiul de concept</a> – și se pare că britanicii au dus la bun sfârșit misiunea: au creat cel mai puternic și sportiv MINI din istorie.</p>
      <p>Din punct de vedere estetic, modelul de serie nu se îndepărtează mult de concept, dar își mai domolește pe ici-colo dimensiunile și își mai domolește muchiile. Rezultatul însă nu este sub nicio formă mai docil.</p>
      <figure>
        <img src="https://www.auto-bild.ro/wp-content/uploads/2019/11/mini-john-cooper-works-gp-1.jpg"/>
      </figure>
      <p>MINI JCW GP este oferit într-o singură culoare, Racing Grey, a cărei sobrietate este scoasă în evidență de elementele vopsite în argintiu (plafon, carcasele oglinzilor) și accentuată de accentele negre și roșii prezente pe anumite elemente de caroserie. Și, ca să nu uităm ce hram poartă, acest MINI JCW exclusivist este bombardat de sigla „GP”.</p>
      <p>Apropo de anumite elemente de caroserie: evazările aripilor sunt fabricate din CFRP, un polimer din plastic ranforsat cu fibră de carbon pe care grupul BMW îl folosește pentru modelele sale. Modificările suferite de caroserie nu au (doar) rol estetic: mașina are ecartamentul ușor mărit. Pachetul exterior este completat de un eleron cu design dual și de un set de jante de 18 inci care ascund – pe puntea față – discuri de frână ventilate cu diametru de 360 mm.</p>
      <figure>
        <img src="https://www.auto-bild.ro/wp-content/uploads/2019/11/mini-john-cooper-works-gp-5.jpg"/>
      </figure>
      <p>Frânele sunt cu atât mai binevenite în cazul lui JCW GP, care se laudă cu 306 CP și 450 Nm proveniți dintr-o unitate de 2,0 litri cu patru cilindri în linie și supraalimentare TwinPower Turbo. Cu 75 de cai-putere mai puternic decât versiunea standard de JCW, acesta este cel mai puternic MINI creat vreodată.</p>
      <p>Transmisia automată Steptronic cu opt rapoarte trimite resursele către puntea față, unde sunt manageriate eficient de un diferențial mecanic autoblocant. La capitolul performanță, MINI John Cooper Works GP se laudă cu un sprint de la 0 la 100 km/h de 5,2 secunde și o viteză maximă de 265 km/h. Însă nu accelerația în linie dreaptă îl pune în valoare pe JCW GP, ci virajele: a reușit un timp de tur pe Nürburgring mai mic de opt minute, afirmă producătorul.</p>
      <p>Pentru acest tip de performanțe, șasiul lui JCW GP a primit o serie de modificări: pe lângă ecartamentul mărit, suspensia acestuia a coborât cu 10 mm față de versiunea de serie JCW, iar parametrii de amortizare au fost optimizați pentru a exploata eficient resursele de putere ale mașinii, dar și pentru a-i conferi acesteia un nivel maxim de stabilitate.</p>
      <figure>
        <img src="https://www.auto-bild.ro/wp-content/uploads/2019/11/mini-john-cooper-works-gp-9.jpg"/>
      </figure>
      <p>O mașină cu ADN sportiv foarte evident, MINI John Cooper Works GP scapă de bancheta spate, înlocuită acum de obară de ranforsare. Interiorul este îmbrăcat în piele, Alcantara, și sigle GP care să reamintească de caracterul exclusivist al mașinii.</p>
      <p>O (altă) noutate la interior este instrumentarul de bord digital, cu diagonală de 5 inci. Complementar acestuia este ecranul de 6,5 inci care prezintă interfața sistemului de infotainment, ambele oferite ca dotare standard. Pe lista de dotări opționale relevante se află sistemul de climatizare automată și pachetul Connected Navigation Plus (care include și funcție de încărcare prin inducție pentru smartphone).</p>
      <figure>
        <img src="https://www.auto-bild.ro/wp-content/uploads/2019/11/mini-john-cooper-works-gp-11.jpg"/>
      </figure>
      <p>MINI John Cooper Works GP își va face debutul public în cadrul Salonului Auto Los Angeles de la finalul acestei luni, livrările începând cu luna martie a anului viitor. Versiunea specială GP va fi produsă în doar 3.000 de exemplare.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/aston-martin-dbx-suv-oficial-prezentare-174882.html"/>
        <a href="https://www.auto-bild.ro/video/prezentare-video-mini-john-cooper-works-gp-174878.html"/>
        <a href="https://www.auto-bild.ro/stiri/hyundai-i30-n-tractiune-integrala-163780.html"/>
      </related>
    </article>
  </body>
</html>