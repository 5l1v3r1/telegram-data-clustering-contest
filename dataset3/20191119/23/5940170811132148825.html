<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/kalathosfaira/kalathosfaira-ellada/a1/ta-gkremise-ola"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T23:35:00+00:00"/>
    <meta property="og:title" content="Τα γκρέμισε όλα..."/>
    <meta property="og:description" content="Αν και έφτασε στο +12 στην αρχή της τέταρτης περιόδου, ο Ολυμπιακός κατέρρευσε στη συνέχεια και έτσι… πρόσφερε στην Μπάγερν Μονάχου τη νίκη (85-82), που τον έριξε στο 3-6."/>
  </head>
  <body>
    <article>
      <h1>Τα γκρέμισε όλα...</h1>
      <h2>Ηττήθηκε στο Μόναχο από τη Μπάγερν ο Ολυμπιακός</h2>
      <address><time datetime="2019-11-19T23:35:00+00:00">19 Nov 2019, 23:35</time> by <a rel="author">24sports team</a></address>
      <p>
        <b>Αν και έφτασε στο +12 στην αρχή της τέταρτης περιόδου, ο Ολυμπιακός κατέρρευσε στη συνέχεια και έτσι… πρόσφερε στην Μπάγερν Μονάχου τη νίκη (85-82), που τον έριξε στο 3-6.</b>
      </p>
      <aside>Κατάφερε να χάσει στο Μόναχο ο Ολυμπιακός!</aside>
      <p>Οι «ερυθρόλευκοι» δεν κατάφεραν να κόψουν την αντεπίθεση των Βαυαρών στο τέταρτο δεκάλεπτο, ενώ κομβικό σημείο ήταν το αντιαθλητικό του Πρίντεζη στον Λο, στα 2’ πριν τη λήξη και ενώ στο σκορ ήταν στο 72-72, με το οποίο οι γηπεδούχοι ξέφυγαν και ουσιαστικά έγειραν υπέρ τους την πλάστιγγα.</p>
      <p>Το ματς</p>
      <p>Με τους Μιλουτίνοφ, Πρίντεζη, Παπανικολάου, Σπανούλη και Κόνιαρη ξεκίνησε την αναμέτρηση ο Ολυμπιακός. Ορεξάτος μπήκε ο «Παπ» στο παιχνίδι (6-6), αλλά στη συνέχεια τα συνεχόμενα λάθη των «ερυθρόλευκων» επέτρεψαν στην Μπάγερν να τρέξει, να βγάλει αιφνιδιασμούς και να πάει στο +11 (17-6), στα πρώτα έξι λεπτά. Ξανά με την άμυνα και με μπροστάρη τον Παπανικολάου, οι Πειραιώτες αντέδρασαν και μείωσαν (17-11) και με την είσοδο των Ρότσεστι και Μπόλντγουιν (πρόσφερε και στις δύο πλευρές), πλησίασαν στο -3 (19-16). Ωστόσο, ένα τρίποντο και φάουλ του Λούτσιτς στην επόμενη επίθεση έστειλε στο +8 (24-16) τους Βαυαρούς, με τη μία βολή του Μπόλντγουιν (είχε κερδίσει φάουλ στο τρίποντο) να διαμορφώνει το 23-17 του πρώτου δεκαλέπτου.</p>
      <p>Οι Πολ και Ρότσεστι κρατούσαν επιθετικά τον Ολυμπιακό, αλλά τα λάθη συνεχίζονταν και έτσι δεν μπορούσε να πλησιάσει ακόμη περισσότερο (28-25), στην αρχή του δεύτερου δεκάλεπτου. Στη συνέχεια, τα χαμένα αμυντικά ριμπάουντ έδωσαν τη δυνατότητα στους Βαυαρούς να ξεφύγουν πάλι (31-25), αλλά ο Ρότσεστι αντέδρασε για την ομάδα του Πειραιά, η οποία μείωσε στο καλάθι (33-31), στο 14’. Ακολούθησε μία άτυπη… μονομαχία ανάμεσα στον Μιλουτίνοφ και τον Μονρό με συνεχόμενες επιθέσεις των δύο και τους γηπεδούχους να συντηρούν το προβάδισμά τους (39-38). Στο τελευταίο δίλεπτο του πρώτου ημιχρόνου, επέστρεψαν οι Σπανούλης και Πρίντεζης στο παρκέ, με τους «ερυθρόλευκους» να περνούν μπροστά (41-44) και τις δύο βολές του Τσίπσερ να διαμορφώνουν το 43-44.</p>
      <p>Το ίδιο συγκεντρωμένα μπήκε ο Ολυμπιακός και στο δεύτερο ημίχρονο και με σωστές επιλογές στην επίθεση, έφτασε στο +6 (45-51), στο 22’. Στη συνέχεια, η «ερυθρόλευκη» άμυνα έσφιξε ακόμη περισσότερο και με μεγάλο πρωταγωνιστή τον Μπόλντγουιν, η διαφορά εκτοξεύθηκε στο +11 (50-61), στο 26’. Από εκείνο το σημείο και έπειτα, ο ρυθμός του ματς έπεσε κατακόρυφα, με τις δύο ομάδες να σκοράρουν κυρίως με βολές, αλλά τους Πειραιώτες να διατηρούν μία απόσταση ασφαλείας μέχρι το τέλος της τρίτης περιόδου (55-63).</p>
      <p>Με την μπάλα να μπαίνει στη ρακέτα, ο Ολυμπιακός πήγε στο +12 (55-67), στο πρώτο λεπτό της τέταρτης περιόδου. Ωστόσο, στη συνέχεια οι «ερυθρόλευκοι» σίγησαν επιθετικά, ενώ συμπληρώνοντας ήδη σε τρία λεπτά τα πέντε ομαδικά φάουλ, έδωσαν τη δυνατότητα στην Μπάγερν να επιστρέψει για τα καλά στο ματς (65-69), στο 34’. Με καλάθι του Πρίντεζη, οι Πειραιώτες πήραν «ανάσα», αλλά τα καλάθια του Μπάρτελ μέσα από τη ρακέτα «πόνεσαν» την άμυνα και έτσι η Βαυαροί πέρασαν μπροστά (72-71), στο 37’. Μάλιστα, τα πράγματα έγιναν ακόμη πιο δύσκολα, καθώς ο Πρίντεζης έκανε το αντιαθλητικό φάουλ στον Λο, ο οποίος πήρε… φωτιά και μόνος του πήγε τους γηπεδούχους στο +5 (77-72) και ο ίδιος τους διατηρούσε στην ίδια απόσταση (82-75), στο 39’. Εκεί, ουσιαστικά κλείδωσε η νίκη της Μπάγερν που ήρθε με το τελικό 85-82.</p>
      <p><b>Τα δεκάλεπτα:</b> 23-17, 43-44, 55-63, 85-82</p>
    </article>
  </body>
</html>