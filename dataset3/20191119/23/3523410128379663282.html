<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640860/%D8%AA%D8%B1%D8%A7%D9%85%D9%BE-%D8%A7%D8%B3%D8%AA%D9%82%D8%B1%D8%A7%D8%B1-%DB%B3%DB%B0%DB%B0%DB%B0-%D9%86%D8%B8%D8%A7%D9%85%DB%8C-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%B1%D8%A7-%D8%A8%D9%87-%DA%A9%D9%86%DA%AF%D8%B1%D9%87-%D8%A7%D8%B7%D9%84%D8%A7%D8%B9-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T23:30:00+00:00"/>
    <meta property="og:title" content="ترامپ استقرار ۳۰۰۰ نظامی در عربستان را به کنگره اطلاع داد"/>
    <meta property="og:description" content="رئیس جمهور آمریکا در نامه‌ای خطاب به رئیس مجلس نمایندگان این کشور، با تهدید خواندن ایران، تأیید کرد که ۳۰۰۰ نظامی آمریکایی در عربستان..."/>
  </head>
  <body>
    <article>
      <h1>
        <a href="https://www.bultannews.com/fa/news/640860/%D8%AA%D8%B1%D8%A7%D9%85%D9%BE-%D8%A7%D8%B3%D8%AA%D9%82%D8%B1%D8%A7%D8%B1-%DB%B3%DB%B0%DB%B0%DB%B0-%D9%86%D8%B8%D8%A7%D9%85%DB%8C-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%B1%D8%A7-%D8%A8%D9%87-%DA%A9%D9%86%DA%AF%D8%B1%D9%87-%D8%A7%D8%B7%D9%84%D8%A7%D8%B9-%D8%AF%D8%A7%D8%AF">ترامپ استقرار ۳۰۰۰ نظامی در عربستان را به کنگره اطلاع داد</a>
      </h1>
      <h2>رئیس جمهور آمریکا در نامه‌ای خطاب به رئیس مجلس نمایندگان این کشور، با تهدید خواندن ایران، تأیید کرد که ۳۰۰۰ نظامی آمریکایی در عربستان...</h2>
      <address><time datetime="2019-11-19T23:30:00+00:00">19 Nov 2019, 23:30</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «دونالد ترامپ» رئیس جمهور آمریکا سه‌شنبه شب به وقت تهران در نامه‌ای خطاب به «نانسی پلوسی» رئیس مجلس نمایندگان آمریکا، با تهدید خواندن ایران، از استقرار نیروها و تجهیزات آمریکایی به عربستان و تداوم حضور آن‌ها در کشور تا مدتی نامعلوم خبر داد.</p>
      <p>ترامپ در بخشی از این نامه نوشت: «همانطور که در ۲۲ جولای (۳۱ تیر) ۲۰۱۹ گفتم، نیروهای ارتش آمریکا جهت محافظت از منافع آمریکا و افزایش محافظت از منطقه برابر اقدامات خصمانه ایران و نیروهای نیابتی این کشور در منطقه مستقر شدند.»</p>
      <p>وی در بخش دیگر این نامه نوشت: «ایران تهدید علیه امنیت منطقه را از جمله با حمله ۱۴ سپتامبر(۲۳ شهریور) ۲۰۱۹ به زیر ساخت‌های نفتی و گازی در عربستان ادامه داد. برای اطمینان بخشی به شرکا، بازداشتن ایران از رفتارهای تحریک‌کننده و افزایش قابلیت‌های دفاعی در سطح منطقه،به نیروهای دیگری ارتش آمریکا دستور داده شد در خاورمیانه مستقر شوند.»</p>
      <p>رئیس جمهور آمریکا در بخش دیگر این نامه به نوع تجهیزات ارسالی به عربستان و ارسال سامانه‌های موشکی و راداری و دو اسکادران جنگنده برای افزایش توان دفاعی عربستان علیه تهدیدهای موشکی و هوایی اشاره کرد.</p>
      <p>ترامپ نوشت، بخش نخست این نیروها وارد عربستان شده‌اند و باقی نیروها نیز هفته‌های آتی وارد خاک این کشور می‌شوند.</p>
      <p>ترامپ در خاتمه این نامه نوشت: «با احتساب نیروهای اضافی، تعداد پرسنل نظامی این کشور حدود ۳۰۰۰ نفر خواهد شد و مادامی که به حضور این نیروها برای تحقق ماموریت‌ها با توجه به دلایل ذکر شده نیاز باشد، آن‌ها در عربستان حضور خواهند داشت.»</p>
    </article>
  </body>
</html>