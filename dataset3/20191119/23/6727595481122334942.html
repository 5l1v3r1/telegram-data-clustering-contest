<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/centre-avoids-direct-reply-on-bharat-ratna-for-veer-savarkar344.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T23:53:00+00:00"/>
    <meta property="og:title" content="'സവര്‍ക്കര്‍ക്കു ഭാരതരത്‌നം നല്‍കുന്നതിനുള്ള നടപടികള്‍ തുടങ്ങിയോ?'; കേന്ദ്രസര്‍ക്കാര്‍ ലോക്‌സഭയില്‍ നല്‍കിയ മറുപടി ഇങ്ങനെ"/>
    <meta property="og:description" content="Bharat Ratna Bjp Central Government National News Savarkar India ന്യൂദല്‍ഹി: വി.ഡി സവര്‍ക്കര്‍ക്കു ഭാരതരത്‌നം കൊടുക്കുമോ എന്ന കാര്യത്തില്‍ ഒഴുക്കന്‍ മട്ടിലുള്ള മറുപടിയുമാ"/>
  </head>
  <body>
    <article>
      <h1>'സവര്‍ക്കര്‍ക്കു ഭാരതരത്‌നം നല്‍കുന്നതിനുള്ള നടപടികള്‍ തുടങ്ങിയോ?'; കേന്ദ്രസര്‍ക്കാര്‍ ലോക്‌സഭയില്‍ നല്‍കിയ മറുപടി ഇങ്ങനെ</h1>
      <address><time datetime="2019-11-19T23:53:00+00:00">19 Nov 2019, 23:53</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: വി.ഡി സവര്‍ക്കര്‍ക്കു ഭാരതരത്‌നം കൊടുക്കുമോ എന്ന കാര്യത്തില്‍ ഒഴുക്കന്‍ മട്ടിലുള്ള മറുപടിയുമായി കേന്ദ്രസര്‍ക്കാര്‍. ഭാരതരത്‌നം ലഭിക്കാന്‍ ഏതെങ്കിലും ഔദ്യോഗിക ശുപാര്‍ശയുടെ കാര്യമില്ലെന്നായിരുന്നു കേന്ദ്ര ആഭ്യന്തര സഹമന്ത്രി നിത്യാനന്ദ് റായ് ചൊവ്വാഴ്ച ലോക്‌സഭയെ അറിയിച്ചത്.</p>
      <p>മഹാരാഷ്ട്രയില്‍ നിന്നുള്ള ബി.ജെ.പി അംഗം ഗോപാല്‍ ചിനയ്യയുടെ ചോദ്യത്തിനായിരുന്നു കേന്ദ്രമന്ത്രിയുടെ മറുപടി. ‘പല സ്ഥലങ്ങളില്‍ നിന്നും ഭാരതരത്‌നത്തിനു വേണ്ടിയുള്ള ശുപാര്‍ശകള്‍ വരുന്നുണ്ട്. ഭാരതരത്‌നത്തിന് ഔദ്യോഗിക ശുപാര്‍ശകളുടെ ആവശ്യമില്ല.’- സഭയില്‍ എഴുതിനല്‍കിയ മറുപടിയില്‍ അദ്ദേഹം പറഞ്ഞു.</p>
      <p>ചോദ്യം ഇങ്ങനെയായിരുന്നു- ‘മഹാനായ വിപ്ലവകാരിയും ചരിത്രകാരനും സാമൂഹ്യ പരിഷ്‌കര്‍ത്താവും ചിന്തകനും എഴുത്തുകാരനും പ്രമുഖ ദേശീയ നേതാവും ഇന്ത്യന്‍ സ്വാതന്ത്ര്യസമരത്തിലെ മുന്നണിപ്പോരാളികളില്‍ ഒരാളുമായ വീര്‍ സവര്‍ക്കര്‍ക്ക് ഭാരതരത്‌നം നല്‍കുന്നതിനുള്ള നടപടികള്‍ സര്‍ക്കാര്‍ സ്വീകരിച്ചു തുടങ്ങിയോ?’</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്രയില്‍ ഇക്കഴിഞ്ഞ നിയമസഭാ തെരഞ്ഞെടുപ്പിനുള്ള പ്രകടനപത്രികയില്‍ സവര്‍ക്കര്‍ക്ക് ഭാരതരത്‌നം നല്‍കുമെന്നു വാഗ്ദാനം ചെയ്തത് ഏറെ വിവാദമായിരുന്നു.</p>
      <related>
        <a href="https://www.doolnews.com/savarkkar-grandson-response-about-congress-shiv-sena-alliance.html?utm_source=doolnews&amp;utm_medium=related"/>
      </related>
      <p>ഇതിനെ എതിര്‍ത്ത് മഹാത്മാ ഗാന്ധിയുടെ ചെറുമകന്‍ തുഷാര്‍ ഗാന്ധി രംഗത്തെത്തിയിരുന്നു. ഗാന്ധിയുടെ കൊലപാതകത്തിന്റെ ഒത്താശക്കാര്‍ ഹിന്ദുത്വ പ്രചാരകരാണെന്നും അവര്‍ നിഷ്‌കളങ്കരാണെന്ന് കോടതി പറഞ്ഞിട്ടില്ലെന്നും തുഷാര്‍ ഗാന്ധി പറഞ്ഞിരുന്നു.</p>
      <p>‘ഗാന്ധിയുടെ കൊലപാതത്തിന് പിന്നിലെ യഥാര്‍ത്ഥ അജണ്ടകളും ഉപജാപങ്ങളും നമ്മള്‍ മനസിലാക്കേണ്ടതുണ്ട്. പ്രത്യേകിച്ചും അദ്ദേഹത്തിന്റെ മരണത്തിന് ഒത്താശ ചെയ്യുന്നവര്‍ക്ക് ഭാരതരത്‌നം നല്‍കാനുള്ള നീക്കം നടക്കുമ്പോള്‍’- തുഷാര്‍ ഗാന്ധി പി.ടി.ഐയോട് പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സവര്‍ക്കറെ കുറ്റവിമുക്തനാക്കിയ കോടതിവിധിയും തുഷാര്‍ ചൂണ്ടിക്കാട്ടി. സവര്‍ക്കറുടെ പങ്ക് വ്യക്തമാക്കുന്നതിന് ആവശ്യമായ തെളിവുകള്‍ ഹാജരാക്കപ്പെട്ടില്ലെന്നും അദ്ദേഹം പറഞ്ഞു.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>