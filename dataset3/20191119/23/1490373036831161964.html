<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/alena-erlebachova-handikepovani-sportovci-paralympiada-cesky-paralympijsky-vybor_1911192316_luk"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T23:16:00+00:00"/>
    <meta property="og:title" content="Alena Erlebachová: Paralympijští sportovci by se měli ptát hlavně svých svazů, kde sehnat prostředky"/>
    <meta property="og:description" content="Výkonná předsedkyně Českého paralympijského výboru Alena Erlebachová v rozhovoru pro Radiožurnál vyvrací informace o tom, že by měl být Český paralympijský výbor suspendován."/>
  </head>
  <body>
    <article>
      <h1>Alena Erlebachová: Paralympijští sportovci by se měli ptát hlavně svých svazů, kde sehnat prostředky</h1>
      <address><time datetime="2019-11-19T23:16:00+00:00">19 Nov 2019, 23:16</time> by <a rel="author">Marie Bastlová, Prokop Havel</a></address>
      <p>
        <b>Organizace, které se v Česku starají o handikepované sportovce, mají za sebou léta vzájemných sporů. Mohou tyto spory ohrozit start sportovců na paralympijských hrát v Tokiu pod českou vlajkou? A proč se nedaří český paralympijský sport posunout k větší profesionalizaci? Pro Radiožurnál odpovídá výkonná předsedkyně Českého paralympijského výboru Alena Erlebachová.</b>
      </p>
      <p>Z paralympijských her v Sydney čeští sportovci přivezli 43 medailí, z posledních her to bylo sedm medailí. Alena Erlebachová připouští, že to je určitý sestup dolů.</p>
      <figure>
        <audio src="https://www.irozhlas.cz/sites/default/files/audios/32bf4133862aae536a8cd48cdfeb8b47.mp3"/>
        <figcaption>Českému paralympijskému výboru suspendace nehrozí, ubezpečuje předsedkyně výboru Alena Erlebachová. Pojedou handicapovaní sportovci na paralympijské hry v Tokiu?</figcaption>
      </figure>
      <p>„Nikdo ale nevidí tu skutečnost, že až do roku 2013 na všechny paralympiády přerozděloval všechny finanční prostředky právě Český paralympijský výbor, od roku 2013 finanční prostředky leží na svazech,“ argumentuje s tím, že právě svazy jsou zodpovědné za přípravu.</p>
      <p>A jaká je koncepce toho, aby se český paralympijský sport vrátil na výsluní? Erlebachová vysvětluje, že se do sportu handicapovaných dostává stále více finančních prostředků ze strany státu – v současném roce to bylo asi 110 milionů korun. To ale podle ní stále nestačí k tomu, aby sportovci mohli být profesionalizováni.</p>
      <p>„Chápu sportovce, kteří si naříkají na to, že musí chodit do práce, musí studovat, starat se o rodinu a zároveň si shánět prostředky. Ale na to by se měli ptát svých svazů, kde ty prostředky sehnat,“ říká s tím, že paralympijský výbor od státu peníze nedostává.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/radiozurnal_170417-070443_ace.png?itok=59AQeBSu"/>
      </figure>
      <h3>Suspenzace nehrozí</h3>
      <p>Alena Erlebachová rovněž vyvrací informace o tom, že by měl být Český paralympijský výbor suspendován. „Mezinárodní paralympijský výbor s námi diskutuje stanovy, ale Český paralympijský výbor je členem Mezinárodního paralympijského výboru,“ konstatuje.</p>
      <p>Sportovci si stěžují, že v Českém paralympijském výboru má rozhodující hlas šest svazů, ale nejsou tam zastoupeny svazy zdravých sportovců. „K tomu, aby se změnila struktura Českého paralympijského výboru, musí existovat shoda mezi všemi členy. A ta doposud není,“ zdůrazňuje Erlebachová.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/plavani-paralampionik-paralympiada-tokio-arnost-petracek_1908051000_tat"/>
        <a href="https://www.irozhlas.cz/sport/ostatni-sporty/jan-povysil-paralympionik-rozhovor-paralympiada-handicap_1808010859_jgr"/>
        <a href="https://www.irozhlas.cz/sport/ostatni-sporty/jiri-jezek-paralympionik-funkcionar_1910082132_pj"/>
      </related>
    </article>
  </body>
</html>