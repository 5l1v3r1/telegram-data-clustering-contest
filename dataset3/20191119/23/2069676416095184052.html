<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/davis-cup-kanadane-jsou-prvnimi-ctvrtfinalisty-27394/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-19T23:06:00+00:00"/>
    <meta property="og:title" content="Davis Cup: Kanaďané jsou prvními čtvrtfinalisty"/>
    <meta property="og:description" content="DAVIS CUP - Po 54 letech se v Davis Cupu střetla Kanada se Spojenými státy americkými a až na 16. pokus se Kanaďané dočkali premiérového vítězství. V Madridu dnes bodoval Vasek Pospisil i Denis Shapovalov, kteří rozhodli o tom, že Kanada jako první postoupila do čtvrtfinále osmnáctičlenného finálového turnaje."/>
  </head>
  <body>
    <article>
      <h1>Davis Cup: Kanaďané jsou prvními čtvrtfinalisty</h1>
      <address><time datetime="2019-11-19T23:06:00+00:00">19 Nov 2019, 23:06</time> by <a rel="author">Luboš Zabloudil, TenisPortal.cz</a></address>
      <p>
        <b>DAVIS CUP - Po 54 letech se v Davis Cupu střetla Kanada se Spojenými státy americkými a až na 16. pokus se Kanaďané dočkali premiérového vítězství. V Madridu dnes bodoval Vasek Pospisil i Denis Shapovalov, kteří rozhodli o tom, že Kanada jako první postoupila do čtvrtfinále osmnáctičlenného finálového turnaje.</b>
      </p>
      <p>Prvními čtvrtfinalisty se stali Kanaďané, kteří vyhráli skupinu F i přesto, že kvůli zranění nemohl nastoupit 21. hráč světa Felix Auger-Aliassime. Dokonal ho totiž zastoupil Vasek Pospisil, který překvapil včera proti Fabiu Fogninimu i dnes proti Reillymu Opelkovi. <br/><br/>Aktuálně až 150. hráč světa Pospisil tak položil základ k vítězství nad Italy i Američany. Druhý bod pak přidal Denis Shapovalov, který po včerejší téměř tříhodinové bitvě s Matteem Berrettinnim zvládl dnešní souboj s Taylorem Fritzem, kterého porazil 7-6 6-3. <br/><br/>Kanada se střetla se Spojenými státy v Davis Cupu po dlouhých 54 letech a až na 16. pokus se dočkala premiérového vítězství.<br/><br/>Ve čtvrtfinále Kanaďané narazí na Belgičany, nebo Australany. Ti se o první místo ve skupině D utkají ve vzájemném duelu, neboť vyhráli své úvodní duely proti Kolumbijcům. Za Austrálii dnes bodovali favorizovaní Nick Kyrgios a Alex De Minaur.<br/><br/>Čerství vítězové Turnaje mistrů ve čtyřhře Pierre-Hugues Herbert a Nicolas Mahut dva dny po triumfu v Londýně navázali na vítěznou šňůru i v Davis Cupu. Pro Francii získali klíčový bod ve svém úvodním duelu s Japonskem.<br/><br/>Herbert s Mahutem zdolali pár Ben McLachlan a Jasutaka Učijama 6-7 6-4 7-5 a připsali si 10. výhru v řadě. Loňské finalisty předtím dostal do vedení Jo-Wilfried Tsonga, následně vyrovnal Jošihito Nišioka. Skupinu A doplňuje Srbsko, které zahájí turnaj ve středu a mělo by nasadit i světovou dvojku Novaka Djokoviče.<br/><br/>Vítězství dnes slavily také reprezentace Argentiny (3-0 nad Chile) a Kazachstánu (2:1 nad Nizozemskem). <br/><br/>Hvězdou večerního programu je světová jednička Rafael Nadal, který se snaží pro domácí Španělsko vyrovnat duel s Ruskem. To vede zásluhou Andreje Rubljova a jeho výhry nad Robertem Bautistou.<br/><br/>Ze šesti skupin postoupí jejich vítězové a dva nejlepší týmy z druhých míst do čtvrtfinále, dál se bude hrát vyřazovacím způsobem.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala,<br/>úterní výsledky (19. 11. 2019)</th>
        </tr>
        <tr>
          <td>
            <b>• skupina A •</b>
          </td>
        </tr>
        <tr>
          <td>
            <b>Francie - Japonsko 2-1</b>
          </td>
        </tr>
        <tr>
          <td>Tsonga - Učijama 6-2 6-1</td>
        </tr>
        <tr>
          <td>Monfils - Nišioka 5-7 2-6</td>
        </tr>
        <tr>
          <td>Herbert/Mahut - McLachlan/Učijama 6-7(4) 6-4 7-5</td>
        </tr>
        <tr>
          <td/>
        </tr>
        <tr>
          <td>
            <b>• skupina B •</b>
          </td>
        </tr>
        <tr>
          <td><b>Španělsko - Rusko 0-1</b> po úvodní dvouhře</td>
        </tr>
        <tr>
          <td>Bautista - Rubljov 6-3 3-6 6-7(0)</td>
        </tr>
        <tr>
          <td/>
        </tr>
        <tr>
          <td>
            <b>• skupina C •</b>
          </td>
        </tr>
        <tr>
          <td>
            <b>Argentina - Chile 3-0</b>
          </td>
        </tr>
        <tr>
          <td>Pella - Jarry 6-4 6-3</td>
        </tr>
        <tr>
          <td>Schwartzman - Garín 6-2 6-2</td>
        </tr>
        <tr>
          <td>M. González/Mayer - Jarry/Podlipnik-Castillo 6-3 7-5</td>
        </tr>
        <tr>
          <td/>
        </tr>
        <tr>
          <td>
            <b>• skupina D •</b>
          </td>
        </tr>
        <tr>
          <td><b>Austrálie - Kolumbie 2-0</b> po dvouhrách</td>
        </tr>
        <tr>
          <td>Kyrgios - A. González 6-4 6-4</td>
        </tr>
        <tr>
          <td>De Minaur - Galán 6-4 6-3</td>
        </tr>
        <tr>
          <td/>
        </tr>
        <tr>
          <td>
            <b>• skupina E •</b>
          </td>
        </tr>
        <tr>
          <td>
            <b>Kazachstán - Nizozemsko 2-1</b>
          </td>
        </tr>
        <tr>
          <td>Kukuškin - Van de Zandschulp 6-2 6-2</td>
        </tr>
        <tr>
          <td>Bublik - Haase 5-7 6-3 6-7(5)</td>
        </tr>
        <tr>
          <td>Kukuškin/Bublik - Haase/Rojer 6-4 7-6(2)</td>
        </tr>
        <tr>
          <td/>
        </tr>
        <tr>
          <td>
            <b>• skupina F •</b>
          </td>
        </tr>
        <tr>
          <td>
            <b>USA - Kanada 1-2</b>
          </td>
        </tr>
        <tr>
          <td>Opelka - Pospisil 6-7(5) 6-7(7)</td>
        </tr>
        <tr>
          <td>Fritz - Shapovalov 6-7(6) 3-6</td>
        </tr>
        <tr>
          <td>Querrey/Sock - Pospisil/Shapovalov / <i>bez boje Q./S.</i></td>
        </tr>
        <tr>
          <td/>
        </tr>
        <tr>
          <td>
            <a href="https://www.daviscup.com/en/draws-results/finals/2019.aspx">pořadí skupin</a>
          </td>
        </tr>
      </table>
    </article>
  </body>
</html>