<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259898/tzefri-epstain-apaggelthikan-katigories-stoys-sofronistikoys-ypalliloys-poy-fylagan-to-keli-toy"/>
    <meta property="og:site_name" content="LiFO"/>
    <meta property="article:published_time" content="2019-11-19T23:33:00+00:00"/>
    <meta property="og:title" content="Τζέφρι Έπσταϊν: Απαγγέλθηκαν κατηγορίες στους σωφρονιστικούς υπαλλήλους που φύλαγαν το κελί του"/>
    <meta property="og:description" content="Κατηγορίες απαγγέλθηκαν κατά των σωφρονιστικών υπαλλήλων που φύλαγαν το κελί του Τζέφρι Έπσταϊν"/>
  </head>
  <body>
    <article>
      <h1>Τζέφρι Έπσταϊν: Απαγγέλθηκαν κατηγορίες στους σωφρονιστικούς υπαλλήλους που φύλαγαν το κελί του</h1>
      <h2>Κατηγορίες απαγγέλθηκαν κατά των σωφρονιστικών υπαλλήλων που φύλαγαν το κελί του Τζέφρι Έπσταϊν</h2>
      <address><time datetime="2019-11-19T23:33:00+00:00">19 Nov 2019, 23:33</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CE%9A%CE%B1%CF%84%CE%B7%CE%B3%CE%BF%CF%81%CE%AF%CE%B5%CF%82">Κατηγορίες</a> απαγγέλθηκαν σήμερα σε βάρος των δύο <a href="https://www.lifo.gr/tags/%CE%A3%CF%89%CF%86%CF%81%CE%BF%CE%BD%CE%B9%CF%83%CF%84%CE%B9%CE%BA%CE%BF%CE%AF+%CE%A5%CF%80%CE%AC%CE%BB%CE%BB%CE%B7%CE%BB%CE%BF%CE%B9">σωφρονιστικών υπαλλήλων</a> που είχαν επιφορτιστεί με τη φύλαξη του χρηματιστή <a href="https://www.lifo.gr/tags/%CE%A4%CE%B6%CE%AD%CF%86%CF%81%CE%B9+%CE%88%CF%80%CF%83%CF%84%CE%B1%CF%8A%CE%BD">Τζέφρι Έπσταϊν</a> στο κελί του, τη νύχτα του θανάτου του.</b>
      </p>
      <p>Οι σωφρονιστικοί υπάλληλοι κατηγορούνται ότι πλαστογράφησαν έγγραφα, τα οποία πιστοποιούσαν ότι έκαναν τις περιπολίες τους, κάτι το οποίο δεν συνέβη. Ο θάνατος τη 10η Αυγούστου σε μια ομοσπονδιακή φυλακή της Νέας Υόρκης του Τζέφρι Έπσταϊν σήμανε το ντε φάκτο τέλος των διώξεων σε βάρος του, που κατηγορείτο ότι είχε εκμεταλλευτεί σεξουαλικά ανήλικα κορίτσια. Σύμφωνα με τον ομοσπονδιακό εισαγγελέα του Μανχάταν, οι δύο φύλακες, ο Τόβα Νόελ, 31 ετών και ο Μάικλ Τόμας 41 ετών δεν «έκαναν τις περιπολίες» που έπρεπε να κάνουν τη νύχτα της 9ης προς 10 Αυγούστου.</p>
      <p>«Έμειναν στο γραφείο τους, σέρφαραν στο διαδίκτυο και περιφέρονταν στα ίδια σημεία της μονάδας τους», επισημαίνει ο εισαγγελέας σε ένα δελτίο Τύπου. «Για να κρύψουν τις παραλείψεις τους, ο Νόελ και ο Τόμας υπέγραψαν πλαστά πιστοποιητικά που επιβεβαίωναν ότι είχε κάνει πολλές περιπολίες για την καταμέτρηση των κρατουμένων, κάτι που δεν συνέβη», σημειώνει ο εισαγγελέας.</p>
      <p>Καμία περιπολία δεν έγινε μεταξύ 22.30 το βράδυ της 9ης Αυγούστου και 06.30 το πρωί της 10ης Αυγούστου, την ώρα που το πτώμα του Έπσταϊν εντοπίστηκε στο κελί του, σύμφωνα με τον εισαγγελέα. Λίγες ημέρες μετά, ο Αμερικανός υπουργός Δικαιοσύνης Ουίλιαμ Μπαρ κατήγγειλε «σοβαρές» δυσλειτουργίες στο σωφρονιστικό κατάστημα. Ο διευθυντής της φυλακής Metropolitan Correctional Center μετατέθηκε και οι δύο φύλακες τέθηκαν σε διαθεσιμότητα.</p>
      <p>
        <i>Με πληροφορίες από ΑΠΕ-ΜΠΕ/AFP</i>
      </p>
    </article>
  </body>
</html>