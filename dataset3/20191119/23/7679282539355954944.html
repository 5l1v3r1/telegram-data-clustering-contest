<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-delhi-air-pollution-more-dangerous-next-three-days-2859081.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T23:32:21+00:00"/>
    <meta property="og:title" content="प्रदूषण का प्रकोप : तीन दिन दिल्लीवालों का दम घोंटेगी जहरीली हवा"/>
    <meta property="og:description" content="दिल्ली की हवा फिर से जहरीली होने लगी है। केंद्र द्वारा संचालित संस्था सफर का अनुमान है कि अगले दो-तीन दिन लोगों को फिर से दमघोंटू हवा में सांस लेनी पड़ सकती है। हवा के थमने और पराली जलाने की घटनाओं..."/>
  </head>
  <body>
    <article>
      <h1>प्रदूषण का प्रकोप : तीन दिन दिल्लीवालों का दम घोंटेगी जहरीली हवा</h1>
      <address><time datetime="2019-11-19T23:32:21+00:00">19 Nov 2019, 23:32</time> by <a rel="author">प्रमुख संवाददाता,नई दिल्ली</a></address>
      <p>दिल्ली की हवा फिर से जहरीली होने लगी है। केंद्र द्वारा संचालित संस्था सफर का अनुमान है कि अगले दो-तीन दिन लोगों को फिर से दमघोंटू हवा में सांस लेनी पड़ सकती है। हवा के थमने और पराली जलाने की घटनाओं में बढ़ोतरी के चलते प्रदूषण तेजी से बढ़ने की आशंका है।</p>
      <p>हवा की रफ्तार तेज होने के चलते दिल्ली के लोगों को बीते दो दिनों से अपेक्षाकृत साफ-सुथरी हवा सांस लेने को मिल रही थी। लेकिन, एक बार फिर से प्रदूषक कणों की मात्रा में तेजी से इजाफा होने लगा है। सीपीसीबी के मुताबिक मंगलवार (19 नवंबर) को औसत वायु गुणवत्ता सूचकांक 242 रहा।</p>
      <p>सोमवार (18 नवंबर) को सूचकांक 214 रहा था। शाम 5 बजे हवा में प्रदूषक कण पीएम 10 की मात्रा 218 माइक्रोग्राम प्रति घन मीटर और पीएम 2.5 कणों की मात्रा 122 माइक्रोग्राम प्रति घन मीटर रही। मानकों के अनुसार हवा में पीएम 10 की मात्रा 100 और पीएम 2.5 की मात्रा 60 माइक्रोग्राम प्रति घन मीटर होनी चाहिए। </p>
      <p><b>दस किलोमीटर से नीचे रहेगी रफ्तार</b><br/>बीते तीन दिनों में हवा की रफ्तार 25 किलोमीटर प्रति घंटे तक थी। भारतीय ऊष्णदेशीय मौसम विज्ञान संस्था के मुताबिक, अगले दो-तीन दिनों तक हवा की रफ्तार दस किलोमीटर से नीचे ही रहने के आसार हैं।</p>
      <p><b>प्रदूषण में पराली के धुएं की हिस्सेदारी बढ़ी</b><br/>पंजाब और हरियाणा के खेतों में कृषि अवशेष (पराली) जलाने की घटनाओं में भी बढ़ोतरी दर्ज की गई है। अलग-अलग उपग्रह चित्रों के विश्लेषण के आधार पर सफर का अनुमान है कि 18 नवंबर को पराली जलाने की 1,080 घटनाएं दर्ज की गई हैं। इसके चलते बुधवार (20 नवंबर) के दिन दिल्ली के प्रदूषण में पराली के धुएं की हिस्सेदारी 14 फीसदी तक होने की संभावना है। मंगलवार को भी दिल्ली के प्रदूषण में पराली के धुएं की हिस्सेदारी 13 फीसदी रहने का अनुमान है। </p>
      <p>कांग्रेस अध्यक्ष सोनिया गांधी ने कहा, "प्रदूषण की समस्या का समाधान करने के लिए कांग्रेस सरकार ने सीएनजी संचालित सार्वजनिक परिवहन की शुरुआत की थी। अभी हम दुनिया के सर्वाधिक प्रदूषित शहर के रूप में कुख्यात इस राजधानी में रहते हैं। हम उस समय सार्वजनिक परिवहन में संपीडित प्राकृतिक गैस (सीएनजी) को लागू करने के बाद हवा की गुणवत्ता में आए अंतर को अभी याद कर सकते हैं।"</p>
      <p>बसपा प्रमुख मायावती बोलीं, "प्रदूषण सिर्फ दिल्ली की समस्या नहीं है बल्कि पूरा देश व खासकर यूपी के ज्यादातर शहर इस भयानक समस्या से पीड़ित हैं। इसके मूल कारणों को समझकर समुचित ध्यान देना जरूरी है। प्रदूषण पर संसद में चर्चा के बाद सरकार इस पर ठोस नीति व कार्यक्रम बनाकर उसे सख्ती से लागू करे तो बड़ा काम होगा।"</p>
    </article>
  </body>
</html>