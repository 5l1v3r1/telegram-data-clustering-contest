<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1030842/h-dikaiosyni-milise-oi-papies-tha-mporoyn-na-synexisoyn-na-krozoyn"/>
    <meta property="og:site_name" content="Newsbomb"/>
    <meta property="article:published_time" content="2019-11-19T23:40:49+00:00"/>
    <meta property="og:title" content="Η δικαιοσύνη μίλησε: Οι πάπιες θα μπορούν να συνεχίσουν να… κρώζουν"/>
    <meta property="og:description" content="Οι πάπιες σε ένα μικρό αγρόκτημα της Γαλλίας μπορούν να συνεχίσουν να κρώζουν, σύμφωνα με απόφαση γαλλικού δικαστηρίου που απέρριψε την προσφυγή ενός γείτονα, ο οποίος διαμαρτυρήθηκε διότι ο θόρυβος από τα πτηνά έκανε τη ζωή του δύσκολη."/>
  </head>
  <body>
    <article>
      <h1>Η δικαιοσύνη μίλησε: Οι πάπιες θα μπορούν να συνεχίσουν να… κρώζουν</h1>
      <h2>Οι πάπιες σε ένα μικρό αγρόκτημα της Γαλλίας μπορούν να συνεχίσουν να κρώζουν, σύμφωνα με απόφαση γαλλικού δικαστηρίου που απέρριψε την προσφυγή ενός γείτονα, ο οποίος διαμαρτυρήθηκε διότι ο θόρυβος από τα πτηνά έκανε τη ζωή του δύσκολη.</h2>
      <address><time datetime="2019-11-19T23:40:49+00:00">19 Nov 2019, 23:40</time> by <a rel="author">Newsroom</a></address>
      <p>Το δικαστήριο στην πόλη Νταξ αποφάσισε ότι ο θόρυβος από τις περίπου 60 πάπιες και χήνες, τις οποίες έχει η συνταξιούχος αγρότισσα Ντομινίκ Ντουτ, στο αγρόκτημά της στους πρόποδες των Πυρηναίων, στη νοτιοδυτική Γαλλία, βρίσκεται εντός των νομίμων ορίων, μετέδωσε το γαλλικό τηλεοπτικό δίκτυο France 3.</p>
      <p>«<i><b>Οι πάπιες νίκησαν</b></i>» είπε η Ντουτ στο Reuters μετά την έκδοση της απόφασης του δικαστηρίου.</p>
      <p>«<i><b>Είμαι πολύ χαρούμενη, διότι δεν ήθελα να σκοτώσω τις πάπιες μου</b></i>».</p>
      <p>Την αγωγή κατέθεσε γείτονας της Ντουτ, ο οποίος είχε μετακομίσει από την πόλη πριν από έναν χρόνο σε μια ιδιοκτησία σε απόσταση 50 μέτρων από τον περιφραγμένο χώρο στην κοινότητα Σουστόν, όπου η Ντουτ κρατούσε τα πτηνά.</p>
      <p>Η δικαστική διαμάχη είναι η τελευταία σε μια σειρά υποθέσεων με επίκεντρο το παραδοσιακό τρόπο ζωής στη γαλλική ύπαιθρο έναντι του σύγχρονου τρόπου ζωής στα μεγάλα αστικά κέντρα.</p>
      <p>
        <i><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></i>
      </p>
      <p>Σε μια απόφαση τον Σεπτέμβριο, το δικαστήριο έδωσε το πράσινο φως στον κόκορα Μορίς να συνεχίζει να λαλεί τα ξημερώματα, παρά τις διαμαρτυρίες των γειτόνων του, που είχαν, επίσης, μετακομίσει από την πόλη.</p>
      <p>Στην περίπτωση των παπιών, ο δικηγόρος του γείτονα της ιδιοκτήτριάς τους υποστήριξε ότι ο θόρυβος υπερέβαινε τα επιτρεπτά όρια και εμπόδιζε τον πελάτη του να απολαύσει τον κήπο του ή να κοιμάται με τα παράθυρα του σπιτιού του ανοικτά.</p>
      <p>Ο ενάγων ζήτησε να ληφθούν άμεσα μέτρα για τη μείωση του θορύβου και την καταβολή του ποσού των 3.500 ευρώ ως αποζημίωση, σύμφωνα με τα όσα μεταδίδουν γαλλικά ΜΜΕ.</p>
    </article>
  </body>
</html>