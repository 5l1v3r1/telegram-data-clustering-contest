<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_posylyat_kontrol_za_dotrymannyam_sanitarnyh_norm_u_zakladah_harchuvannya_pid_chas_rizdvyanyh_svyat_331166.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T23:47:00+00:00"/>
    <meta property="og:title" content="На Львівщині посилять контроль за дотриманням санітарних норм у закладах харчування під час Різдвяних свят"/>
    <meta property="og:description" content="Голова Львівської облдержадміністрації Маркіян Мальський доручив посилити діяльність контролю та нагляду за дотриманням санітарних норм і безпечності харчування у закладах громадського харчування по всій області протягом усіх зимових свят. Про це інформує прес-служба Львівської ОДА."/>
  </head>
  <body>
    <article>
      <h1>На Львівщині посилять контроль за дотриманням санітарних норм у закладах харчування під час Різдвяних свят</h1>
      <h2>Голова Львівської облдержадміністрації Маркіян Мальський доручив посилити діяльність контролю та нагляду за дотриманням санітарних норм і безпечності харчування у закладах громадського харчування по всій області протягом усіх зимових свят. Про це інформує прес-служба Львівської ОДА.</h2>
      <address>
        <time datetime="2019-11-19T23:47:00+00:00">19 Nov 2019, 23:47</time>
      </address>
      <p>Перевірки закладів планують здійснювати спільно з громадськістю.</p>
      <p>У зв’язку з великою кількістю спалахів отруєння, із червня 2019 року провели 123 комісійні перевірки закладів харчування, у 121 з яких виявили порушення.</p>
      <p>«Протягом 2019 року у Львівській області зафіксовано 20 випадків спалахів гострих кишкових інфекцій. Відтак,за результатами обстежень зробили також 12 позапланових перевірок, іще 10 таких перевірок планують здійснити впродовж двох наступних тижнів», - розповів начальник Головного управління Держпродспоживслужби у Львівській області Євгеній Баркит.</p>
      <p>Окрім того, в межах позапланових комісійних обстежень, обстежили харчоблоки закладів освіти, де забезпечено харчування дітей. Обстеженням було охоплено 486 харчоблоків шкіл, з яких у 55% виявлено порушення.</p>
      <p>Відповідальність за здоров’я дітей та належне виконання санітарних приписів покладена на органи місцевого самоврядування.</p>
      <p>«В області функціонує 872 дошкільних закладів, де навчаються 79 тисяч дітей, а також 1194 закладів середньої загальної освіти, де освітою охоплено 282 тисячі дітей. У цих закладах організовано харчування. Згідно із законом, відповідальність за організацію та забезпечення харчування несуть засновники цих навчальних закладів, тобто органи місцевого самоврядування», - зазначив т.в.о. директора департаменту освіти і науки облдержадміністрації Ігор Гайдук.</p>
      <p>Очільник області доручив до 1 лютого провести комісійні огляди харчоблоків закладів освіти.</p>
    </article>
  </body>
</html>