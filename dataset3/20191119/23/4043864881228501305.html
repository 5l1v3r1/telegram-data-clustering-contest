<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232464/"/>
    <meta property="og:site_name" content="Українська правда"/>
    <meta property="article:published_time" content="2019-11-19T23:03:57+00:00"/>
    <meta property="og:title" content="США відклали санкції проти Huawei"/>
    <meta property="og:description" content="Міністерство торгівлі США на 90 днів продовжило тимчасову загальну ліцензію для компанії Huawei."/>
  </head>
  <body>
    <article>
      <h1>США відклали санкції проти Huawei</h1>
      <address>
        <time datetime="2019-11-19T23:03:57+00:00">19 Nov 2019, 23:03</time>
      </address>
      <p>Міністерство торгівлі США на 90 днів продовжило тимчасову загальну ліцензію для компанії Huawei.</p>
      <p><b>Джерело:</b> сайт <a href="https://www.commerce.gov/news/press-releases/2019/11/us-department-commerce-extends-huawei-temporary-general-license">Міністерства торгівлі США</a></p>
      <p><b>Деталі</b>: Міністр торгівлі Уілбур Росс заявив, що це "дозволить операторам продовжувати обслуговування клієнтів в деяких з найвіддаленіших районів Сполучених Штатів". Влада США вже в третій раз відклала введення санкцій.</p>
      <p>У свою чергу голова ради директорів Huawei Лян Хуа запевнив, що рішення США мало вплине на його компанію.</p>
      <p>
        <b>Нагадаємо:</b>
      </p>
      <ul>
        <li>Президент США Дональд Трамп <a href="https://www.pravda.com.ua/news/2019/05/16/7215140/">підписав указ</a>, що забороняє американським компаніям використовувати іноземні телекомунікації, які можуть створювати ризик для країни.</li>
        <li>Компанія Huawei Technologies Co Ltd була внесена список компаній, торгівля з якими забороняється.</li>
        <li>Американська компанія Google Alphabet Inc частково призупинила співпрацю з Huawei. У зв'язку з цим Huawei <a href="https://www.pravda.com.ua/news/2019/05/20/7215504/">не зможе використовувати сервіси</a> та програми Google, в тому числі магазин додатків Google play і електронну пошту Gmail.</li>
        <li>Крім Google співробітництво з Huawei <a href="https://www.epravda.com.ua/news/2019/05/20/647924/">призупинили ще чотири компанії</a> - це виробники чіпів Intel Corp., Qualcomm Inc., Xilinx Inc. і Broadcom Inc.</li>
        <li>Наприкінці квітня Центральне розвідувальне управління  повідомило союзникам США про те, що китайська телекомунікаційна корпорація Huawei отримує фінансування від органів безпеки КНР.</li>
        <li>За даними британського видання The Times, яке посилалося на власні джерела, Huawei отримує кошти від Народно-визвольної армії Китаю та від комісії з національної безпеки Комуністичної партії Китаю. </li>
        <li>Отриману інформацію США передали своїм партнерам із розвідувального альянсу Five Eyes, до якого входять Велика Британія, Австралія, Канада, Нова Зеландія та США.</li>
        <li>США, Канада, Австралія, Велика Британія та Японія наклали значні обмеження на Huawei і ZTE через побоювання, що використання продукції Huawei зробить їхні мережі вразливими для проникнення та шпигунства ззовні. Норвегія, Польща і Німеччина також <a href="https://www.eurointegration.com.ua/news/2019/01/10/7091390/">розглядають</a> подібні кроки.</li>
        <li>Техніка Huawei нібито має "чорні двері", які дають китайським спецслужбам доступ до зашифрованих даних пристроїв, хоча Пекін це заперечує.</li>
        <li>У Єврокомісії переконані, що китайські компанії виробляють чіпи, які можуть бути <a href="https://www.eurointegration.com.ua/news/2018/12/7/7090391/">використані</a> "для отримання секретів".</li>
      </ul>
      <related>
        <a href="https://www.pravda.com.ua/news/2019/11/19/7232453/"/>
        <a href="https://www.pravda.com.ua/news/2019/11/19/7232448/"/>
        <a href="https://www.pravda.com.ua/news/2019/11/19/7232398/"/>
      </related>
    </article>
  </body>
</html>