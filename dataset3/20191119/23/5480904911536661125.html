<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/utocnik-v-berline-podle-medii-zabil-syna-nemeckeho-exprezidenta/1823042?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T23:31:00+00:00"/>
    <meta property="og:title" content="Útočník v Berlíně podle médií zabil syna německého exprezidenta"/>
    <meta property="og:description" content="Berlín - Útočník na úterní veřejné přednášce na berlínské klinice zabil řečníka. Obětí byl podle německých médií lékař Fritz von Weizsäcker, syn bývalého německého prezidenta Richarda von Weizsäckera. Deník Der Tagesspiegel napsal, že útočník von Weizsäckera ubodal nožem. Motiv není znám, podle police napadl útočník přednášejícího náhle."/>
  </head>
  <body>
    <article>
      <h1>Útočník v Berlíně podle médií zabil syna německého exprezidenta</h1>
      <address><time datetime="2019-11-19T23:31:00+00:00">19 Nov 2019, 23:31</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Útočník na úterní veřejné přednášce na berlínské klinice zabil řečníka. Obětí byl podle německých médií lékař Fritz von Weizsäcker, syn bývalého německého prezidenta Richarda von Weizsäckera. Deník Der Tagesspiegel napsal, že útočník von Weizsäckera ubodal nožem. Motiv není znám, podle police napadl útočník přednášejícího náhle.</p>
      <p>Berlínská policie o činu informovala na twitteru, identitu mrtvého ale nezveřejnila. Uvedla pouze, že podezřelého z útoku zadržela a že přednášejícího se ani přes poskytnutou první pomoc nepodařilo zachránit.</p>
      <p>Deník Bild napsal, že von Weizsäckera se pokusil chránit jistý muž z publika, který byl těžce zraněn. Podle DPA lékaře bránil policista, který na přednášku přišel ze soukromého zájmu. Další lidé z hostů pak útočníka pomáhali zadržet, dodala DPA s odvoláním na policii.</p>
      <p>Devětapadesátiletý Fritz von Weizsäcker od roku 2005 vedl interní oddělní kliniky Schlosspark v berlínské čtvrti Charlottenburg. Právě zde se dnešní incident odehrál, když von Weizsäcker přednášel na téma steatózy (ztučnění) jater. Na akci přišlo asi dvacet lidí. Klinika podobné přednášky pro laickou veřejnost pořádá pravidelně.</p>
      <p>O tom, že obětí byl skutečně syn bývalého prezidenta, na twitteru informoval mimo jiné předseda svobodných demokratů (FDP) Christian Lindner. Napsal, že jeho přítel Fritz von Weizsäcker, který byl nadšeným lékařem a skvělým člověkem, byl dnes večer v Berlíně ubodán. "Opět se člověk ptá, v jakém světě to žijeme," uvedl Lindner.</p>
      <p>Fritz von Weizsäcker byl jedním ze čtyř dětí někdejšího primátora západního Berlína a pozdějšího šestého prezidenta Spolkové republiky Německo Richarda von Weizsäckera, který stál v čele státu v letech 1984 až 1994. Bývalý prezident zemřel v roce 2015.</p>
    </article>
  </body>
</html>