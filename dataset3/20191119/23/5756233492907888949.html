<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622417/%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%A7%D8%B1%D9%82-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%A8%D8%A7-%DB%B6%DB%B4%DB%B4-%DA%A9%D8%A7%D8%B1%D8%AA-%D8%A8%D8%A7%D9%86%DA%A9%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T23:23:00+00:00"/>
    <meta property="og:title" content="دستگیری سارق فضای مجازی با ۶۴۴ کارت بانکی"/>
    <meta property="og:description" content="پلیس فضای تولید و تبادل اطلاعات فرماندهی انتظامی مازندران سارق فضای مجازی را با ۶۴۴ کارت بانکی دستگیر کرد."/>
  </head>
  <body>
    <article>
      <h1>دستگیری سارق فضای مجازی با ۶۴۴ کارت بانکی</h1>
      <address>
        <time datetime="2019-11-19T23:23:00+00:00">19 Nov 2019, 23:23</time>
      </address>
      <p>
        <i>پلیس فضای تولید و تبادل اطلاعات فرماندهی انتظامی مازندران سارق فضای مجازی را با ۶۴۴ کارت بانکی دستگیر کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه خبری پلیس، این فرد که از هکرهای شناخته شده استان است، پس از شکایت سه تن از شهروندان مبنی بر هک صفحات شخصی اینستاگرامشان توسط ماموران پلیس فتا شناسایی و در یکی از شهرهای مرکزی کشور دستگیر شد.</p>
      <p>به گفته رئیس پلیس فتا مازندران، این هکر حرفه ای و سابقه دار با هک صفحات شخصی شهروندان در اینستاگرام پنج میلیارد ریال از آنها سرقت کرد.</p>
      <figure>
        <img src="https://aftabnews.ir/files/fa/news/1398/8/28/361349_309.jpg"/>
      </figure>
      <p>سرهنگ حسن محمدنژاد گفت که این هکر پس از هک صفحات شخصی اینستاگرام سه شهروند مازندرانی، با ارسال لینک جعلی بانک به فالوورهای آنان به منظور خرید جزوه ، اقدام به برداشت از حساب بانکی آنان می کرد.</p>
      <p>وی افزود که کارآگاهان و کارشناسان پلیس فتا پس از انجام تحقیقات دریافتند که متهم برای فرار از دست قانون و عدم شناسایی، محل زندگی خود را ترک و به شهرهای مرکزی کشور متواری شد که با انجام اقدامات اطلاعاتی محل اختفای وی شناسایی و با هماهنگی مرجع قضائی دستگیر شد.</p>
      <p>رئیس پلیس فتا مازندران گفت که در بازرسی از مخفیگاه متهم علاوه بر کشف ۶۴۴ کارت بانکی، ۱۲۰ عدد سیم کارت و ۳۸۰ میلیون ریال وجه نقد نیز کشف و ضبط شد و متهم هم در تحقیقات به بزه انتسابی و برداشت غیر مجاز از حساب بانکی شهروندان به ارزش پنج میلیارد ریال اقرار کرد.</p>
      <p>سرهنگ محمدنژاد به کاربران شبکه های اجتماعی توصیه کرد که قبل از استفاده از اپلیکیشن ها حتما نحوه ارتقای امنیت آنها را فرا بگیرند تا در دام مجرمان قرار نگیرند.</p>
    </article>
  </body>
</html>