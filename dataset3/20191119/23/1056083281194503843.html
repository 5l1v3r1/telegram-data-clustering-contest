<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818383/%D8%B4%DB%8C%D8%AE-%D8%A7%D9%84%D8%A7%D8%B3%D9%84%D8%A7%D9%85-%D8%AD%D9%85%D9%84%D8%A7%D8%AA-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%BA%D8%B2%D9%87-%D9%85%D8%AA%D8%A7%D8%AB%D8%B1-%D8%A7%D8%B2-%D9%85%D8%B3%D8%A7%D8%A6%D9%84-%D8%AF%D8%A7%D8%AE%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T23:45:00+00:00"/>
    <meta property="og:title" content="شیخ الاسلام: حملات رژیم‌صهیونیستی به غزه متاثر از مسائل داخلی اسرائیل است"/>
    <meta property="og:description" content="یک کارشناس مسائل منطقه، حملات رژیم صهیونیستی به غزه را متاثر از مسائل و اختلافات داخلی این رژیم عنوان کرد و گفت: در داخل رژیم صهیونیستی رهبری منسجمی وجود ندارد و به دلیل مسائل داخلی به شدت با یکدیگر درگیر هستند."/>
  </head>
  <body>
    <article>
      <h1>شیخ الاسلام: حملات رژیم‌صهیونیستی به غزه متاثر از مسائل داخلی اسرائیل است</h1>
      <address><time datetime="2019-11-19T23:45:00+00:00">19 Nov 2019, 23:45</time> by <a rel="author">فاطمه خوش نیت</a></address>
      <p>یک کارشناس مسائل منطقه، حملات رژیم صهیونیستی به غزه را متاثر از مسائل و اختلافات داخلی این رژیم عنوان کرد و گفت: در داخل رژیم صهیونیستی رهبری منسجمی وجود ندارد و به دلیل مسائل داخلی به شدت با یکدیگر درگیر هستند.</p>
      <p>حسین شیخ الاسلام در گفت‌وگو با ایسنا در ارزیابی خود از حملات اخیر رژیم صهیونیستی به غزه اظهار کرد:‌ حملات و تجاوزات رژیم صهیونیستی به غزه، به مسائل داخلی آن رژیم بر می‌گردد،‌ تاکنون دوبار این رژیم انتخابات برگزار کرده اما موفق به تشکیل کابینه نشده است، چندبار هم بنیامین نتانیاهو مامور تشکیل کابینه شد اما نتوانست و اکنون بنی گانتس مامور به تشکیل کابینه رژیم صهیونیستی شده است.</p>
      <p>وی با بیان این‌که در رقابت‌های داخلی نتانیاهو، تمایل دارد تا گانتس موفق به تشکیل کابینه نشود، گفت: حمله به غزه هم به این دلیل بود که نتانیاهو شعار مطرح شده از سوی گانتس را که ایران را خطر اصلی می داند زیر سوال ببرد و اینگونه القا کند که فقط  به موضوع ایران نمی‌پردازد، غزه و فلسطین هم برای‌شان مهم است.</p>
      <p>این کارشناس مسائل خاورمیانه همچنین درباره هشدارهای نتانیاهو مبنی بر این‌که دست رژیم صهیونیستی در غزه باز است، ابراز کرد:‌ این اظهار نظر تا حدودی به ترورهای اخیر توسط این رژیم ارتباط پیدا می‌کند زیرا قصد دارند فضا را به ‌گونه‌ای نشان دهند که شعار "خطر نزدیک" را هم مدنظر دارند.</p>
      <p>شیخ الاسلام همچنین درباره اظهارات هنیه، رئیس دفتر سیاسی جنبش مقاومت اسلامی (حماس) مبنی بر این‌که "مقاومت پایه‌های رژیم صهیونیستی را به لرزه در آورده است" تصریح کرد: بدون شک همین‌طور است. زیرا هر حرکت اجتماعی وقتی به نتیجه می‌رسد که مردم بخواهند، ضمن این که یک ایدئولوژی را باید به درستی رهبری کرد، اگر این موارد فراهم باشد حرکت اجتماعی به نتیجه می‌رسد.</p>
      <p>سفیر پیشین ایران در سوریه خاطرنشان کرد: در انقلاب اسلامی ایران نیز همه مردم در انقلاب حضور داشته و شرکت کردند، ایدئولوژی امام (ره) اسلام ناب محمدی بود و آن را رهبری کردند اکنون دشمن درصدد است تا مردم منطقه در صحنه حضور نداشته باشند.</p>
      <p>وی اظهار کرد: اکنون هم مقاومت بلایی سر رژیم صهیونیستی آورده که اسرائیلی‌ها خیلی مطمئن نیستند پشت نتانیاهو باشند یا گانتس، لذا در اسرائیل رهبری منسجمی ندارند و به همین دلیل هم در مسائل داخلی به شدت با یکدیگر درگیر هستند.</p>
      <p>انتهای پیام</p>
    </article>
  </body>
</html>