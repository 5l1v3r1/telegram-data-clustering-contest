<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/skivrecensioner/mattias-dahlstrom-warp-hittar-logiken-i-det-ologiska/"/>
    <meta property="og:site_name" content="DN.SE"/>
    <meta property="article:published_time" content="2019-11-19T23:18:31+00:00"/>
    <meta property="og:title" content="Mattias Dahlström: Warp hittar logiken i det ologiska"/>
    <meta property="og:description" content="När technobolaget Warp fyller trettio firas det med att bara tio artister lyfts fram, följdriktigt för ett bolag som fokuserar på mer än enskilda låtar."/>
  </head>
  <body>
    <article>
      <h1>Mattias Dahlström: Warp hittar logiken i det ologiska</h1>
      <address><time datetime="2019-11-19T23:18:31+00:00">19 Nov 2019, 23:18</time> by <a rel="author" href="https://www.dn.se/av/mattias-dahlstrom/" target="_blank">Mattias Dahlström</a></address>
      <p>
        <b>När technobolaget Warp fyller trettio firas det med att tio av bolagets artister får en specialbelysning, lika bakvänt som följdriktigt för ett bolag som alltid fokuserat på mer än bara enskilda låtar.</b>
      </p>
      <p>När skivbolaget Warp under det tidiga 90-talet etablerade sig som ett av technons mest omhuldade skivbolag var det inte minst för att det i en genre som annars premierade de korta formaten, tolvtumssinglar framför allt, ville presentera sina artister också i längre albumformat.</p>
      <p>Den ständiga technosanningen ”du är inte bättre än din senaste tolva” var aldrig lika giltig för Warp-artisterna som för många av konkurrenterna.</p>
      <p><b>Att trettioårsjubileumsboxen</b> ”WXAXRXP sessions” består av tio tolvtumssinglar där lika många av bolagets artister samlat fyra-fem udda inspelningar, inte sällan från radiolegendaren John Peels arkiv, kan på ett sätt kännas en aning futtig eller missvisande. Ett slags fel- eller snedrepresentation, som förminskar bolagets insats. Särskilt om man betänker att runt hundrafemtio artister genom året släppt alster på Sheffield-etiketten.</p>
      <p>Det saknas helt enkelt mycket om man tänker sig att boxen ska ge en så fullständig bild av Warp som möjligt. Kan man till en början tycka.</p>
      <p>Ändå framstår allt som väldigt gediget och genomtänkt när man väl sätter sig ned och lyssnar på ”WXAXRXP sessions”. Hur Warps vision och filosofi tydligt manifesteras i låtarna.</p>
      <p><b>För artisterna är självklart inte</b> valda med vänsterhanden, utan visar tydligt på skivbolagets resa från sent 80-tal till att fortfarande 2019 vara väldigt relevant, kanske mer än någonsin. Från LFO, Aphex Twin, Plaid och Boards of Canadas vridna techno till de senare årens allt mer öppna och nyfikna breddande av den musikaliska paletten: ständigt underskattade Bibios folkpop, Flying Lotus fritt flödande jazz, Kelly Morans korsning av ambient och minimalistiska pianoimprovisationer och Mount Kimbies sammanfogande av dansmusik och Stereolab-indie.</p>
      <p>Genom att varje artist representeras av flera låtar, i stället för att bara klämma in så många artister som möjligt med varsin låt, understryks också just det helhetstänk som alltid kännetecknat skivbolaget.</p>
      <p>Det finns, som så ofta med Warp, en logik även i det som först framstår som ologiskt.</p>
      <p> </p>
      <p>Läs <a href="https://www.dn.se/av/mattias-dahlstrom/">fler musiktexter av Mattias Dahlström</a>, till exempel <a href="https://www.dn.se/kultur-noje/skivrecensioner/mattias-dahlstrom-richard-king-paminner-om-jatterejvens-bortglomda-dungar/">om författaren Richard Kings sätt att skriva rockhistoria på ett nytt sätt</a>.</p>
    </article>
  </body>
</html>