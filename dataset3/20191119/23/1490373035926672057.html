<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/boris-johnson-jeremy-corbyn-labouriste-konzervativci-volby-predvolebni-debata_1911192303_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T23:03:00+00:00"/>
    <meta property="og:title" content="Předvolební debata v Británii: Johnson a Corbyn se přeli o brexit a zdravotnictví, došlo i na vánoční dárky"/>
    <meta property="og:description" content="Tváří v tvář se v předvolební televizní debatě poprvé utkali lídři dvou nejsilnějších britských stran Boris Johnson a Jeremy Corbyn. Volby v zemi se uskuteční 12. prosince."/>
  </head>
  <body>
    <article>
      <h1>Předvolební debata v Británii: Johnson a Corbyn se přeli o brexit a zdravotnictví, došlo i na vánoční dárky</h1>
      <address><time datetime="2019-11-19T23:03:00+00:00">19 Nov 2019, 23:03</time> by <a rel="author">Barbora Chaloupková, ČTK</a></address>
      <p>
        <b>Tváří v tvář se v předvolební televizní debatě poprvé utkali lídři dvou nejsilnějších britských stran Boris Johnson a Jeremy Corbyn. Johnson v ní slíbil, že Británie „rozhodně“ odejde 31. ledna a do konce příštího roku vyjedná dohodu o novém obchodním partnerství s EU. Corbyn tento harmonogram označil za nesmyslný. Kromě otázky brexitu, která debatě dominovala, došlo i na témata jako systém zdravotnictví nebo stav britské monarchie.</b>
      </p>
      <p>Televizní debaty stranických lídrů jsou od roku 2010 nedílnou součástí předvolebního dění v Británii, na duel hlavních tváří dvou nejsilnějších uskupení ale dosud nikdy nedošlo. Úterní debaty se účastnili pouze Corbyn a Johnson, lídrům ostatních stran byl poskytnut prostor v samostatných rozhovorech poté.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/velka-britanie-predcasne-volby-pruzkum_1911101003_zit"/>
      </related>
      <p>Jak očekávala britská média, oba politici se během hodinové debaty snažili přitáhnout pozornost k tématům, kde cítili, že mají nad svým protivníkem navrch.</p>
      <p>Zatímco Johnson využíval každé příležitosti k tomu, aby řeč stočil k brexitové dohodě, kterou vyjednal s Evropskou unií, lídr labouristické opozice se cítil nejsilnější u tématu reformy zdravotnického systému NHS.</p>
      <p>Současný premiér – již tradičně  - svoji dohodu označil za „skvělou“ a zopakoval, že konzervativní vládě se podařilo s EU vyjednat kompromis, na kterém se shodly obě strany. Opakovaně na svého protivníka útočil s argumentem, že labouristé nemají jasný plán, jak otázku brexitu vyřešit. Jedinou příčinou předčasných voleb je podle něj neschopnost parlamentu prosadit výsledek referenda z roku 2016.</p>
      <p>Corbyn označil vyřešení brexitové hádanky za prioritu labouristů a zopakoval plán úpravy „rozvodové“ dohody a následného referenda, v němž by se lidé rozhodovali mezi dojednanou podobou odchodu a setrváním v unii. Navzdory opakovaným výzvám však neprozradil, kterou možnost by za takového scénáře podpořil</p>
      <h3>Vánoční dárky</h3>
      <p>V dalších částech debaty došlo i na otázky s brexitem nesouvisející jako právě silné téma labouristů zdravotnictví nebo britskou monarchii. K té se v posledních dnech upírá pozornost veřejnosti kvůli přátelským vazbám britského prince Andrewa na finančníka Epsteina. Ten spáchal sebevraždu poté, co byl obviněn ze sexuálních zločinů.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/princ-andrew-jeffrey-epstein-sexualni-zneuzivani_1908242230_ako"/>
      </related>
      <p>Vzácná shoda zavládla v otázce klimatických změn, podle obou lídrů jde o „zásadní problém“.</p>
      <p>Již v odlehčenějším duchu se nesl úplný závěr debaty. Na otázku člena publika, jaký vánoční dárek by si politici navzájem nadělili, Jeremy Corbyn pro současného premiéra navrhl Dickensovy Vánoční koledy o chudinských dětech. Johnson kontroval návrhem obdarovat šéfa labouristů kopií brexitové dohody.</p>
      <h3>‚Nic nového‘</h3>
      <p>Jak bezprostředně po skončení poukazovala řada britských komentátorů, debata nepřinesla žádná zásadní nová prohlášení a oba politici se drželi očekávaných témat.</p>
      <p>Podle bezprostředního průzkumu <a href="https://www.theguardian.com/politics/live/2019/nov/19/general-election-2019-nhs-labour-conservatives-tories-corbyn-johnson-swinson-sturgeon-tv-debate-brexit">agentury YouGov</a> mezi diváky dopadla debata velmi vyrovnaně: 51 procent sledujících jako vítěze uvedlo Borise Johnsona, 49 procent Jeremyho Corbyna.</p>
      <p>Politická editorka BBC <a href="https://twitter.com/bbclaurak/status/1196895466811731968">Laura Kuenssbegrová</a> debatu na twitteru zhodnotila tvrzením, že „nic nemění“. Poukázala také na to, že publikum se v jistých momentech vysmálo oběma politikům stejně.</p>
      <related>
        <h4>Související články</h4>
        <a href="https://www.irozhlas.cz/zpravy-svet/eurokomisar-brexit-rizeni-evropska-unie-velka-britanie_1911150947_kro"/>
        <a href="https://www.irozhlas.cz/zpravy-svet/spojene-kralovstvi-rozpad-pruzkum-brexit_1911081312_jak"/>
        <a href="https://www.irozhlas.cz/zpravy-svet/john-bercow-order-cz-rozhovor-brexit-predseda-dolni-snemovny-2019-velka-britanie_1911071134_ako"/>
      </related>
    </article>
  </body>
</html>