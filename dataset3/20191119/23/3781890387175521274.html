<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742555"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T23:35:00+00:00"/>
    <meta property="og:title" content="เมียท้องแก่พรั่งพรู-ผัวถูกจ่อยิงดับคาเปล พ่อตาหายตัวไป"/>
    <meta property="og:description" content="เมียท้องแก่ร่ำไห้ไม่หยุด สามีถูกจ่อยิงระยะเผาขน เสียชีวิตคาเปลนอน ตร.ติดใจพ่อตาหายตัวไป แต่พอรู้ตัวมือปืนแล้ว"/>
  </head>
  <body>
    <article>
      <h1>เมียท้องแก่พรั่งพรู-ผัวถูกจ่อยิงดับคาเปล พ่อตาหายตัวไป</h1>
      <address>
        <time datetime="2019-11-19T23:35:00+00:00">19 Nov 2019, 23:35</time>
      </address>
      <p>
        <b>เมียท้องแก่ร่ำไห้ไม่หยุด สามีถูกจ่อยิงระยะเผาขน เสียชีวิตคาเปลนอน ตร.ติดใจพ่อตาหายตัวไป แต่พอรู้ตัวมือปืนแล้ว</b>
      </p>
      <p>เมื่อวันที่ 20 พ.ย. พ.ต.อ.โชคดี รักษ์วัฒนพงษ์ ผกก.สภ.ทุ่งใหญ่ จ.นครศรีธรรมราช ได้รับแจ้งมีเหตุยิงกันตายจึงไปตรวจสอบพร้อม แพทย์ รพ.ทุ่งใหญ่ และมูลนิธิสยามรวมใจ ปู่อินทร์ ที่เกิดเหตุบ้านเลขที่ 55/6 หมู่ 9 ต.บางรูป ภายในบ้านชั้นเดียว พบศพ นายศราวุฒิผลหิรัญ อายุ 34 ปี อาชีพรับจ้างทั่วไป นอนเสียชีวิตอยู่ในเปลแบบของทหารสีเขียวลายพรางที่ผูกอยู่กลางห้องโถง มีบาดแผลถูกยิงเข้าที่กลางหน้าอก 1 นัด เป็นลักษณะยิงจ่อเผาขน กระสุนทะลุแผ่นหลัง<br/><br/>สอบสวน นางมนต์ทิพย์ ไกรนรา อายุ 25 ปี ภรรยาผู้ตายที่ตั้งท้อง 6 เดือน เปิดเผยว่า ผู้ตายเป็นชาว อ.ฉวาง แต่งงานอยู่กินกันมาหลายปี มีลูกสาว อายุ 2 ขวบ 1 คน และกำลังตั้งท้อง 6 เดือน แต่พอเจ้าหน้าที่สอบถามถึงเหตุการณ์ที่เกิดขึ้นภรรยาผู้ตายไม่ให้การใดๆเอาแต่ร้องไห้ตลอดเวลา จึงนำตัวไปสอบสวนอยู่นานหลายชั่วโมง และพอจะทราบตัวคนร้ายแล้ว แต่ไม่ขอเปิดเผย คาดว่าเกิดเรื่องทะเลาะภายในครอบครัว  <br/><br/>ส่วน นางหนูนัยไกรนรา อายุ 40 ปี แม่ยายผู้ตาย มีอาการตกใจเป็นลมนอนอยู่ในห้องฉุกเฉินของ รพ.ทุ่งใหญ่ ไม่สามารถให้การได้ ส่วนคนในครอบครัวได้หายไป 1 คนคือผู้ที่เป็นพ่อตาผู้ตาย ไม่มีใครทราบว่าหายไปไหนหลังเกิดเหตุ เจ้าหน้าที่จะได้ติดตามมาสอบสวนเพื่อหาความจริงในเรื่องที่เกิดขึ้น.</p>
      <figure>
        <img src="https://www.dailynews.co.th/admin/upload/20191119/news_ivhbzWGWLE234003_533.jpg?v=20191120134?v=3253"/>
      </figure>
      <figure>
        <img src="https://www.dailynews.co.th/admin/upload/20191119/news_tJNNAekZKQ234002_533.jpg?v=20191120134?v=7585"/>
      </figure>
    </article>
  </body>
</html>