<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/johnson-och-corbyn-mottes-i-tv-debatt"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T23:01:15+00:00"/>
    <meta property="og:title" content="Johnson och Corbyn möttes i tv-debatt"/>
    <meta property="og:description" content="Storbritanniens premiärminister Boris Johnson och hans konkurrent, Labourledaren Jeremy Corbyn, möttes under tisdagskvällen i en tv-debatt. Tonläget var intensivt men inga större nyheter avslöjades. På frågan om vem som vunnit debatten var det enligt flera opinionsmätare jämnt mellan de två ledande partiledarna i det brittiska valet den 12 december."/>
  </head>
  <body>
    <article>
      <h1>Johnson och Corbyn möttes i tv-debatt</h1>
      <address><time datetime="2019-11-19T23:01:15+00:00">19 Nov 2019, 23:01</time> by <a rel="author">TT, Amanda Skagerström Lindau</a></address>
      <p>
        <b>Storbritanniens premiärminister Boris Johnson och hans konkurrent, Labourledaren Jeremy Corbyn, möttes under tisdagskvällen i en tv-debatt. Tonläget var intensivt men inga större nyheter avslöjades. På frågan om vem som vunnit debatten var det enligt flera opinionsmätare jämnt mellan de två ledande partiledarna i det brittiska valet den 12 december.</b>
      </p>
      <p>Att flera opinionsmätare sade att det var jämnt mellan de två på frågan om vem som hade vunnit debatten i ITV kan vara en fördel för Jeremy Corbyn, vars parti Labour ligger efter i opinionsmätningarna inför valet den 12 december.</p>
      <p>Tonläget var intensivt i debatten som hölls i Salford i Manchester. Konservativa partiets ledare Boris Johnson, klädd i mörk kostym och blå slips med ljusa prickar, lovade att Storbritannien ska ha lämnat EU den 31 januari.</p>
      <p>Corbyn, i mörk kostym och ljusröd slips, upprepade Labours inställning till brexit – om en omförhandling med EU och därefter en folkomröstning om den nya uppgörelsen.</p>
      <h3>Sval kritik</h3>
      <p>Men debatten gav knappast någon ny information eller fördjupning av de aktuella politiska frågorna som rör de brittiska väljarna, inte heller om dem som inte rör brexit.</p>
      <p>”Lärde vi oss något?” frågar sig Nick Eardley som är BBC:s korrespondent och svarar själv nekande.</p>
      <p>”Men det var några 'åh'-ögonblick, speciellt när båda männen blev utskrattade av publiken”, skriver han.</p>
      <p>Övriga partier var inte inbjudna att delta i debatten, till deras förtret.</p>
      <p>Enligt opinionsmätningar publicerade av nyhetssajten Politico har Konservativa partiet omkring 41 procent av väljarstödet, medan Labour har 20 procent och Liberaldemokraterna runt 14 procent.</p>
      <h3>Uppvärmning</h3>
      <p>De två partiledarna har värmt upp inför debatten genom att färdas många mil på brittiska vägar och hålla många korta tal inför väljare som ska avgöra Storbritanniens framtida inriktning, främst i frågan om brexit som redan fått många väljare att tröttna på valet.</p>
      <p>Kanske väljer just därför de två huvudmotståndarna annorlunda sätt att visa upp sig inför debatten. Labourledare Corbyn valde att låta kameran rulla när han fick sitt skägg klippt hos en barberare.</p>
      <p>Premiärminister Johnson klev upp i en boxningsring i Manchester och slog några slag inför filmande kameror. Kanske ångrade han tilltaget och sade till journalisterna på plats:</p>
      <p>– Jag vill inte vara aggressiv. Detta är mer terapeutiskt boxning än aggressiv boxning, det här är boxning som terapi.</p>
      <p>Tisdagskvällens debatt leddes av nyhetsankaret Julie Etchingham på tv-bolaget ITV.</p>
      <related>
        <h4>Relaterat</h4>
        <a href="https://www.svt.se/nyheter/utrikes/uppgifter-eu-gar-med-pa-fordrojd-brexit"/>
        <a href="https://www.svt.se/nyheter/utrikes/nyval-i-storbritannien"/>
        <a href="https://www.svt.se/nyheter/utrikes/darfor-vill-de-rika-lamna-london"/>
      </related>
    </article>
  </body>
</html>