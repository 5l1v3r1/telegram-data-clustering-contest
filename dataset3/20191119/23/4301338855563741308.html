<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/toc-toc-pali-pali-gia-9i-theatriki-sezon-sto-theatro-ivi/"/>
    <meta property="og:site_name" content="irafina"/>
    <meta property="article:published_time" content="2019-11-19T23:40:40+00:00"/>
    <meta property="og:title" content="«TOC TOC πάλι…πάλι…» για 9η θεατρική σεζόν στο θέατρο ΗΒΗ"/>
    <meta property="og:description" content="Aπό 25 Νοεμβρίου κάθε Δευτέρα &amp; Τρίτη στις 21:00 στο Θέατρο ΉΒΗ. Η πολυαγαπημένη ψυχοθεραπευτική κωμωδία «TOC TOC Αγάπη ρε» δεν σταματάει!! Επανέρχεται με τον χαρακτηριστικό υπότιτλο «Πάλι Πάλι» και χτίζει κάθε φορά μια καινούργια σχέση με τους θεατές. Η «παλιά φρουρά» και στυλοβάτες του ελληνικού TOC TOC, Κώστας Σπυρόπουλος και Δημήτρης Σταρόβας επανέρχονται με […]"/>
  </head>
  <body>
    <article>
      <h1>«TOC TOC πάλι…πάλι…» για 9η θεατρική σεζόν στο θέατρο ΗΒΗ</h1>
      <address>
        <time datetime="2019-11-19T23:40:40+00:00">19 Nov 2019, 23:40</time>
      </address>
      <p>Aπό 25 Νοεμβρίου κάθε Δευτέρα &amp; Τρίτη στις 21:00 στο Θέατρο ΉΒΗ. Η πολυαγαπημένη ψυχοθεραπευτική κωμωδία «TOC TOC Αγάπη ρε» δεν σταματάει!!</p>
      <p>Επανέρχεται με τον χαρακτηριστικό υπότιτλο «Πάλι Πάλι» και χτίζει κάθε φορά μια καινούργια σχέση με τους θεατές. Η «παλιά φρουρά» και στυλοβάτες του ελληνικού TOC TOC, Κώστας Σπυρόπουλος και Δημήτρης Σταρόβας επανέρχονται με ανανεωμένο θίασο και υποδέχονται την 9η σεζόν της θεατρικής επιτυχίας την Κυρία του ελληνικού θεάτρου Χρύσα Ρώπα, την κυρία Μαίρη Σταυρακέλλη, τον Ιωάννη Αθανασόπουλο και την Στέλλα Κωστοπούλου.</p>
      <p>Για 9η θεατρική σεζόν λοιπόν στο θέατρο ΗΒΗ!!</p>
      <p>Ο Κώστας Σπυρόπουλος που σκηνοθετεί, παίζει, οργανώνει και διασκευάζει το γαλλικό θεατρικό έργο του Laurent Baffie από την πρώτη φορά που ανέβηκε στην Ελλάδα, συνεχίζει να βρίσκεται στο τιμόνι της ελληνικής παράστασης σημειώνοντας μοναδικό ρεκόρ συμμετοχής με τετραπλό ρόλο στα θεατρικά χρονικά!! Ο ταξιτζής Βασίλης Δαμπάογλου για τους φίλους Bill Dab ή αλλιώς Ομάρ Ταρίφ κάνει μια ακόμα στάση με το ταξί του στο θέατρο ΗΒΗ για αυτή τη σεζόν. Ο χαρακτήρας του εκκεντρικός αλλά και συγκινητικά ανθρώπινος μας θυμίζει πως ο αυτισμός από τον οποίο πάσχει καθώς και το τικ της αριθμομανίας δεν τον αφήνουν να περιθωριοποιηθεί από το σύνολο.</p>
      <p>Ο Δημήτρης Σταρόβας συμμετέχει επίσης για 3η θεατρική σεζόν στη μεγάλη διεθνή θεατρική επιτυχία έχοντας έναν από τους πιο σημαντικούς πρωταγωνιστικούς ρόλους στην παράσταση, αποδεικνύοντας έτσι ότι η παρουσία του στο ελληνικό θέατρο είναι σημαντική!! Ο ρόλος που υποδύεται ο εν λόγω πάσχει από το σύνδρομο Gilles de LaTourette ή αλλιώς το σύνδρομο της κοπρολαλίας. Ο πάσχων στην προκειμένη περίπτωση βρίζει, γαυγίζει και κάνει άσεμνες χειρονομίες χωρίς όμως να το συνειδητοποιεί. Κάθε φορά που βρίζει αισθάνεται ντροπή και αμηχανία για αυτό που του συμβαίνει. Σε αντίθεση με τα υπόλοιπα σύνδρομα δεν θεραπεύεται σχεδόν ποτέ και έχει έντονα το αίσθημα του θυμού.</p>
      <figure>
        <img src="https://www.ertopen.com/media/k2/items/cache/5df96c99c4ac176c7ce80bdea372c67f_L.jpg?t=-62169984000"/>
      </figure>
      <p>Η κυρία Χρύσα Ρώπα, αναλαμβάνει έναν ρόλο έκπληξη ο οποίος είναι σχεδιασμένος ώστε να ρέει και να αναπλάθεται ταυτόχρονα μέσα από την εκρηκτικότητα και τη χειμαρρώδη τεχνική της στην υποκριτική τέχνη της εν λόγω ηθοποιού. Το σύνδρομο που ΄΄ντύνει΄΄ τον συγκεκριμένο ρόλο ονομάζεται ΄πάλι- πάλι’ και αφορά την ιδεοψυχαναγκαστική διαταραχή της παλιλαλίας. Ταυτόχρονα ο ίδιος ρόλος πάσχει και από το σύνδρομο του Παλιμπαιδισμού ή αλλιώς σύνδρομο Πήτερ Παν!! Αν και ο Παγκόσμιος Οργανισμός Υγείας δεν αναγνωρίζει το συγκεκριμένο σύνδρομο ως ψυχοπαθολογική κατάσταση, οι συναισθηματικές συνέπειες που προκύπτουν από τη συγκεκριμένη συμπεριφορά μπορούν να οδηγήσουν σε κρίση ταυτότητας καθώς και σε προβληματικές διαπροσωπικές σχέσεις!!</p>
      <p>Στο καινούργιο cast εντάσσεται και η Κυρία Μαίρη Σταυρακέλλη που με την ιδιαίτερη υποκριτική της πινελιά αναγεννά τον ρόλο της θεούσας Μαρίας Κλεοπάτρας Μπιμπίκας που πάσχει από ψυχαναγκασμό, εμμονή θρησκοληψίας όπως και από ιδεοληψίες, καταναγκασμό και από ψυχαναγκαστικές πράξεις επαλήθευσης!! Τσεκάρει μόνιμα αν έχει κλείσει το φως, το νερό, το ρεύμα κι άλλα πολλά. Η Μαίρη Σταυρακέλλη και ο Κώστας Σπυρόπουλος υπήρξαν συμφοιτητές στη σχολή του Εθνικού Θεάτρου αλλά δεν είχαν συνεργαστεί ποτέ ως επαγγελματίες ηθοποιοί! Το TOC TOC είναι η αφορμή οι δύο συμφοιτητές να βρεθούν για πρώτη φορά μαζί πάνω στο σανίδι!!</p>
      <p>Επίσης στο TOC TOC εισβάλλει ένας νέος ταλαντούχος ηθοποιός που έγινε ευρύτερα γνωστός- αν και η παρουσία του στο θέατρο προϋπήρχε- από τη συμμετοχή του στην επιτυχημένη σειρά της ελληνικής τηλεόρασης «Άγριες Μέλισσες», Ιωάννης Αθανασόπουλος. Ο Ιωάννης έχει τον ρόλο του Μπάμπη Γραμμένου που έχει πρόβλημα με τη συμμετρία και δεν μπορεί να περπατήσει πάνω σε γραμμές!! Χαρακτηριστικό του τικ είναι η διαρκής τακτοποίηση και διαρρύθμιση των αντικειμένων με αυστηρό και συγκεκριμένο τρόπο ως συνέπεια της ιδεοληψίας της τάξης και της συμμετρίας.</p>
      <p>Η Στέλλα Κωστόπουλου είναι παλιά γνώριμη της πολυσυζητημένης θεατρικής παράστασης καθώς συμμετείχε ξανά σε παλιότερη διανομή με τον ρόλο της Νιτσας. Στον ίδιο ρόλο τη συναντάμε και στη φετινή σεζόν. Η Νίτσα Τσιάνου μας έρχεται από τη Λάρισα, είναι βοηθός σε ένα ιατρικό εργαστήριο και πάσχει από το σύνδρομο της μικροβιοφοβίας καθώς επίσης έχει και μια έντονη εμμονή με την καθαριότητα. Το τικ της μικροβιοφοβίας ή αρρωστοφοβίας είναι από τα πιο συνήθη και την αναγκάζει να καθαρίζει με υστερικό τρόπο ό, τι βρεθεί γύρω της, φοβάται κάθε είδους ασθένεια και ανοίγει τα παράθυρα για την εξόντωση των μικροβίων και των ιών. Με λίγα λόγια η ηθοποιός για ακόμα μια φορά υπόσχεται να προσφέρει πολύ γέλιο ακόμα και αν χρειαστεί να σηκώσει τους θεατές από τις καρέκλες τους για να απολυμάνει!!!</p>
      <p>Στην παράσταση, τέλος, συμμετέχει με τον ρόλο της βοηθού του γιατρού, η ηθοποιός Εβελίνα Καραπάνου, η οποία συμμετείχε και στις δύο προηγούμενες σεζόν.</p>
      <p>Αποδομώντας τις ιδεοψυχαναγκαστικές διαταραχές, τα λεγόμενα «τικ», η παράσταση ψυχαγωγεί, συγκινεί και χαρίζει άφθονο γέλιο σε… ψυχοθεαραπευόμενους και ψυχοθεραπευτές μέσα από τον μόνο δρόμο που μας απέμεινε, τον δρόμο της ΑΓΑΠΗΣ!!!</p>
      <p>Αγάπη ρεεεεεεεεεεεεε θα φωνάζουν ηθοποιοί και συντελεστές όλο τον χειμώνα στην Αθήνα κάθε Δευτέρα και Τρίτη στο θέατρο ΗΒΗ καθώς και στη Θεσσαλονίκη στο Ράδιο Σίτυ την περίοδο των Χριστουγέννων και της Πρωτοχρονιάς αλλά και σε διάφορες πόλεις της Ελλάδας όπου θα γίνουν ορισμένες παραστάσεις!!!!!</p>
      <p>TOC TOC «Πάλι Πάλι» με Αγάπη ρεεεε!!!!!</p>
      <figure>
        <iframe src="https://www.youtube.com/embed/KiKCYsqBKZg" width="1170" height="658" data-service="Youtube" scrolling="no"/>
      </figure>
      <p>Διάρκεια παράστασης: 120’ (με διάλειμμα)</p>
      <p>Παίζουν:</p>
      <p>Κώστας Σπυρόπουλος, Χρύσα Ρώπα, Δημήτρης Σταρόβας,<br/>Μαίρη Σταυρακέλλη Ιωάννης Αθανασόπουλος,<br/>Στέλλα Κωστοπούλου, Εβελίνα Καραπάνου.</p>
      <p>Συντελεστές:</p>
      <p>Διασκευή – Απόδοση Κειμένου: Κώστας Σπυρόπουλος – Κατερίνα Μπέη<br/>Σκηνοθεσία: Κώστας Σπυρόπουλος<br/>Σκηνικά: Μαίρη Τσαγκάρη<br/>Κοστούμια: Νικόλ Παναγιώτου– Στεφανία Λυμπεροπούλου<br/>Φωτογράφος: Μανώλης Χιώτης<br/>Φωτισμοί: Δημήτρης Κουτάς<br/>Video: Δημήτρης Γκάνιος<br/>Artwork: Κατερίνα Νικολαϊδη<br/>Α΄ Βοηθός Σκηνοθέτη: Δημήτρης Κατσογιάννος<br/>Β΄ Βοηθοί Σκηνοθέτη: Εβελίνα Καραπάνου – Νάντια Καφφετζή</p>
      <figure>
        <img src="https://www.irafina.gr/wp-content/uploads/2019/11/methismeni_politeia.jpg"/>
      </figure>
      <figure>
        <img src="https://www.irafina.gr/wp-content/uploads/2019/11/Vaftistikos728-90.jpg"/>
      </figure>
    </article>
  </body>
</html>