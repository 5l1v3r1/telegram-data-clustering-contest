<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyzvu-milionu-chvilek-podepsalo-150-000-lidi-coz-byl-puvodni-cil/1822883?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T15:04:00+00:00"/>
    <meta property="og:title" content="Výzvu Milionu chvilek podepsalo 150.000 lidí, což byl původní cíl"/>
    <meta property="og:description" content="Praha - Novou občanskou výzvu Milionu chvilek od sobotního podvečera do dnešních 15:00 podepsalo na webu 150.000 lidí, což si spolek původně dal za cíl. Okamžitě po dosažení limitu se ale hranice zvýšila na 200.000. Výzva obsahuje tři body, které mají platit i v budoucnu, ne jen po dobu vlády premiéra Andreje Babiše (ANO) a prezidenta Miloše Zemana."/>
  </head>
  <body>
    <article>
      <h1>Výzvu Milionu chvilek podepsalo 150.000 lidí, což byl původní cíl</h1>
      <address><time datetime="2019-11-19T15:04:00+00:00">19 Nov 2019, 15:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Novou občanskou výzvu Milionu chvilek od sobotního podvečera do dnešních 15:00 podepsalo na <a href="https://milionchvilek.cz/">webu</a> 150.000 lidí, což si spolek původně dal za cíl. Okamžitě po dosažení limitu se ale hranice zvýšila na 200.000. Výzva obsahuje tři body, které mají platit i v budoucnu, ne jen po dobu vlády premiéra Andreje Babiše (ANO) a prezidenta Miloše Zemana.</p>
      <slideshow>
        <figure>
          <img src="https://i3.cn.cz/6/1573922263_P201911160517101.jpg"/>
        </figure>
        <figure>
          <img src="https://i3.cn.cz/6/1573919549_P201911160478001.jpg"/>
        </figure>
        <figure>
          <img src="https://i3.cn.cz/6/1573919567_P201911160478301.jpg"/>
        </figure>
        <figure>
          <img src="https://i3.cn.cz/6/1573919013_P201911160470601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>Výzva byla vyhlášena na závěr sobotní demonstrace na Letné, které se zúčastnilo podle různých odhadů 250.000 až 300.000 lidí. Podle spolku má být pozitivně orientovaná a nezávislá na konkrétních politicích. Signatáři se připojují ke třem bodům. Chtějí politiky, kteří respektují demokratická pravidla a instituce či nejsou ve střetu zájmů. Chtějí být občany, kteří se zajímají o stav společnosti a chtějí žít v zemi, v níž se daří svobodě a spravedlnosti.</p>
      <p>Na webu spolku mohou lidé také najít třicet příkladů různých občanských aktivit, například sledování důvěryhodných médií, vedení dialogu, účast na veřejně prospěšných akcích či demonstracích, vytváření místního společenství či podpora neziskových organizací.</p>
      <p>Kromě nové výzvy na webu stále zůstala petice za odstoupení Babiše, jež byla spuštěna loni 25. února a cílem bylo získat milion podpisů. Dosud ji podepsalo téměř 434.000 lidí.</p>
      <p>Na Letné Milion chvilek vyzval premiéra Babiše, aby odstoupil do 31. prosince, pokud neodvolá ministryni spravedlnosti Marii Benešovou (za ANO) a nezbaví se holdingu Agrofert. Předseda vlády demisi vyloučil a ve střetu zájmů se necítí být, protože vyhověl zákonu požadavkům zákonu o střetu zájmů. Předseda Milionu chvilek Mikuláš Minář dále vyzval opoziční strany, aby se více otevřely veřejnosti, a zároveň občany, aby vstoupili do veřejného prostoru.</p>
    </article>
  </body>
</html>