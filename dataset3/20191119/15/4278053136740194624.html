<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/stejne-jako-loni-rusove-vyzvou-finy-na-fotbalovem-stadionu-v-petrohradu/5043963"/>
    <meta property="og:site_name" content="Hokej.cz"/>
    <meta property="article:published_time" content="2019-11-19T15:47:00+00:00"/>
    <meta property="og:title" content="Stejně jako loni. Rusové vyzvou Finy na fotbalovém stadionu v Petrohradu"/>
    <meta property="og:description" content="Před rokem to byla v Petrohradu premiéra, brzy si hokejisté Ruska a Finska zápas pod otevřeným nebem zopakují. Dojde na něj v neděli 15. prosince – na závěr turnaje Channel One Cup, který se jinak bude hrát v Moskvě a díky duelu české reprezentace s mistry světa také v Plzni."/>
  </head>
  <body>
    <article>
      <h1>Stejně jako loni. Rusové vyzvou Finy na fotbalovém stadionu v Petrohradu</h1>
      <address><time datetime="2019-11-19T15:47:00+00:00">19 Nov 2019, 15:47</time> by <a rel="author" href="https://www.hokej.cz/archiv-clanku/autor/67" target="_blank">Václav Jáchim</a></address>
      <p>
        <b>Před rokem to byla v Petrohradu premiéra, brzy si hokejisté Ruska a Finska zápas pod otevřeným nebem zopakují. Dojde na něj v neděli 15. prosince – na závěr turnaje Channel One Cup, který se jinak bude hrát v Moskvě a díky duelu české reprezentace s mistry světa také v Plzni.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p>Náš národní tým vyzve ve čtvrtek 12. prosince Finy v západočeské metropoli, pak se přesune do Ruska, v Moskvě dva dny poté hraje se sbornou a druhý podnik letošního Euro Hockey Tour zakončí nedělní bitvou se Švédy. Finové budou mít pestřejší program – po zápase v Plzni je čeká derby se Švédy na moskevském ledě a nakonec utkání na fotbalovém stadionu v Petrohradu.</p>
      <p>Tamní Gazprom aréna před rokem hostila také bitvu gigantů Kontinentální ligy, mezi Petrohradem a CSKA Moskva, podobný scénář bude i letos. Zástupci ruského svazu o akci dlouho mluvili neoficiálně, například viceprezident svazu Roman Rotenberg během turnaje Karjala. Nyní záměr potvrdil Alexander Medvěděv.</p>
      <p>Bývalý boss KHL a nyní šéf fobalového Zenitu Petrohrad uvedl, že Gazprom aréna bude hostit hokejový duel Rusů s Finy. „Padlo rozhodnutí, že to bude jako před rokem. Tedy nejdřív souboj turnaje Channel One Cup a pak i klání Petrohradu s CSKA Moskva," informoval agenturu RIA Novosti.</p>
      <figure>
        <iframe src="https://www.youtube.com/embed/zhlDXqOcLJ4" width="640" height="360" data-service="Youtube" scrolling="no"/>
      </figure>
      <p>Pořadatelé loni chtěli zaútočit na evropský rekord návštěvnosti hokejového utkání, který drží zahajovací zápas MS 2010 v Gelsenkirchenu mezi Německem a USA (77.803 fanoušků). V Petrohradě jich přišlo méně, konkrétně 71.381, což je historické maximum v historii ruského a sovětského hokeje. Doprovodný program a koncert sledovalo ještě o 10 tisíc lidí víc.</p>
      <p>Brzy přijde druhý pokus a pořadatelé věří, že by rekord z Gelsenkirchenu mohl padnout. „Pokusíme se vzít v úvahu zpětnou vazbu, kterou jsme po minulých zápasech pod otevřeným nebem dostali od fanouškům. Naší snahou je, aby se lidé na stadionu cítili co nejpohodlněji," připomněl závěrem Medvěděv.</p>
      <figure>
        <img src="https://www.hokej.cz/files/images/1/petrohrad-stadion-venku.jpg"/>
      </figure>
    </article>
  </body>
</html>