<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/dak-avtomobilni-dorogi-ukrajini-likviduyut-ministr-infrastrukturi-novini-ukrajini-50054461.html"/>
    <meta property="og:site_name" content="НВ"/>
    <meta property="article:published_time" content="2019-11-19T15:51:00+00:00"/>
    <meta property="og:title" content="Держкомпанію Автомобільні дороги України ліквідують — Криклій"/>
    <meta property="og:description" content="Укравтодор позбавлять функції інспекції доріг, щоб уникнути конфлікту інтересів, заявив міністр інфраструктури."/>
  </head>
  <body>
    <article>
      <h1>Держкомпанію Автомобільні дороги України ліквідують — Криклій</h1>
      <h2>Укравтодор позбавлять функції інспекції доріг, щоб уникнути конфлікту інтересів, заявив міністр інфраструктури.</h2>
      <address>
        <time datetime="2019-11-19T15:51:00+00:00">19 Nov 2019, 15:51</time>
      </address>
      <p><a href="https://nv.ua/ukr/tags/mininfrastruktury.html">Міністерство інфраструктури України</a> має намір ліквідувати Державну акціонерну компанію Автомобільні дороги України і передати її функції приватному сектору. Про це заявив міністр інфраструктури Владислав Криклій, повідомляє <a href="http://interfax.com.ua/">Інтерфакс-Україна</a>.</p>
      <p>«З наступного року, після зимового періоду, плануємо ліквідувати ПАТ ДАК Автомобільні дороги України. Її функції можна буде передати приватному сектору, який не пов’язаний з бюрократичними процедурами і зможе оперативніше закуповувати найкращу техніку… Та й взагалі - це нормальна європейська практика, коли утриманням і експлуатацією доріг займається приватний сектор. А у нас який облавтодор не візьми — він збитковий, постійно не вистачає грошей, у використанні держмайна присутній корупційний фактор», — сказав міністр під час спільного брифінгу з новим главою Державного агентства автомобільних доріг України (Укравтодор) Олександром Кубраковим і прем'єр-міністром Олексієм Гончаруком 19 листопада.</p>
      <p>Крім того, Криклій повідомив про плани позбавити Укравтодор функції інспекції доріг. «Укравтодор — замовник послуг. Інспекційна функція повинна бути окремо, щоб не виникав конфлікт інтересів. Тому що виходить так: сам замовляю — сам перевіряю, що не є дієвим інструментом», — зазначив він.</p>
      <p>Засновником ДАК Автомобільні дороги України є держава в особі Укравтодору. Однією з головних завдань компанії є виконання робіт з експлуатаційного утримання автомобільних доріг загального користування державного і місцевого значення довжиною 170 тис. км. Компанія також виконує роботи по ремонту автомобільних доріг, мостів, інших штучних споруд та елементів облаштування. До складу компанії входять 33 дочірніх підприємства, які діють у всіх областях України.</p>
      <p>Раніше повідомлялося, що <a href="https://nv.ua/ukr/biz/markets/mininfrastrukturi-krikliy-rozpoviv-pro-plani-ministerstva-infrastrukturi-novini-ukrajini-50053077.html">міністр інфраструктури пообіцяв до кінця 2019 року подати оновлені Укравтодор і Укртрансбезпеку</a>.</p>
    </article>
  </body>
</html>