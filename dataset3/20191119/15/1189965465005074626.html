<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259849/i-soyidia-apesyre-tis-katigories-viasmoy-enantion-toy-tzoylian-asanz"/>
    <meta property="og:site_name" content="LiFO"/>
    <meta property="article:published_time" content="2019-11-19T15:28:00+00:00"/>
    <meta property="og:title" content="Η Σουηδία απέσυρε τις κατηγορίες βιασμού εναντίον του Τζούλιαν Ασάνζ"/>
    <meta property="og:description" content="Μετά από 9 χρόνια έρευνας, οι εισαγγελικές αρχές της Σουηδίας ανακοίνωσαν πως κλείνουν την υπόθεση Ασάνζ"/>
  </head>
  <body>
    <article>
      <h1>Η Σουηδία απέσυρε τις κατηγορίες βιασμού εναντίον του Τζούλιαν Ασάνζ</h1>
      <h2>Μετά από 9 χρόνια έρευνας, οι εισαγγελικές αρχές της Σουηδίας ανακοίνωσαν πως κλείνουν την υπόθεση Ασάνζ</h2>
      <address><time datetime="2019-11-19T15:28:00+00:00">19 Nov 2019, 15:28</time> by <a rel="author">NEWSROOM</a></address>
      <p>
        <b>Οι εισαγγελικές αρχές της Σουηδίας ανακοίνωσαν σήμερα ότι αποσύρουν τις κατηγορίες βιασμού κατά του <a href="https://www.lifo.gr/tags/%CE%A4%CE%B6%CE%BF%CF%8D%CE%BB%CE%B9%CE%B1%CE%BD+%CE%91%CF%83%CE%AC%CE%BD%CE%B6">Τζούλιαν Ασάνζ</a> και κλείνουν την υπόθεση.</b>
      </p>
      <p>Σουηδή εισαγγελέας δήλωσε σήμερα ότι δεν θα προχωρήσει με την έρευνα για τους ισχυρισμούς περί βιασμού που διατυπώθηκαν σε βάρος του ιδρυτή των WikiLeaks Τζούλιαν Ασάνζ έπειτα από μια αναθεώρηση των στοιχείων.</p>
      <p>Η αναπληρώτρια επικεφαλής εισαγγελέας Εύα-Μαρί Πέρσον δήλωσε πως τα στοιχεία της ενάγουσας κρίθηκαν αξιόπιστα και φερέγγυα, αλλά πως, έπειτα από σχεδόν μία δεκαετία, οι μνήμες των μαρτύρων ξεθωριάζουν. «Έπειτα από τη διενέργεια εμπεριστατωμένης αξιολόγησης όσων προέκυψαν στη διάρκεια της πορείας της προκαταρκτικής έρευνας αξιολογώ πως τα στοιχεία δεν είναι αρκετά ισχυρά προκειμένου να αποτελέσουν τη βάση για την απαγγελία κατηγορίας», δήλωσε η Πέρσον σε συνέντευξη Τύπου.</p>
      <p>Ο 48χρονος Αυστραλός έχει επανειλημμένα αρνηθεί τον ισχυρισμό που είχε διατυπωθεί σε βάρος του το 2010.</p>
      <figure>
        <iframe data-src="https://twitter.com/wikileaks/status/1196775470920019968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η κίνηση της εισαγγελέα απομακρύνει ένα ενδεχόμενο δίλημμα για τα βρετανικά δικαστήρια τα οποία ενδεχομένως θα έπρεπε να αποφασίσουν ανάμεσα σε δύο αιτήματα έκδοσης από τις Ηνωμένες Πολιτείες και τη Σουηδία. Ωστόσο, η εισαγγελέας είπε πως η απόφαση να τεθεί στο αρχείο η έρευνα, μπορεί να εφεσιβληθεί.</p>
      <p>Ο Ασάνζ κρατείται σε φυλακή στη Βρετανία εν αναμονή μιας ακροαματικής διαδικασίας τον Φεβρουάριο για την έκδοσή του στις Ηνωμένες Πολιτείες οι οποίες θέλουν τον 48χρονο Ασάνζ για να τον δικάσουν για 18 κατηγορίες περιλαμβανομένης της συνωμοσίας για πειρατεία κυβερνητικών υπολογιστών και παραβίαση ενός νόμου περί κατασκοπίας.</p>
      <p>Ο Ασάνζ απομακρύνθηκε διά της βίας από την πρεσβεία του Ισημερινού στο Λονδίνο μετά την άρση της ασυλίας του τον Απρίλιο φέτος αφού παρέμεινε σχεδόν επτά χρόνια κλεισμένος εκεί προκειμένου να αποφύγει την έκδοσή του βάσει των κατηγοριών που αντιμετώπιζε στη Σουηδία. Από τότε εκτίει ποινή σε βρετανική φυλακή επειδή παραβίασε τους όρους της αποφυλάκισής του.</p>
      <p>Με πληροφορίες από ΑΠΕ-ΜΠΕ, Reuters, AFP</p>
    </article>
  </body>
</html>