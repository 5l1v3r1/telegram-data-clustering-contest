<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215832/Rennende-vuilnisman-redt-schaap-van-wisse-dood"/>
    <meta property="og:site_name" content="RTV Noord"/>
    <meta property="article:published_time" content="2019-11-19T15:30:00+00:00"/>
    <meta property="og:title" content="Rennende vuilnisman redt schaap van wisse dood"/>
    <meta property="og:description" content="Als een schaap op zijn rug belandt, is het ten dode opgeschreven. Dat wist ook vuilnisman John van der Klok van de gemeente Loppersum."/>
  </head>
  <body>
    <article>
      <h1>Rennende vuilnisman redt schaap van wisse dood</h1>
      <address>
        <time datetime="2019-11-19T15:30:00+00:00">19 Nov 2019, 15:30</time>
      </address>
      <p>Van der Klok reed bij Garsthuizen met zijn collega's in de vuilniswagen langs een weiland en zag het schaap op de rug liggen.</p>
      <h3>Rennend door het weiland</h3>
      <p>De Lopster vuilnisman bedacht zich niet en deed wat hij anders nooit doet: hard rennen om het dier te redden. Onder toeziend oog van zijn filmende collega's bevrijdde hij het 'verwentelde' schaap uit zijn benarde positie.</p>
      <p>
        <i>Bekijk de reddingsactie hier</i>
      </p>
      <h3>Even spannend</h3>
      <p>Even was het voor de vuilnismannen spannend of het schaap weer op zou krabbelen. Maar ineens kwam er leven in het dier en dartelde het weer in de wei als nooit te voren.</p>
      <h3>Levensbedreigende situatie</h3>
      <p>Volgens informatie van de dierenbescherming was er inderdaad sprake van een levensbedreigende situatie.</p>
      <p>'Door een zware vacht of omdat ze drachtig zijn, zijn ze topzwaar en kunnen niet meer zelf overeind komen. Snel hulp bieden is noodzakelijk!', valt te lezen op de <a href="https://www.dierenbescherming.nl/dierenambulance/dierenambulance-de-wouden/nieuws/een-schaap-op-zijn-rug">site van de Dierenbescherming</a>.</p>
      <blockquote>Het gas zet uit en de longen raken verdrukt, zodat het schaap stikt<cite>Dierenbescherming.nl</cite></blockquote>
      <p>De problemen voor het schaap ontstaan door de vier magen van het dier. Als het schaap op zijn rug ligt, kan hij het aangemaakte gas in de pens niet uitboeren.</p>
      <p>'Het gevolg is dat het gas gaat uitzetten en de longen verdrukt, zodat het schaap stikt. Het is dus belangrijk dat het dier zo snel mogelijk uit zijn benarde positie wordt geholpen.'</p>
      <h3>Hoe rol je een schaap om?</h3>
      <p>Echter, zo schrijft de Dierenbescherming ook, je mag een schaap niet zomaar omrollen.</p>
      <p>'Hierdoor kan een maagkanteling optreden waardoor het dier alsnog komt te overlijden. Rol een schaap dus niet naar links of naar rechts.'</p>
      <p>Hoe wel? 'Ga voor het schaap zitten met zijn kop in je schoot. Pak de voorpoten vast en trek hem langzaam omhoog zodat hij op zijn kont zit. Laat het dier even bijkomen en geef hem een zetje naar voren.'</p>
      <p>Als het goed is ,zal het dier binnen tien minuten weer gaan grazen. Gebeurt dat niet, waarschuw dan de boer of bel meldpunt 144 Red een dier.</p>
    </article>
  </body>
</html>