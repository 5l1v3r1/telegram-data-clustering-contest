<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58454-zakarpatc-dopomagayut-perezimuvati-unkalny-chayny-plantacyi-pd-mukachevom.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-19T15:02:00+00:00"/>
    <meta property="og:title" content="Закарпатці допомагають перезимувати унікальній чайній плантації під Мукачевом (ФОТО)"/>
    <meta property="og:description" content="Чайну плантацію на Закарпатті рекультивували вперше за 50 років."/>
  </head>
  <body>
    <article>
      <h1>Закарпатці допомагають перезимувати унікальній чайній плантації під Мукачевом (ФОТО)</h1>
      <address>
        <time datetime="2019-11-19T15:02:00+00:00">19 Nov 2019, 15:02</time>
      </address>
      <p>
        <b>Чайну плантацію на Закарпатті рекультивували вперше за 50 років.</b>
      </p>
      <figure>
        <img src="https://zak-kor.net/uploads/posts/2019-11/1574168588_630_360_1574094331-138.jpg"/>
      </figure>
      <p>Акцію з рекультивації частини чайної плантації, яка була закладена у 50-х роках минулого століття під Мукачевом на горі Жорніна, провели київські активісти та місцеві жителі. Дату вибирали за методикою — адже у всіх підручниках із чаєзнавства йдеться про те, що саме з 15 листопада варто готувати плантації з чайними кущами до зими — вносити добрива та укривати від морозів.<br/><br/>20 АКТИВІСТІВ, ГРАБЛІ Й ЛОПАТИ<br/><br/>Субота, 16 листопада, ранок, Мукачево. На одній із площ міста збираються кияни та місцеві жителі, яких об'єднала створена у мережі Facebook подія — загалом, два десятки людей. За кілька годин ці люди розчищатимуть листя та корчуватимуть коріння ожини на частині легендарної чайної плантації під Мукачевом, перекопуватимуть міжряддя і засипатимуть його перегноєм, робитимуть теплички для чайних кущів.</p>
      <figure>
        <img src="https://zak-kor.net/uploads/posts/2019-11/1574168667_1574096549-394.jpg"/>
      </figure>
      <p>- Чайну плантацію під Мукачевом закладали з 25 квітня до 5 травня 1949 року. А саме з 15 листопада, якщо дослухатися до методики підручників із чаєзнавства, наприклад, того ж академіка Чхаїдзе, під кущі на плантаціях потрібно вносити органічне добриво (перегній) — тому ми вирішили свою акцію влаштувати і провести саме в ці числа. Як бачите, зібралося понад два десятки чоловік — кияни та місцеві жителі, котрим небайдужа доля єдиної в наших широтах чайної плантації. Працюватимемо цілий день і одну із ділянок рекультивуємо, розчистимо від коріння ожини та порослі дерев, внесемо перегній та укриємо на зиму кущі агроволокном, – каже Максим Малигін, чайний експерт із Києва – громадський активіст, що уже понад чотири роки опікується мукачівською чайною плантацією.<br/><br/>ЗАРАЗ ЦЕ ЗДИЧАВІЛІ КУЩІ, ЇХ ТРЕБА ПІДГОДУВАТИ І ЗАХИСТИТИ<br/><br/>Чайний експерт пояснює, що нині ця плантація — здичавілі без догляду кущі. Фактично те, що є тут зараз, — це коренева поросль, яка відновлюється щороку після вимерзання. У часи, коли плантацію доглядали, кущі камелії тут досягали до 2-х метрів.</p>
      <figure>
        <img src="https://zak-kor.net/uploads/posts/2019-11/1574168609_1574096621-250.jpg"/>
      </figure>
      <figure>
        <img src="https://zak-kor.net/uploads/posts/2019-11/1574168627_1574096736-408.jpg"/>
      </figure>
      <p>- Зараз тут можна зібрати максимум 1-1,5 кг чайного листя у травні – це те, що збирав я для наших чайних експериментів та — очевидно — ще хтось, крім мене, – каже Малигін. – Але саме стільки — усього 1-1,5 кг листя для ферментації — це те, що можна сьогодні тут зібрати без шкоди для кущів. І треба також сказати, що з кожним роком ця цифра зменшується.<br/><br/>НАСТУПНОЇ ВЕСНИ ПЛАНУЄМО ЗІБРАТИ 3-4 КГ ЧАЮ<br/><br/>А для того, пояснює експерт, щоб ця сировина для смачного чаю була вдалою та якісною, кущ має бути готовим. Тобто, він повинен добре перезимувати і мати достатньо органічних добрив. У лісі цього добрива не вистачає, тому треба додатково удобрювати та укривати на зиму, щоб чай не обмерзав.</p>
      <figure>
        <img src="https://zak-kor.net/uploads/posts/2019-11/1574168676_1574096858-687.jpg"/>
      </figure>
      <figure>
        <img src="https://zak-kor.net/uploads/posts/2019-11/1574168592_1574096926-821.jpg"/>
      </figure>
      <p>- Ми експериментували — деякі кущі обмотали індивідуально, а над одним рядом облаштували тепличку. Навесні порівняємо результати, – каже Малигін. – Очікуємо, що після такого зимування нам вдасться збільшити кількість зібраного чаю.<br/><br/><br/>- Насправді, ми зараз цим займаємося як любителі, – пояснює експерт, – але те саме роблять наші колеги в Європі, де є чайні плантації (я вже якось розказував Укрінформу, що наразі найпівнічніша чайна плантація росте в Шотландії), та в Америці. Вони також шукають шляхи вирощування чаю у незвичних для нього широтах — і не для любительського заняття, а для комерції. Тобто, підбирають технології. Ми тут користуємося їхнім досвідом.<br/><br/>Якщо нам вдасться зібрати 3-4 кг листа наступної весни з цієї плантації, ми отримаємо 1 кг готового чаю. З цим чаєм ми зможемо достойно презентувати український чай з української плантації на європейському та світовому рівні.<br/><br/><br/>Це іміджева штука, треба чесно говорити – що в масштабах, поки плантація дає до 20 кг чаю. Насправді, наразі це буде розвиватися як туристична атракція, де можна попити чаю, провести чайну церемонію та поговорити про чайні експерименти, – наголошує Малигін.<br/><br/>ІСНУВАННЯ ЦІЄЇ ПЛАНТАЦІЇ — ЦЕ КРУТО!<br/><br/>- Це дуже важливий момент, тому що люди повинні розуміти, що це є — оця занедбана плантація під Мукачевом. Наразі такого розуміння немає — кущі продовжують викопувати для своїх садів садоводи-любителі, навіть попри те, що звідусіль ми кричимо, що вони не приймаються – і не варто цього робити. Також гілки з кущів продовжують заготовлювати бабці-квіткарки для букетів, які продають на мукачівському базарі.</p>
      <figure>
        <img src="https://zak-kor.net/uploads/posts/2019-11/1574168671_1574097009-540.jpg"/>
      </figure>
      <p>А чому круто узагалі, що чай тут росте? – продовжує Малигін. – Уявіть: купа народу, починаючи з 1949 року докладали величезні зусилля до того, аби ця плантація тут з'явилася. Це вчені зі світовими іменами — як, наприклад, Чхаїзде, вони проштовхували у світі чайну справу.<br/><br/>Цим же займалися свого часу шведи, американці, європейці — і вони зараз виходять на промислові продажі чаю. За останні 200 років у Штатах було три федеральні програми, коли держава вкладала кошти в чайні плантації! Туреччина, яка нині вважається чайною країною, – насправді, стала нею в минулому столітті лише: перша чайна плантація тут була закладена в 20-х роках ХХ століття, насіння — як і в нас — взяли в Грузії. А зараз це ціла галузь з державною підтримкою. Така ж історія з Іраном, який теж має претензії на звання чайної країни.</p>
      <figure>
        <img src="https://zak-kor.net/uploads/posts/2019-11/1574168681_1574097074-613.jpg"/>
      </figure>
      <p>- Ми зараз не можемо долучитися до цих країн, бо у нас нема державної підтримки на це. Але у нас є фермерські чаї: до слова, тут під Мукачевом експериментують на своїй плантації Юрій і Галина Клованичі. Так само і в Європі — це питання 5 років, коли масово говоритимуть про фермерський європейський чай. Цього року стався прецедент: у Франції чай признали культурою, яка має право на державні дотації. Це програма загальноєвропейська, тому і для нас, як для країни-асоційованого члена ЄС, вона дає можливості. І для нашої плантації під Мукачевом – також.<br/><br/>Тому те, що у нас вона є – це дуже круто, наголошує Максим Малигін. Давайте її зберігати!<br/><br/>Тетяна Когутич, Ужгород–Мукачево<br/>Фото Максима Адаменка<br/><br/><a href="https://www.ukrinform.ua/rubric-regions/2820575-zakarpatskij-caj-gotuetsa-pereziti-zimu.html">Укрінформ</a> <br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>