<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/attualita/sanita/15915-confagricoltura-e-arev-a-sostegno-del-ddl-lupo-allevatori-devono-poter-lavorare-in-sicurezza.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-19T15:16:00+00:00"/>
    <meta property="og:title" content="Confagricoltura e Arev a sostegno del ddl Lupo: &quot;allevatori devono poter lavorare in sicurezza&quot;"/>
    <meta property="og:description" content="AOSTA. Confagricoltura Valle d'Aosta e Arev annunciano il pieno sostegno al contestato disegno di legge n. 40 su lupo che questa settimana sarà discusso dal Consiglio regionale e che prevede la possibilità di abbattere gli esemplari giudicati pericolosi. «In agricoltura la sostenibilità economica è legata alla sostenibilità ambientale», sottolinea il direttore regionale di Confagricoltura Ercole Zuccaro. «Dobbiamo evitare che si estinguano gli allevatori in montagna per paura degli attacchi dei lupi. Con i pericoli che ci sono attualmente - riprende - si corre il rischio di dove abbandonare talune zone di pascolo, a danno della biodiversità dei pascoli, senza contare che va salvaguardata anche la biodiversità degli animali che sono in grave pericolo per i continui attacchi dei lupi». «Gli allevatori sono in prima linea, da sempre, per la difesa dei pascoli montani e per la salvaguardia dell’ambiente - aggiunge referente di Confagricoltura Valle d’Aosta Morena Danna -, ma dobbiamo permettere loro di lavorare in…"/>
  </head>
  <body>
    <article>
      <h1>Confagricoltura e Arev a sostegno del ddl Lupo: "allevatori devono poter lavorare in sicurezza"</h1>
      <address>
        <time datetime="2019-11-19T15:16:00+00:00">19 Nov 2019, 15:16</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <p>AOSTA. Confagricoltura Valle d'Aosta e Arev annunciano il pieno sostegno al contestato disegno di legge n. 40 su lupo che questa settimana sarà discusso dal Consiglio regionale e che prevede la possibilità di abbattere gli esemplari giudicati pericolosi.</p>
      <p>«In agricoltura la sostenibilità economica è legata alla sostenibilità ambientale», sottolinea il direttore regionale di Confagricoltura <b>Ercole Zuccaro</b>. «Dobbiamo<b> evitare che si estinguano gli allevatori in montagna per paura degli attacchi dei lupi</b>. Con i pericoli che ci sono attualmente - riprende - si corre il rischio di dove abbandonare talune zone di pascolo, a danno della biodiversità dei pascoli, senza contare che <b>va salvaguardata anche la biodiversità degli animali</b> che sono in grave pericolo per i continui attacchi dei lupi».</p>
      <p>«Gli allevatori sono in prima linea, da sempre, per la difesa dei pascoli montani e per la salvaguardia dell’ambiente - aggiunge referente di Confagricoltura Valle d’Aosta Morena Danna -, ma <b>dobbiamo permettere loro di lavorare in sicurezza</b>, a vantaggio del territorio e di tutta la collettività. Per questo concordiamo sul<b> disegno di legge regionale numero 40, che pone le basi per una coesistenza equilibrata tra attività agricola e lupi</b>».</p>
      <p>Anche secondo l'<b>Associazione regionale degli allevatori valdostani</b> il ddl lupo è necessario. Le polemiche "appaiono fuori luogo", afferma l'Arev parlando di <b>"diffusione fuori controllo del lupo</b>. Proprio le aree non vocate, quelle vicine ai villaggi e/o alpeggi sono quelle che destano maggior preoccupazione sia per i gravi danni economici causati dalla presenza del predatore agli allevamenti, sia per le conseguenze che questo squilibrio ambientale rischia di comportare come l’abbandono delle attività e delle zone rurali da parte dell’uomo".</p>
      <p>Secondo l'associazione "non è più solo un problema di danneggiamenti, <b>il proliferare incontrollato è un’emergenza generale</b>. La legge non è ad esclusivo beneficio degli allevatori che sovente sono additati come gli unici beneficiari, ma viene incontro ad una <b>preoccupazione diffusa su gran parte della popolazione che vive o frequenta la campagna</b>".</p>
      <p>"Comunque - afferma ancora l'associazione - <b>gli allevatori sono aperti a sostenere le proposte di qualsiasi forza politica che sia in grado di proporre argomenti a sostegno del settore</b> per garantire allo stesso un futuro in grado di avere equilibrio economico e ricadute positive sul territorio del quale tutte le categorie economiche e sociali beneficiano. I lupi, anche vicino e persino dentro i centri abitati, sono divenuti più ‘confidenti’ e quindi a rischio non vi è solo l’incolumità degli animali".</p>
      <p> </p>
      <p> </p>
      <p> </p>
      <p>
        <i>E.G.</i>
      </p>
      <p> </p>
      <p> </p>
      <p> </p>
      <p> </p>
    </article>
  </body>
</html>