<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/dagbladet-mener-flytt-iskanten-sorover/71831856"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T15:56:09+00:00"/>
    <meta property="og:title" content="Dagbladet mener: Flytt iskanten sørover"/>
    <meta property="og:description" content="Flytting av iskanten nordover er et sjansespill med både planeten og pengene våre."/>
  </head>
  <body>
    <article>
      <h1>Dagbladet mener: Flytt iskanten sørover</h1>
      <h2>Flytting av iskanten nordover er et sjansespill med både planeten og pengene våre.</h2>
      <address><time datetime="2019-11-19T15:56:09+00:00">19 Nov 2019, 15:56</time> by <a rel="author">Dagbladets lederavdeling</a></address>
      <p><b>Til våren avgjøres </b>striden om den såkalte iskanten - en politisk vedtatt grense som bestemmer hvor langt nord det er lov å bore etter olje- og gass.</p>
      <p>Det blir et skjebnesvangert øyeblikk i norsk klimapolitikk. Når klima- og miljøminister Ola Elvestuen (V) legger fram den nye forvaltningsplanen for Barentshavet og Lofoten avgjøres den langvarige kampen om store deler av våre nordligste, og mest sårbare, havområder.</p>
      <p><b>Det er ikke </b>intuitivt at iskanten, som utgjør overgangen mellom havis og åpent hav, er noe man skal forsøke å styre politisk. Faktisk fører de alvorlige klimaendringene til at vi har illevarslende lite kontroll. I takt med global oppvarming og issmelting kryper iskanten nordover.</p>
      <p>Og etter den følger milliardindustrien som selv er en del av årsaken til forflytningen i utgangspunktet.</p>
      <p><b>Runddansen er destruktiv</b> i sin natur. Derfor er iskanten så viktig, og derfor har den en rekke kritikere, også i regjeringen. Delvis fordi iskantens plassering varierer fra år til år, og har vist seg krevende å fastsette. Flyttes den for raskt, risikerer man at den påfølgende oljeaktiviteten havner midt i sårbare og viktige områder for havets biologiske mangfold.</p>
      <p>Men først og fremst fordi iskantens plassering i praksis avgjør om regjeringen setter foten på bremsen for olje- og gassnæringen eller ikke. Hvis områdene holdes stengt for aktivitet i noen år til, kan det fort blir både politisk og økonomisk for seint å åpne dem neste gang forvaltningsplane for området skal revideres.</p>
      <p><b>For Venstre-leder</b> Trine Skei Grande og statsråd Ola Elvestuen (V) er kampen derfor eksistensiell for både klimaet og partiets framtid. Ytterligere oljevirksomhet i de aktuelle områdene vil være et knusende tap for regjeringens grønneste parti, og et alvorlig tilbakeslag i kampen for en levelig klode i framtida.</p>
      <p>Motkreftene er imidlertid sterke. Både Frp og Høyre har forsøkt å flytte iskanten nordover en rekke ganger tidligere, og vil nødig trappe ned den svært lønnsomme aktiviteten på norsk sokkel.</p>
      <p><b>Men også regjeringens</b> mest oljevennlige partier får motbør i egne rekker. Denne uka gikk Unge Høyre inn for vern av Barentshavet nord, samt flytte iskanten sørover. Argumentasjonen tar delvis utgangspunkt i næringens behov for langsiktighet, men bør veie tungt for en regjering som er opptatt av stabile rammevilkår.</p>
      <p>Som ungdomspartiet slår fast i vedtaket: «For å gi Norges største bransje forutsigbare rammevilkår er det ikke heldig om vi oppfordrer til leting i områder som senere kan bli vernet.»</p>
      <p>Legger man til alle argumentene som også inkluderer klima- og miljøhensyn, er det lov å håpe at selv regjeringens altfor oljevennlige enklave lar seg overmanne. Flytting av iskanten nordover er et sjansespill med både planeten og pengene våre.</p>
    </article>
  </body>
</html>