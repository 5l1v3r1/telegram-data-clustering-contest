<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%81%ce%b5%cf%85%ce%bd%ce%b1-%ce%b7-%ce%b1%ce%ba%cf%84%ce%b9%ce%bd%ce%bf%ce%b2%ce%bf%ce%bb%ce%af%ce%b1-%ce%b1%cf%80%cf%8c-%ce%b1%ce%be%ce%bf%ce%bd%ce%b9%ce%ba%ce%ad%cf%82-%cf%84%ce%bf%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T15:26:27+00:00"/>
    <meta property="og:title" content="Έρευνα: Η ακτινοβολία από αξονικές τομογραφίες συνδέεται με αυξημένο κίνδυνο καρκίνου"/>
    <meta property="og:description" content="H έκθεση σε ακτινοβολία από αξονικές τομογραφίες συνδέεται με αυξημένο κίνδυνο ανάπτυξης καρκίνου του θυρεοειδούς και λευχαιμία, διαπίστωσε έρευνα που δημοσιεύτηκε στην επιστημονική επιθεώρηση «JNCL Cancer Spectrum»."/>
  </head>
  <body>
    <article>
      <h1>Έρευνα: Η ακτινοβολία από αξονικές τομογραφίες συνδέεται με αυξημένο κίνδυνο καρκίνου</h1>
      <address>
        <time datetime="2019-11-19T15:26:27+00:00">19 Nov 2019, 15:26</time>
      </address>
      <p>
        <b>H έκθεση σε ακτινοβολία από αξονικές τομογραφίες συνδέεται με αυξημένο κίνδυνο ανάπτυξης καρκίνου του θυρεοειδούς και λευχαιμία, διαπίστωσε έρευνα που δημοσιεύτηκε στην επιστημονική επιθεώρηση «JNCL Cancer Spectrum».</b>
      </p>
      <p>Οι ερευνητές παρακολούθησαν 22.853 πάσχοντες από καρκίνο του θυρεοειδούς, 13.040 λευχαιμία και 20.157 ασθενείς με μη Hodgkin λέμφωμα το διάστημα 2000 – 2013. Αυτοί συνέλεξαν επίσης δημογραφικές πληροφορίες από τη βάση δεδομένων του Εθνικού Συστήματος Ασφάλειας Υγείας της Ταϊβάν.</p>
      <p>Τα ευρήματα έδειξαν ότι οι ασθενείς που εμφάνισαν καρκίνο του θυρεοειδούς και λευχαιμία είχαν σημαντικά υψηλότερη πιθανότητα να έχουν υποβληθεί σε αξονικές τομογραφίες. Δεν βρέθηκε η ίδια σύνδεση μεταξύ αξονικών τομογραφιών και λεμφώματος μη – Hodgkin σε πιο ηλικιωμένους ασθενείς.</p>
      <figure>
        <img src="https://www.pentapostagma.gr/wp-content/uploads/2019/11/1033742-741x486.jpg"/>
      </figure>
      <p>Ωστόσο οι ασθενείς μεταξύ 36 και 45 ετών είχαν τριπλάσια πιθανότητα να εμφανίσουν μη – Hodgkin λέμφωμα που συνδέεται με αξονικές τομογραφίες.</p>
      <p>Διαπιστώθηκε ότι οι ασθενείς που είχαν υποβληθεί σε αξονικές τομογραφίες είχαν γενικά αυξημένο κίνδυνο ανάπτυξης καρκίνου του θυρεοειδούς και λευχαιμία. Ο κίνδυνος μάλιστα αυτός αφορούσε κυρίως γυναίκες νεότερες των 45 ετών.</p>
      <p>«Ο κίνδυνος αυξάνεται σε όσο περισσότερες αξονικές τομογραφίες εκτιθόμαστε. Ο αυξημένος αριθμός ατόμων που υποβάλλονται σε αξονικές τομογραφίες συνιστά πρόβλημα για τη δημόσια υγεία», δήλωσε η Γιου – Χσουάν Γιόνι Σάο, μια από τους συντάκτες της μελέτης.</p>
      <p>Πηγή: ΑΠΕ-ΜΠΕ</p>
    </article>
  </body>
</html>