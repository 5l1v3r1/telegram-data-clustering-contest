<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/19/uj-fejlemenyek-az-assange-ugyben"/>
    <meta property="og:site_name" content="infostart"/>
    <meta property="article:published_time" content="2019-11-19T15:37:02+00:00"/>
    <meta property="og:title" content="Új fejlemények az Assange-ügyben"/>
    <meta property="og:description" content="Svédország lezárja a Julian Assange-zsal, a WikiLeaks kiszivárogtató portál alapítójával szemben nemi erőszak gyanúja miatt indított nyomozást - jelentette be Eva-Marie Persson svéd főügyész-helyettes."/>
  </head>
  <body>
    <article>
      <h1>Új fejlemények az Assange-ügyben</h1>
      <address><time datetime="2019-11-19T15:37:02+00:00">19 Nov 2019, 15:37</time> by <a rel="author">Infostart / MTI</a></address>
      <h3>Svédország lezárja a Julian Assange-zsal, a WikiLeaks kiszivárogtató portál alapítójával szemben nemi erőszak gyanúja miatt indított nyomozást - jelentette be Eva-Marie Persson svéd főügyész-helyettes.</h3>
      <p>Persson szerint az eljárás alapjául szolgáló bizonyítékok megalapozottak, de majdnem egy évtizedet követően a szemtanúknak az üggyel kapcsolatos emlékei már elhalványultak.</p>
      <p>Hangsúlyozta: a vádhatóság döntése ellen fellebbezés nyújtható be.</p>
      <blockquote>"Az előzetes vizsgálatok során felmerült dolgok átfogó elemzése alapján úgy értékelem, hogy a bizonyítékok nem elég erősek a vádemeléshez"</blockquote>
      <p>- közölte Persson a sajtótájékoztatóján.</p>
      <p>A 48 éves ausztrál állampolgár ismételten tagadta az ellene felhozott zaklatási vádakat.</p>
      <p>Májusban indította újra a svéd ügyészség a nyomozást Julian Assange-zsal szemben, miután a vizsgálatot 2017 májusában megszüntette, és visszavonta az ellene kiadott nemzetközi körözést is, arra hivatkozva, hogy az akkor az ecuadori követségen élő férfi kézre kerítésére nincs esély.</p>
      <p>A svéd ügyészség mostani döntése elhárított egy lehetséges dilemmát, a brit bíróságoknak ugyanis két vetélkedő kiadatási kérelem, az amerikai és a svéd között kellett volna dönteniük.</p>
      <p>Julian Assange hét éven át élt Londonban Ecuador nagykövetségén, ahova a brit igazságszolgáltatás elől menekült, hogy ne adhassák ki Svédországnak, ahol nemi erőszak gyanúja miatt nyomoztak utána. Assange-t azzal gyanúsítják, hogy 2010 augusztusában megerőszakolt egy nőt, az ellene irányuló egyéb vádak időközben azonban elévültek. Valójában azonban nem a svéd vádaktól tartott elsősorban, hanem attól, hogy kiadják az Egyesült Államoknak, ahol a szexuális visszaéléseknél sokkal súlyosabb bűncselekményekkel, a többi között titkos adatok törvénytelen megszerzésével és államtitoksértéssel vádolják.</p>
      <p>Assange-ot azt követően vették őrizetbe a brit hatóságok április 11-én, hogy Ecuador végül megvonta tőle a menedéket, majd azért ítélték 50 hét letöltendő szabadságvesztésre, mert amíg a nagykövetségen élt, nem jelent meg a bíróságon.</p>
      <p>Az Egyesült Államoknak történő kiadatás ügyében 2020. február 25-én kezdődik Assange meghallgatása.</p>
      <p>
        <i>Nyitókép: MTI/AP/Matt Dunham</i>
      </p>
    </article>
  </body>
</html>