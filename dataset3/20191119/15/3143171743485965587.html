<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/milazzo-ugl-nessun-invito-a-incontro-con-ram-porte-sbattute-in-faccia.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T15:09:01+00:00"/>
    <meta property="og:title" content="Milazzo. Ugl: “Nessun invito a incontro con Ram. Porte sbattute in faccia”"/>
    <meta property="og:description" content="L’Unione generale del Lavoro lamenta un mancato coinvolgimento nell’incontro dello scorso 18 novembre, svoltosi presso il comune di Milazzo. Alla seduta, spiega Ugl, erano stati invitati Enti locali, Raffineria e rappresentanti dei lavoratori."/>
  </head>
  <body>
    <article>
      <h1>Milazzo. Ugl: “Nessun invito a incontro con Ram. Porte sbattute in faccia”</h1>
      <address><time datetime="2019-11-19T15:09:01+00:00">19 Nov 2019, 15:09</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>L’Unione generale del Lavoro lamenta un mancato coinvolgimento nell'incontro dello scorso 18 novembre, svoltosi presso il comune di Milazzo. Alla seduta, spiega Ugl, erano stati invitati Enti locali, Raffineria e rappresentanti dei lavoratori.</i>
      </p>
      <p>È polemica tra l’<b>Unione generale del Lavoro</b> e il sindaco di Milazzo. Al centro del dibattito l’incontro dello scorso 18 novembre, svoltosi presso i locali del municipio.</p>
      <p>Alla seduta, spiega Ugl, erano stati invitati enti locali, raffineria di Milazzo e rappresentanti dei lavoratori. “<i>C’era la triplice di Cigl, Cisl e Uil ma non i rappresentanti Ugl</i>”. È quanto dichiarato dai portavoce del sindacato.</p>
      <h3>Le dichiarazioni del sindacato</h3>
      <p><i>«Il 30 ottobre, presso la raffineria, si è tenuto un primo incontro tra le parti sociali coinvolte e “nessuno”, dicasi “nessuno” compresa l’azienda, si è premurato di invitare Ugl</i> –spiegano i portavoce del sindacato- <i>Il sindaco mamertino, con una missiva del 13 novembre, promuove quindi un incontro e chiede di “riattivare il tavolo di confronto” ma ancora nessun invito giunge ad Ugl. A questa dimenticanza abbiamo richiesto, formalmente e ufficialmente, di aderire al protocollo d’intesa e di poter partecipare all’incontro suddetto senza tuttavia ricevere risposta»</i>.</p>
      <p>Ugl prosegue, poi, spiegano di essersi <b>ugualmente presentata all’incontro</b>. <i>«Con spiacevole sorpresa</i> –dichiarano i portavoce- <i>abbiamo trovato le porte chiuse anzi, per la precisione, ci sono state chiuse in faccia. I problemi e le questioni del territorio, cui fa espresso riferimento il sindaco di Milazzo nella sua missiva, non potranno mai essere discussi dai soli attori invitati. Essenziale –concludono- è la partecipazione dell’Ugl, che opera a trecentosessanta gradi su tutto il territorio nazionale e provinciale»</i>.</p>
      <p>Il sindacato chiede dunque di essere coinvolto al tavolo del dibattito sottolineando come l’Ugl sia <i>“la quarta forza sindacale nazionale”.</i></p>
    </article>
  </body>
</html>