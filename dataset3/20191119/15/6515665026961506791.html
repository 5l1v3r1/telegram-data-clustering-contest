<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3360813/devet-godina-cekala-na-ovaj-poziv-za-to-vreme-radila-u-pekari-lekarka-napokon-dobila-posao-u-struci-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-19T15:19:00+00:00"/>
    <meta property="og:title" content="DEVET GODINA ČEKALA NA OVAJ POZIV, ZA TO VREME RADILA U PEKARI: Lekarka napokon DOBILA POSAO u struci (FOTO)"/>
    <meta property="og:description" content="Sjeničanka Jasmina Tahirović, koju je Srbija upoznala kao lekarku koja je radila u pekari, a gde je jednom prilikom dobila i otkaz, konačno je posle devet godina bezuspešnih konkurisanja dobila posao u struci.Dok je neuspešno tražila posao za koji se školovala, ..."/>
  </head>
  <body>
    <article>
      <h6 class="kicker">stigla pravda</h6>
      <h1>DEVET GODINA ČEKALA NA OVAJ POZIV, ZA TO VREME RADILA U PEKARI: Lekarka napokon DOBILA POSAO u struci (FOTO)</h1>
      <address>
        <time datetime="2019-11-19T15:19:00+00:00">19 Nov 2019, 15:19</time>
      </address>
      <p>Sjeničanka Jasmina Tahirović, koju je Srbija upoznala kao lekarku koja je radila u pekari, a gde je jednom prilikom dobila i otkaz, konačno je posle devet godina bezuspešnih konkurisanja dobila posao u struci.</p>
      <p>Dok je neuspešno tražila posao za koji se školovala, Jasmina se udala i dobila dete, a konačno je početkom septembra stigao i poziv koji je čekala od 2010. godine.</p>
      <p>- Saznala sam da sam primljena na mesto lekara u sjeničkom Domu zdravlja. Ugovor je na godinu dana i radiću kao zamena za koleginicu koja je otišla na duže bolovanje. Zadovoljna sam i srećna i nadam se da ću ostati da radim i posle toga - rekla je Jasmina.</p>
      <p>O Jasmini je pisano pre četiri godine, dok je radila kao prodavačica u lokalnoj pekari, a taj posao obavljala je, kako nam je tada rekla, jer joj je bio neophodan novac kako bi izdržavala stare i bolesne roditelje.</p>
      <p>Redovno je odbijana na konkrusima zdravstvenih ustanova, usled čega je jedno vreme radila i u fabrici tekstila.</p>
      <p>- Više i ne znam broj konkursa Doma zdravlja u Sjenici i novopazarske bolnice na koje sam se prijavljivala. Posao su dobijali i oni koji su posle mene završili medicinu, ali ja nikako da dođem na red – govorila je tada Jasmina.</p>
      <figure>
        <img src="https://www.kurir.rs/data/images/2015/11/15/14/784791_jasmina-tahirovic_ff.jpg?ver=1574172981"/>
        <figcaption>
          <cite>foto: Printscreen/Facebook</cite>
        </figcaption>
      </figure>
      <p>Zašto je to tako, Tahirovićeva, koja je Medicinski fakultet u Beogradu završila u roku 2010. godine, ne zna.</p>
      <p>- Pre mog zaposlenja, živeli smo od očeve penzije od 13.000 dinara, dok majka nema nikakvih primanja. Iako je Sjenica malo mesto, retko ko zna da je osoba koja im svakodnevno prodaje hleb i razna peciva lekarka - dodala je tada ona.</p>
      <p>Ali ni sa poslom u pekari nije imala mnogo sreće. 2015. godine, Jasmina je tu dobila otkaz, jer je, kako je tada ispričala, "vlasniku smetala prevelika pažnje medija".</p>
      <p>Ona je tada objasnila da je savesno obavljala svoj posao i da vlasnik nije imao nikakvog povoda da je otpusti.</p>
      <p>Vlasnik pekare M.Ć. negirao je navode da je Jasmini uručio otkaz zbog pisanja medija, već je to uradio "zbog toga što je ona bila primljena na određeno vreme".</p>
      <p>- Ona je menjala prodavačicu koja je otišla za Austriju. Kada se ona vratila, Jasminu sam morao da otpustim – kratko je tada ispričao vlasnik pekar M.Ć.</p>
      <p>Međutim, Jasmina kaže da joj je vlasnik prilikom zapošljavanja obećao da će zbog velikog obima posla ostati da radi i kada se vrati ta devojka iz Austrije i da to nije razlog za njeno otpuštanje, već to što nije želeo medije u blizini svoje pekare.</p>
      <related>
        <h4>NE PROPUSTITE</h4>
        <a href="https://www.kurir.rs/zabava/zena/2019395/doktorka-iz-sjenice-bas-je-baksuz-cekala-sam-posao-5-godina-a-sad-me-najurili-i-iz-pekare"/>
      </related>
      <p>Jasmina je ispričala i za slučaj kada je jednoj od mušterija pozlilo.</p>
      <p>- Nedavno je starijoj gospođi, šećernom bolesniku, pozlilo dok je pazarila u pekari. Pritrčala sam i pomogla joj, a svi su bili u čudu kada sam im rekla da sam doktor. Sada kada znaju, desi se da mi zatraže savet ili se požale na zdravstvene tegobe koje ih muče. Nemam stetoskop i beli mantil, ali rado ih posavetujem - ispričala je doktorka.</p>
      <p>(Kurir.rs/Blic)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/edukacija/3327711/dobar-posao-bez-fakulteta-koji-se-navodi-u-oglasu-da-moguce-je-a-evo-i-kako"/>
        <a href="https://www.kurir.rs/vesti/drustvo/3324861/medicinari-hocete-preko-univerzitetska-klinika-u-bonu-zaposljava-ovo-su-uslovi-a-vi-samo-treba-da-se-prijavite"/>
        <a href="https://www.kurir.rs/vesti/drustvo/3325919/srbiji-nedostaje-cak-90000-majstora-ova-zanimanja-su-najtrazenija-a-evo-za-koga-posla-vise-nema"/>
      </related>
    </article>
  </body>
</html>