<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/focus/apopseis/story/197919/o-ypervallon-zilos-tis-el-as"/>
    <meta property="og:site_name" content="CNN.gr"/>
    <meta property="article:published_time" content="2019-11-19T15:30:32+00:00"/>
    <meta property="og:title" content="Ο «υπερβάλλων ζήλος» της ΕΛ.ΑΣ."/>
    <meta property="og:description" content="Η Ελληνική Αστυνομία οφείλει να προστατεύει τον πολίτη και το δημοκρατικό πολίτευμα. Δεν είναι όμως υπεράνω του νόμου. Οφείλει να λειτουργεί μέσα στα όρια της..."/>
  </head>
  <body>
    <article>
      <h1>Ο «υπερβάλλων ζήλος» της ΕΛ.ΑΣ.</h1>
      <h2>Η Ελληνική Αστυνομία οφείλει να προστατεύει τον πολίτη και το δημοκρατικό πολίτευμα. Δεν είναι όμως υπεράνω του νόμου. Οφείλει να λειτουργεί μέσα στα όρια της νομιμότητας και της δικαιοδοσίας που της έχει παραχωρήσει ο νομοθέτης. </h2>
      <figure>
        <img src="https://cdn.cnngreece.gr/media/com_news/users/630/kostas-pliakos-avatar.jpg"/>
      </figure>
      <p>Κώστας Πλιάκος, CNN Greece 17:30 , 19 November 2019</p>
      <p>Παρακολουθώ αρκετά χρόνια τις πορείες του Πολυτεχνείου και ανάλογες, μικρότερες συνήθως, πορείες στο κέντρο της Αθήνας και η αίσθησή μου είναι ότι κάπου έχει χαθεί ο έλεγχος. </p>
      <p>Και στο παρελθόν είχαμε κρούσματα αστυνομικής αυθαιρεσίας αλλά το τελευταίο διάστημα οι καταγγελίες πληθαίνουν. Ας μην κάνουμε ότι δεν καταλαβαίνουμε. Η πραγματικότητα είτε τα γράφουμε είτε όχι, είτε κάποιοι προσπαθούν να την καμουφλάρουν, δεν αλλάζει. Στην εποχή των social media η πραγματικότητα είναι εκεί, μπροστά στην οθόνη μας, ανοιχτή και ελεύθερα προσβάσιμη σε όλους (ακόμη).</p>
      <p>Τα βίντεο από την βραδιά του Πολυτεχνείου με τα ΜΑΤ να δέρνουν όποιον απλώς έτυχε να βρίσκεται εκεί δεν κρύβονται. Οι καταγγελίες και ξυλοδαρμό άσχετων με τα επεισόδια δεν καμουφλάρονται, τα βίντεο με αναίτιο ξύλο σε φοιτήτριες στη μέση του δρόμου δεν είναι ψέματα, οι καταγγελίες για ξυλοδαρμό και βασανισμό φοιτητή που απλώς βιντεοσκοπούσε από την ταράτσα του δεν είναι ψέματα, το αναίτιο ξύλο και τα χημικά στην Ευελπίδων χθες το πρωί αλήθεια γιατί; Αυτά δεν κρύβονται. Υπήρχαν δημοσιογράφοι εκεί που τα είδαν και τα μετάφεραν. Οι καταγγελίες για σεξιστικούς τραμπουκισμούς γυναικών στην περιοχή των Εξαρχείων είναι καθημερινό φαινόμενο. Μέχρι και απειλή σε μέσο ενημέρωσης καταγγέλθηκε ενώ δημοσιογράφος τη βραδιά του Πολυτεχνείου ξυλοκοπήθηκε.</p>
      <p>Από τις 53 προσαγωγές τη βραδιά του Πολυτεχνείου οι 33 έγιναν συλλήψεις. Δηλαδή οι υπόλοιποι 20 ήταν άσχετοι; Τζάμπα το έφαγαν το ξύλο; Αυτό αποδεικνύει ότι τα ΜΑΤ μάζευαν όποιον έβρισκαν μπροστά τους.</p>
      <p>Λοιπόν, αν αυτό σημαίνει κανονικότητα, κάποιοι μάλλον έχουν καταλάβει κάτι λάθος.<b> Η αστυνομία δεν είναι για να κάνει ασκήσεις τσαμπουκά</b> και οι επικεφαλής είναι υπεύθυνοι να εξασφαλίζουν την τάξη στο πλαίσιο της νομιμότητας.</p>
      <p>Ακόμη κι αν κάποιοι «φωνάζουν από τα παρασκήνια» ότι «οι φυλακές είναι έτοιμες» ή ότι το ξύλο είναι «στοιχείο αναγκαστικότητας» γιατί μπορεί να έχουν τους δικούς τους πολιτικούς ή συνδικαλιστικούς στόχους, οι επικεφαλής της αστυνομίας οφείλουν να κάνουν τη δουλειά τους στο πλαίσιο της νομιμότητας προστατεύοντας την εικόνα της αστυνομίας. Αν αυτές τις εντολές έχουν από τους πολιτικούς προϊσταμένους τους, τότε κάτι πολύ σοβαρό συμβαίνει. Αν όχι, τότε μάλλον η αστυνομία μας έχει πολύ καλή εκπαίδευση. Αυτά για την ώρα κι ας ελπίσουμε μόνο, να μην χρειαστεί να επανέλθουμε σύντομα στο συγκεκριμένο θέμα.</p>
      <p>Το λέω γλυκά, που θα ‘λεγε κι ο Μάκης ο Βορίδης.</p>
      <p> </p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198086/emprismoi-keimeno-anakatalipsis-kai-sto-vathos-ekkenoseis-ktirion">Εμπρησμοί, κείμενο ανακατάληψης και στο… βάθος εκκενώσεις κτηρίων</a>
        </li>
        <li>
          <a href="https://www.cnn.gr/news/ellada/story/198055/thymata-diplis-listeias-60xroni-kai-germanos-toyristas-stin-kardia-ton-exarxeion">Θύματα διπλής ληστείας 60χρονη και Γερμανός τουρίστας στην καρδιά των Εξαρχείων</a>
        </li>
        <li>
          <a href="https://www.cnn.gr/news/ellada/story/197937/sta-xeria-tis-el-as-imamis-poy-feretai-na-eixe-sxeseis-me-ton-isis">Στα χέρια της ΕΛ.ΑΣ. ιμάμης που φέρεται να είχε σχέσεις με τον ISIS</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/122/elas">ΕΛΑΣ</a>
        </li>
        <li>
          <a href="https://www.cnn.gr/eidhseis/tag/16875/ellhnikh-astynomia">ΕΛΛΗΝΙΚΗ ΑΣΤΥΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/82455/46h-epeteios-polytexneioy">46Η ΕΠΕΤΕΙΟΣ ΠΟΛΥΤΕΧΝΕΙΟΥ</a>
        </li>
        <li>
          <a href="https://www.cnn.gr/eidhseis/tag/1262/exarxeia">ΕΞΑΡΧΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198153/snapshot/2613944.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198124/snapshot/2328051.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198140/snapshot/2526915.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198142/snapshot/vouli-anatheorisi-syntagmatos.jpg"/>
      </figure>
    </article>
  </body>
</html>