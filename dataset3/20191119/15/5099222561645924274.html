<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23500877-breaking-bad-inspira-fapte-reale-sau-viata-bate-filmul-doi-profesori-americani-chimie-arestati-pentru-fabricau-metamfetamina-universitate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T15:23:00+00:00"/>
    <meta property="og:title" content="”Breaking Bad” inspiră fapte reale sau viața bate filmul: Doi profesori americani de chimie, arestați pentru că fabricau metamfetamină în universitate"/>
    <meta property="og:description" content="Viața bate filmul în statul american Arkansas, unde doi profesori de chimie au fost arestați pentru că produceau metamfetamină, la fel ca Walter White în celebrul serial ”Breaking"/>
  </head>
  <body>
    <article>
      <h1>”Breaking Bad” inspiră fapte reale sau viața bate filmul: Doi profesori americani de chimie, arestați pentru că fabricau metamfetamină în universitate</h1>
      <address><time datetime="2019-11-19T15:23:00+00:00">19 Nov 2019, 15:23</time> by <a rel="author">N.O.</a></address>
      <p><b>Viața bate filmul în statul american Arkansas, unde doi profesori de chimie au fost arestați pentru că produceau metamfetamină, la fel ca Walter White în celebrul serial ”Breaking Bad”, relatează AFP. <br/></b><br/>Bradley Rowland, în vârstă de 40 de ani, şi Terry Bateman, în vâstă de 45 de ani, au fost arestaţi vineri în urma unei anchete iniţiate de secţia de poliţie a universităţii la care aceştia erau angajaţi, arată un comunicat al şerifului din comitatul Clark.<br/><br/>O clădire a Universităţii Henderson, din orăşelul Arkadelphia, a fost închisă pe 8 octombrie din cauza unui "miros chimic nedeterminat", a precizat pentru AFP Tina Hall, purtătoarea de cuvânt a universităţii.<br/><br/>"Primele analize au arătat într-unul dintre laboratoare niveluri ridicate de clorură de benzil'', o substanţă care poate fi folosită la fabricarea metamfetaminei.<br/><br/>Clădirea a fost închisă până pe 29 octombrie, pentru lucrări sanitare. <br/><br/>”Siguranța studenților noștri și a angajaților este o prioritate și continuăm să colaborăm cu autoritățile”, a adăugat ea în timp ce ancheta continuă. <br/><br/>Terry Bateman şi Bradley Rowland, profesori asociaţi de chimie, au fost concediaţi pe 11 octombrie cu titlu preventiv. Potrivit presei locale, aceştia munceau de zece ani, respectiv cinci ani la Universitatea Henderson.<br/><br/>Incidentul aduce aminte inevitabil de serialul ''Breaking Bad'', în care un profesor de chimie, interpretat de Bryan Cranston, începe să producă metamfetamină pentru a asigura viitorul financiar al familiei după ce a fost diagnosticat cu cancer.<br/><br/>Într-un articol apărut în 2014 în revista universităţii, Bradley Rowland s-a declarat atunci un fan al serialului.<br/><br/>"A avut o abordare corectă din punct de vedere ştiinţific şi a stârnit interesul tinerei generaţii pentru chimie", mărturisea acesta. "A reprezentat o publicitate formidabilă (pentru această disciplină)". Ca o ironie a sorţii, articolul respectiv se intitula ''Heisenberg de la Henderson'', Heisenberg fiind pseudonimul protagonistului din ''Breaking Bad''.</p>
    </article>
  </body>
</html>