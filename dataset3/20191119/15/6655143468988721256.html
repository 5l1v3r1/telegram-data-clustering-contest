<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/lucca/cronaca/mccartney-concerti-1.4895153"/>
    <meta property="og:site_name" content="La Nazione"/>
    <meta property="article:published_time" content="2019-11-19T15:50:00+00:00"/>
    <meta property="og:title" content="Ufficiale: Paul McCartney al Lucca Summer Festival"/>
    <meta property="og:description" content="L'ex Beatle in concerto a giugno sul prato delle Mura urbane. Solo due date in Italia"/>
  </head>
  <body>
    <article>
      <h1>Ufficiale: Paul McCartney al Lucca Summer Festival</h1>
      <h2>L'ex Beatle in concerto a giugno sul prato delle Mura urbane. Solo due date in Italia</h2>
      <address><time datetime="2019-11-19T15:50:00+00:00">19 Nov 2019, 15:50</time> by <a rel="author">PAOLO PACINI</a></address>
      <p>Lucca, 19 novembre 2019 - Dopo tanti annunci, indiscrezioni e attese, ecco finalmente la conferma ufficiale sul "concertone" della prossima estate. Sir <b>Paul McCartney</b> (77 anni) si esibirà a <b>Lucca Summer Festival il 13 giugno 2020</b>, sugli spalti delle Mura urbane. Biglietti in vendita: <b>da venerdì 22 novembre </b>alle ore 10 <b>pre-sale online</b> in esclusiva per gli ascoltatori di <b>Virgin Radio</b>; da <b>lunedì 25 novembre </b>ore 10 online su www.ticketone.it e www.dalessandroegalli.com.</p>
      <p> Il baronetto inglese ha appena annunciato le date del suo "<b>Freshen Up Tour"</b>  che l'estate prossima toccherà vari Paesi europei, ma solo due città italiane: oltre a <b>Lucca</b>, "Macca" sarà infatti in concerto anche a <b>Napoli</b> in piazza Plebiscito il 10 giugno 2020. Tra l'altro il suo tour europeo toccherà anche il festival di<b> Glastonbury</b>, il 27 giugno. “<i>Non posso credere che siano passati sette anni dal nostro ultimo concerto in Italia. Ci siamo divertiti tantissimo in quell’ultimo viaggio - sottolinea sir Paul - quindi siamo certi che queste saranno due serate memorabili per noi e non vediamo l’ora di tornare. Un ulteriore bonus per me è il fatto che questa sarà la mia prima volta di sempre a Lucca. </i><i>Tieniti pronta a scatenarti, Italia!</i>”.</p>
      <p>L'ex Beatle torna nel nostro Paese a distanza di sei anni dall’ultimo concerto, grazie alla "D'Alessandro &amp; Galli". <b>Mimmo D'Alessandro</b> inseguiva da tempo questo colpo grosso, che ha richiesto un lungo "corteggiamento". A Lucca c'è infatti una suggestione in più per gli amanti della grande musica: qui Paul McCartney si esibirà infatti nella stessa location davanti alle Mura che il <b>23 settembre 2017</b> ha ospitato lo storico show dei<b> Rolling Stones</b>. Un'accoppiata ideale davvero straordinaria per il festival lucchese, un appuntamento imperdibile. Anche le altre date già annunciate del prossimo Lucca Summer Festival sono due big assoluti: il <b>18 luglio 2020</b> con <b>Yussuf Cat Stevens</b> e il <b>25 luglio 2020</b> con l'unica data italiana di <b>Celine Dion</b>.</p>
      <p>© Riproduzione riservata</p>
      <related>
        <a href="https://www.lanazione.it/lucca/cronaca/mccartney-d-alessandro-mimmo-lucca-summer-festival-confcommercio-1.4895550"/>
      </related>
    </article>
  </body>
</html>