<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640767/%DA%AF%D8%B1%D9%85%D8%AE%D8%A7%D9%86%D9%87-%D8%AC%D8%AF%DB%8C%D8%AF-%D8%B2%D9%86%D8%A7%D9%86-%D8%AF%D8%B1-%D9%85%D9%86%D8%B7%D9%82%D9%87-%D9%81%D8%B1%D8%AD%D8%B2%D8%A7%D8%AF%DB%8C-%D8%AA%D8%B9%D8%B7%DB%8C%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:33:00+00:00"/>
    <meta property="og:title" content="گرمخانه جدید زنان در منطقه فرحزادی تعطیل شد"/>
    <meta property="og:description" content="سرپرست سازمان رفاه، خدمات و مشارکت‌های اجتماعی شهرداری تهران گفت: در حال حاضر اتوبوس‌های سیار جایگزین این گرمخانه شد."/>
  </head>
  <body>
    <article>
      <h1>
        <a href="https://www.bultannews.com/fa/news/640767/%DA%AF%D8%B1%D9%85%D8%AE%D8%A7%D9%86%D9%87-%D8%AC%D8%AF%DB%8C%D8%AF-%D8%B2%D9%86%D8%A7%D9%86-%D8%AF%D8%B1-%D9%85%D9%86%D8%B7%D9%82%D9%87-%D9%81%D8%B1%D8%AD%D8%B2%D8%A7%D8%AF%DB%8C-%D8%AA%D8%B9%D8%B7%DB%8C%D9%84-%D8%B4%D8%AF">گرمخانه جدید زنان در منطقه فرحزادی تعطیل شد</a>
      </h1>
      <h2>سرپرست سازمان رفاه، خدمات و مشارکت‌های اجتماعی شهرداری تهران گفت: در حال حاضر اتوبوس‌های سیار جایگزین این گرمخانه شد.</h2>
      <address><time datetime="2019-11-19T15:33:00+00:00">19 Nov 2019, 15:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سیدمالک حسینی سرپرست سازمان رفاه، خدمات و مشارکت‌های اجتماعی شهرداری تهران، درباره تعطیلی <b>گرمخانه</b> ویژه <b>زنان</b> در منطقه 2 پیش از افتتاح آن اظهار داشت:‌ این گرمخانه در منطقه 2 مشرف به دره فرحزادی واقع شده بود و هیچ گرمخانه دیگی در این منطقه برای زنان نداریم، البته برای <b>مردان</b> در منطقه 5 مشرف به دره گرمخانه‌ای وجود دارد. </p>
      <p>وی افزود: پیش از افتتاح این گرمخانه گزارشی به ما اعلام شد که مقاومت محلی برای راه‌اندازی و افتتاح گرمخانه ویژه زنان وجود دارد که ما به محل رفتیم و مشخص شد اهالی نگرانند راه‌اندازی این گرمخانه پاتوقی برای معتادان شود. </p>
      <p>سرپرست سازمان رفاه، خدمات و مشارکت‌های اجتماعی شهرداری تهران ادامه داد: من از 11 شب تا 1 بامداد در محل حضور داشتم و با اهالی صحبت کردم، مقداری فضا تلطیف شد ولی مقاومت جدی وجود دارد. از طرفی زنان بی‌خانمان در دره فرحزادی نیاز به سرپناه دارند و اگر به این مسئله توجه نشود، خطرات جانی برای آنها به همراه خواهد داشت. </p>
      <p>وی خاطرنشان کرد: گرمخانه ویژه زنان مشرف به دره فرحزادی که قرار بود راه‌اندازی شود، یک سازه آماده است و ظرفیت قرار دادن 50 تخت و 70 نفر کف‌خواب را دارد که ما این گرمخانه را به صورت اضطراری درنظر گرفته‌ایم و انتظار داریم که شهرندان دغدغه لازم در این زمینه را درک کنند. </p>
      <p>سرپرست سازمان رفاه، خدمات و مشارکت‌های اجتماعی شهرداری تهران گفت: مقاومت مردم محلی برای عدم راه‌اندازی این گرمخانه به اندازه‌ای بود که حتی پتوهای گرمخانه را بردند و نگذاشتند تجهیز شود، البته روز بعد این پتوها بازگردانده شد و ما اکنون از طریق شورایاری‌ها به دنبال جایگزینی برای این گرمخانه هستیم. </p>
      <p>حسینی خاطرنشان کرد: تا زمان انتخاب محل جایگزین برای گرمخانه زنان مشرف به دره فرحزادی اتوبوس‌های سیار در نظر گرفته شده تا زنان بی‌خانمان به عنوان گرمخانه از آن استفاده کنند و سرپناهی داشته باشند یا در صورت تمایل به گرمخانه منطقه 22 انتقال خواهند یافت. </p>
      <p>وی بیان داشت: این گرمخانه با همکاری منطقه 2 در حوالی پارک 15 خرداد در نظر گرفته شده که در محله فرحزادی است و تمهیداتی را پیش‌بینی کرده‌ایم که با دیوار حائل این گرمخانه منتهی به دره شود ولی مردم محل نگرانند که حضور افراد آسیب‌پذیر در سطح پارک برای خانواده آنها مشکلاتی ایجاد کند. </p>
    </article>
  </body>
</html>