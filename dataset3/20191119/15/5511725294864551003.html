<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/pasaule/lietuvas-ekonomika-nakamajos-desmit-gados-gaidama-stagnacija-verte-ekonomists.d?id=51651165"/>
    <meta property="og:site_name" content="DELFI"/>
    <meta property="article:published_time" content="2019-11-19T15:45:57+00:00"/>
    <meta property="og:title" content="Lietuvas ekonomikā nākamajos desmit gados gaidāma stagnācija, vērtē ekonomists "/>
    <meta property="og:description" content="Nākamo desmit gadu laikā Lietuvai būs grūti sasniegt rekordstrauju ekonomikas izaugsmi un dzīves līmeņa kāpumu, paziņojis Lietuvas bankas &quot;Swedbank&quot; galvenais ekonomists Nerijus Mačulis, piebilstot, ka valsts tuvošanās Eiropas Savienības (ES) vidējam algu un pirktspējas līmenim būs lēnāka."/>
  </head>
  <body>
    <article>
      <h1>Lietuvas ekonomikā nākamajos desmit gados gaidāma stagnācija, vērtē ekonomists </h1>
      <address><time datetime="2019-11-19T15:45:57+00:00">19 Nov 2019, 15:45</time> by <a rel="author">LETA</a></address>
      <p>
        <b>Nākamo desmit gadu laikā <a href="https://www.delfi.lv/temas/lietuva">Lietuvai</a> būs grūti sasniegt rekordstrauju ekonomikas izaugsmi un dzīves līmeņa kāpumu, paziņojis Lietuvas bankas "<a href="https://www.delfi.lv/temas/swedbank">Swedbank</a>" galvenais ekonomists Nerijus Mačulis, piebilstot, ka valsts tuvošanās <a href="https://www.delfi.lv/temas/eiropas-savieniba">Eiropas Savienības</a> (ES) vidējam algu un pirktspējas līmenim būs lēnāka.</b>
      </p>
      <p>"Runājot par nākamajiem desmit gadiem, domāju, ka mēs, visticamāk, varēsim runāt par rekordiem, bet ne tādiem lieliem lēcieniem, kādus piedzīvojām šajā desmitgadē," Mačulis otrdien sacīja bankas pasākumā, kā vienu no iemesliem savām prognozēm minot nelabvēlīgu demokrātisko situāciju.</p>
      <p>"Ir vairāki šķēršļi, kas būtiski palēninās mūsu tuvošanos ES vidējam līmenim pēc iekšzemes kopprodukta uz vienu iedzīvotāju vai algām, vai pirktspējas," viņš klāstīja.</p>
      <p>"Swedbank" galvenais ekonomists lēsa, ka Lietuvai gaidāmi desmit stagnācijas gadi, tomēr viņš uzsvēra, ka lielākas krīzes riski gandrīz nepastāv.</p>
      <p>"Visticamāk, tie būs desmit lēnākas izaugsmes gadi. Vērtējot dažādus strukturālos parametrus, es neuztraucos, ka Lietuvai draudētu tāda recesija, kāda bija 2009. gadā. Tādi riski ir tuvu nullei. Tomēr domāju, ka krīze, ko piedzīvosim nākamo desmit gadu laikā, būs stagnācija, kad nav progresa," Mačulis teica.</p>
      <p>Viņaprāt, pēdējie desmit gadi Lietuvas ekonomikai bijuši ļoti veiksmīgi, jo tā sasniedza daudzus rekordus, izvairījās no pārkaršanas, kas bija raksturīga iepriekšējiem desmit gadiem, kad veidojās nekustamā īpašuma un patēriņa burbuļi, un bija augsts ārējās tirdzniecības deficīts.</p>
      <p>Lietuvas Statistikas departamenta dati liecina, ka valsts ekonomikas izaugsme šā gada pirmajos deviņos mēnešos pašreizējās cenās gada izteiksmē bijusi 4%.</p>
      <p>Lietuvas Banka lēš, ka šogad valsts ekonomikas izaugsme sasniegs 3,7%, bet nākamgad tiek gaidīts IKP kāpums par 2,5%.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/rail-baltica-attistibas-lielakas-bazas-es-finansejums-igaunija-populisti-cer-projektu-apturet.d?id=51609445"/>
        <a href="https://www.delfi.lv/auto/zinas/uzsak-dabasgazes-piegades-latvijai-no-klaipedas-peldosa-lng-terminala.d?id=51636843"/>
        <a href="https://www.delfi.lv/bizness/pasaule/nenemot-vera-bazas-nord-stream-2-tuvojas-finisam.d?id=51600101"/>
      </related>
    </article>
  </body>
</html>