<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/kauza-bulovka-snajdr-podstoupil-vyslech-obvineni-z-manipulace-zakazek-odmitl-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T15:14:00+00:00"/>
    <meta property="og:title" content="Kauza Bulovka: Šnajdr podstoupil výslech. Obvinění z manipulace zakázek odmítl"/>
    <meta property="og:description" content="Bývalý poslanec ODS Marek Šnajdr odmítl při dnešním policejním výslechu obvinění související s údajným zmanipulováním zakázky pražské Nemocnice Na Bulovce. Novinářům to řekl jeho právník Lukáš Trojan s tím, že policie Šnajdra viní z přijetí úplatku 50 tisíc korun. Dodal, že jediným důkazem proti jeho klientovi je nepravdivá výpověď již dříve obviněného podnikatele Tomáše Horáčka. V kauze čelí stíhání pět lidí a dvě firmy.  "/>
  </head>
  <body>
    <article>
      <h1>Kauza Bulovka: Šnajdr podstoupil výslech. Obvinění z manipulace zakázek odmítl</h1>
      <address><time datetime="2019-11-19T15:14:00+00:00">19 Nov 2019, 15:14</time> by <a rel="author">ČTK</a></address>
      <p>O obvinění bývalého náměstka ministra zdravotnictví Šnajdra informovaly v pondělí Lidové noviny. Státní zástupce Zdeněk Matula poté v tiskové zprávě uvedl, že případ souvisí s nemocniční zakázkou na obnovu lineárních urychlovačů s předpokládanou hodnotou 120 milionů korun. Policie obviněné podezřívá ze zjednání výhody při zadání veřejné zakázky, z přijetí úplatku a z podplacení.</p>
      <p>"Předmět obvinění pana Šnajdra spočívá v tom, že měl údajně přijmout úplatek 50 tisíc korun českých od nezjištěné osoby, v nezjištěném čase a za částečně nezjištěným účelem," řekl advokát Trojan. "Klient popírá, že by se cokoliv takového stalo," pokračoval. Poukázal na to, že Horáček usiluje o statut spolupracujícího obviněného a zároveň má se Šnajdrem obchodní spory.</p>
      <figure>
        <img src="https://g.denik.cz/1/e4/marek-snajdr-snemovna-hlasovani_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/zalobce-nebude-chtit-vazbu-pro-obvinene-v-kauze-zakazek-na-bulovce-20191119.html">Žalobce nebude chtít vazbu pro obviněné v kauze zakázek Na Bulovce Přečíst článek ›</a>
      </aside>
      <p> "Můj klient je poměrně nepodstatná figura celého příběhu, uměle vpravená, aby to vypadalo pěkně a zajímavě, což se daří," dodal advokát s tím, že Šnajdr podal proti obvinění stížnost a zvažuje další právní kroky, případně i ohledně křivého obvinění.</p>
      <p>Vedle Horáčka policie v souvislosti s Bulovkou už dříve zahájila stíhání bývalé ředitelky nemocnice Andrey Vrbovské nebo někdejšího ředitele nemocnice Františka Nováka. Radiožurnál dnes uvedl, že spolu se Šnajdrem byla nyní opět obviněna Vrbovská a její náměstkyně Marie Nushiová.</p>
      <h3>Několikahodinový výslech</h3>
      <p>Šnajdra policie vyslýchala několik hodin. Šéfka dozorujícího Vrchního státního zastupitelství v Praze Lenka Bradáčová řekla ČTK už dopoledne, že státní zástupce nebude požadovat vazbu pro žádného z pětice nově obviněných. "Poté, co budou provedeny neodkladné vyšetřovací úkony, budou obviněné osoby propuštěny," sdělila.</p>
      <p>Za zjednání výhody při zadání veřejné zakázky hrozí obviněným dva až osm let vězení. Přijetí úplatku lze potrestat sazbou od šesti měsíců do pěti let a za podplácení je možné uložit roční až šestileté vězení, peněžitý trest nebo propadnutí majetku.</p>
      <p>Podle Radiožurnálu upozornil Horáček policii na možnou korupci už počátkem roku. Podle přepisu jeho výslechu, který má Radiožurnál k dispozici, byl tendr na urychlovače šitý na míru předem vybranému zájemci a Šnajdr dal údajně Vrbovské a Nushiové několikamilionový úplatek. Šnajdr už dříve toto nařčení odmítl, uvedl rozhlas.</p>
      <figure>
        <img src="https://g.denik.cz/1/45/marek-snajdr_denik-150-3x2.jpg"/>
      </figure>
      <aside>
        <a href="https://www.denik.cz/krimi/kauza-bulovka-policie-zadrzela-byvaleho-poslance-snajdra-a-dalsi-osoby-20191118.html">Kauza Bulovka: Policie obvinila bývalého poslance Šnajdra a další osoby Přečíst článek ›</a>
      </aside>
      <p>Šnajdr figuroval v kauze, která v roce 2013 přispěla k pádu vlády tehdejšího premiéra Petra Nečase. Státní zástupce tvrdí, že Nečas, jeho žena Jana (dříve Nagyová) a někdejší náměstek ministra zemědělství Roman Boček v roce 2012 přislíbili poslancům ODS Šnajdrovi, Petru Tluchořovi a Ivanu Fuksovi lukrativní funkce za to, že se vzdají mandátu a nechají projít vládní daňový balíček, s nímž nesouhlasili. Poté, co byl balíček schválen, se Šnajdr stal předsedou dozorčí rady Čepra.</p>
      <p>Trojice exposlanců původně čelila obvinění, Nejvyšší soud ale dospěl k závěru, že je v této věci nelze stíhat. Muži pak chtěli po státu téměř desetimilionové odškodné, nakonec po dohodě dostali částky v řádu statisíců korun.</p>
    </article>
  </body>
</html>