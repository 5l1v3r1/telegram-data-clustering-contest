<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/norska-socialni-sluzba-barnevernet-prohrala-u-soudu-ve-strasburku-dalsi-pripad.A191119_152442_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T15:24:00+00:00"/>
    <meta property="og:title" content="Norská sociální služba Barnevernet prohrála u soudu ve Štrasburku další případ"/>
    <meta property="og:description" content="Evropský soud pro lidská práva (ESLP) dal za pravdu dalšímu rodičovskému páru z Norska, kterému norská sociální služba Barnevernet odebrala krátce po porodu dítě a následně jej proti jejich vůli umístila do pěstounské péče. O verdiktu informoval norský list Dagbladet, který upozornil, že u štrasburského soudu narůstá počet žalob na Norsko ohledně porušování práv rodin. Kvůli odebrání svých dvou synů v Norsku se na štrasburský soud se stížností už dříve obrátila také Češka Eva Michaláková."/>
  </head>
  <body>
    <article>
      <h1>Norská sociální služba Barnevernet prohrála u soudu ve Štrasburku další případ</h1>
      <address>
        <time datetime="2019-11-19T15:24:00+00:00">19 Nov 2019, 15:24</time>
      </address>
      <p>
        <mark>Štrasburk/Praha</mark>
        <b> Evropský soud pro lidská práva (ESLP) dal za pravdu dalšímu rodičovskému páru z Norska, kterému norská sociální služba Barnevernet odebrala krátce po porodu dítě a následně jej proti jejich vůli umístila do pěstounské péče. O verdiktu informoval norský list Dagbladet, který upozornil, že u štrasburského soudu narůstá počet žalob na Norsko ohledně porušování práv rodin. Kvůli odebrání svých dvou synů v Norsku se na štrasburský soud se stížností už dříve obrátila také Češka Eva Michaláková.</b>
      </p>
      <p>V úterý štrasburský soud řešil případ Vibeke Morrisseyové a Kena Joara Olsena, kterým Barnevernet odebral v roce 2015 dceru. Po tříletém boji u norských soudů získala rodina dítě loni na jaře zpátky.</p>
      <related>
        <a href="https://www.lidovky.cz/domov/michalakova-podala-stiznost-na-norsko-k-soudu-pro-lidska-prava-kvuli-odebranym-detem.A170905_160312_ln_domov_ELE"/>
      </related>
      <p>Ve prospěch Morrisseyové a Olsena v úterý rozhodl také Evropský soud pro lidská práva. Podle soudu Norsko v případu porušilo právo na soukromý a rodinný život tím, že po odebrání dítěte omezilo možnost kontaktu rodičů s dcerou pouze na čtyři a později šest návštěv ročně. Úřady podle soudu vycházely z toho, že dítě zůstane v pěstounské péči dlouhodobě, a vůbec nepočítaly s tím, že by se rodina opět sloučila.</p>
      <p>Barnevernet dceru norským rodičům odebral především kvůli minulosti otce, který se jako člen gangu podílel na násilném vymáhání dluhů. Matka údajně trpěla lehkými psychickými potížemi. Podle svědků se z jejich bytu často ozýval křik. Po porodu sociální služba nabídla Vibeke bydlení v domově pro matky s dětmi, ta ale nesouhlasila a po týdnu odtud odešla. Poté Barnevernet dítě páru odebral.</p>
      <related>
        <a href="https://www.lidovky.cz/domov/kauzu-michalakove-a-jejich-synu-bude-po-odvolani-znovu-resit-soud-v-hodonine.A171208_103540_ln_domov_ele"/>
      </related>
      <p>Norský deník Dagbladet upozornil, že na Evropský soud pro lidská práva se obrací se stížnostmi na Barnevernet čím dál více lidí a v 35 případech štrasburský soud souhlasil, že se jimi bude zabývat. Počet žalob na Norsko podle listu Dagbladet roste od přelomového případu z 10. září, kdy soud rozhodl ve prospěch Norky Trude Strandové Lobbenové, jíž Barnevernet rovněž krátce po porodu odebral syna a nechal ho adoptovat.</p>
      <p>Norskou sociální službu Barnevernet dlouhodobě kritizují někteří rodiče a experti, podle nichž Barnevernet zachází ve své snaze ochránit děti příliš daleko a často odebírá rodičům jejich biologické potomky a dává je do pěstounské péče bez dostatečného odůvodnění.</p>
      <figure>
        <img src="https://1gr.cz/fotky/lidovky/16/012/lnorg/ELE60a64d_143610_9758760.jpg"/>
      </figure>
      <p>V roce 2011 rozhodla norská sociální služba také o odebrání synů Denise a Davida českým rodičům Michalákovým kvůli podezření ze zneužívání, zanedbávání a týrání. Děti nyní vyrůstají u pěstounů. Později norské úřady zbavily Evu Michalákovou rodičovských práv k oběma synům, otci práva ponechaly. Matka s následnými odvoláními neuspěla a obrátila se proto se stížností na Norsko na Evropský soud pro lidská práva.</p>
      <p>„Považuji za klíčové, že ESLP výslovně upozornil, že Norsko omezuje na minimum styky rodičů a dětí a vůbec nevytváří podmínky pro budoucí vrácení dětí k rodičům,“ uvedl po úterním rozhodnutí štrasburského soudu v tiskové zprávě právník Pavel Hasenkopf z Petičního výboru na pomoc rodině Michalákových.</p>
    </article>
  </body>
</html>