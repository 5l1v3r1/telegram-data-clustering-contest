<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/karta/karta-oos-sytuacziya-sxodi-ukrayiny-19-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T15:00:00+00:00"/>
    <meta property="og:title" content="Карта ООС: ситуація на сході України на 19 листопада"/>
    <meta property="og:description" content="Ситуація на сході країни станом на 19 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 19 листопада</h1>
      <address>
        <time datetime="2019-11-19T15:00:00+00:00">19 Nov 2019, 15:00</time>
      </address>
      <p>
        <b>Ситуація на сході країни станом на 19 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99356/karta-ato-rnbo-2019-11-19-uk_origin.jpg"/>
      </figure>
      <p>Сьогоднішнє зведення почнемо з дуже сумної новини.</p>
      <p>Близько 04:00 ранку у Військово-медичному клінічному центрі Північного регіону припинило битися серце командира 128-ї окремої гірсько-штурмової бригади полковника Євгена Коростельова.</p>
      <p>Важкого поранення офіцер зазнав 12 листопада під час виконання завдань у районі проведення операції Об’єднаних сил.</p>
      <p>Керівництво Міністерства оборони та Збройних Сил України, а також команда Інформаційно-аналітичного Центру національної безпеки України висловлюють щирі співчуття рідним та близьким мужнього захисника України.</p>
      <p>Російсько-окупаційні війська за добу обстріляли наші оборонні позиції 14 разів. Майже усі обстріли противник здійснив у другій половині дня, у тому числі тричі застосував заборонені Мінськими домовленостями міномети калібру 82 мм, вів вогонь із озброєння бойових машин піхоти, гранатометів різних систем, великокаліберних кулеметів та стрілецької зброї.</p>
      <p>
        <b>Луганський напрямок</b>
      </p>
      <p>Тут обліковано 7 обстрілів.</p>
      <p>По 2 рази окупанти відкривали вогонь поблизу Луганського – зі станкових і ручних протитанкових, автоматичних гранатометів та кулеметів великого калібру, та біля Новотошківського – з озброєння БМП, гранатометів різних систем, кулеметів та стрілецької зброї.</p>
      <p>Постріли з гармат БМП, ручних протитанкових і автоматичних станкових гранатометів, великокаліберних кулеметів та стрілецької зброї з 14:45 до 16:05 лунали неподалік Кримського.</p>
      <p>В районах Травневого і Гладосового відповідно вдень і пізно ввечері ворог обстрілював опорні пункти підрозділів Об’єднаних сил зі станкових протитанкових і автоматичних гранатометів та стрілецької зброї.</p>
      <p>
        <b>Донецький напрямок</b>
      </p>
      <p>Так само 7 порушень режиму тиші мали місце на цьому напрямку.</p>
      <p>По позиціях наших військ біля Новомихайлівки російсько-окупаційні війська вранці випустили 2 міни калібру 82 мм, вели вогонь з автоматичних станкових гранатометів, кулеметів великого калібру та стрілецької зброї, а з о пів на четверту дня 25 хвилин застосовували ручні протитанкові і автоматичні станкові гранатомети та стрілецьку зброю.</p>
      <p>Розриви 3 і 5 мін калібру 82 мм після 22:00 та 23:00 відповідно на своїх позиціях зафіксували військовослужбовці Збройних Сил України, які виконують бойові завдання поблизу Талаківки і Гнутового. Обидва ці обстріли противник здійснив з боку населеного пункту Пікузи, використавши також станкові і ручні протитанкові гранатомети та стрілецьку зброю.</p>
      <p>Оборонців Лебединського окупанти обстрілювали з автоматичних гранатометів, кулеметів та стрілецької зброї, а в районі Березового відкривали вогонь зі станкових протитанкових гранатометів та великокаліберних кулеметів.</p>
      <p>Крім того, після 19:00 відбувся півгодинний обстріл зі стрілецької зброї опорних пунктів підрозділів Об’єднаних сил неподалік Широкиного.</p>
      <p>Упродовж минулої доби один військовослужбовець Об’єднаних сил зазнав поранення внаслідок обстрілу. Наразі наш захисник евакуйований до медичного закладу, ним займаються лікарі.</p>
      <p>
        <b>Обстановка на сьогодні, 19 листопада</b>
      </p>
      <p>Станом на 12:30 сьогодні, 19 листопада, маємо 1 факт ведення вогню російсько-окупаційними військами на Луганському напрямку.</p>
      <p>Після 09:00 години противник з ручних протитанкових гранатометів 20 хвилин обстрілював опорні пункти підрозділів Об’єднаних сил, обладнані у районі Залізного.</p>
      <p>Втрат з нашого боку немає.</p>
    </article>
  </body>
</html>