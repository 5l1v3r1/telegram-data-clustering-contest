<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/proces-organitzacio-1-O-Salvado-Hisenda-catalana-desenvolupament-competencies_0_2346965433.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T15:16:25+00:00"/>
    <meta property="og:title" content="Salvadó al·lega al TSJC que van desenvolupar al màxim la Hisenda catalana però sense sobrepassar les competències"/>
    <meta property="og:description" content="L'exsecretari d'Hisenda atribueix a un regal d'Aragonès un document fictici intervingut a casa seva"/>
  </head>
  <body>
    <article>
      <h1>Salvadó al·lega al TSJC que van desenvolupar al màxim la Hisenda catalana però sense sobrepassar les competències</h1>
      <h2>L'exsecretari d'Hisenda atribueix a un regal d'Aragonès un document fictici intervingut a casa seva</h2>
      <address>
        <time datetime="2019-11-19T15:16:25+00:00">19 Nov 2019, 15:16</time>
      </address>
      <p>Més de dos anys després que el comencessin a investigar per l'organització del referèndum de l'1 d'Octubre, l’exsecretari d’Hisenda Josep Lluís Salvadó ha declarat davant el Tribunal Superior de Justícia de Catalunya (TSJC), que ha assumit la causa que l’afecta a ell i a l’ex número dos d’Economia Josep Maria Jové, pel finançament de l’1-O i el desenvolupament de la Hisenda catalana, que havia començat a investigar el jutjat d'instrucció 13. Segons fonts judicials consultades per l’ARA, Salvadó ha negat totes les acusacions, s’ha desvinculat de l’organització de l’1-O i ha assegurat que va desenvolupar al màxim la Hisenda catalana però sense sobrepassar les competències que Catalunya té delegades dins de la llei.</p>
      <p>Salvadó ha declarat durant més de tres hores i només ha contestat a les preguntes de la seva advocada i de la magistrada del cas, Maria Eugènia Alegret, però no a la Fiscalia i al partit ultra Vox, que exerceix l'acusació popular. Segons les fonts consultades, a l'exsecretari d'Hisenda li han preguntat per un document intervingut per la Guàrdia Civil durant l'escorcoll a casa seva i que els investigadors asseguren que es tracta d'uns pressupostos de la futura República Catalana. Salvadó hauria dit que es tractava d'un regal que en el seu moment li va fer Pere Aragonès de manera simbòlica i que no tenia cap tipus de transcendència ni d'aplicació.</p>
      <h3>La defensa aporta 35 documents</h3>
      <p>Abans de declarar, la defensa de l'exsecretari d'Hisenda ha aportat al tribunal 35 documents que, segons fonts pròximes a l'investigat, avalen que la seva feina es va fer dins de la llei i del marc competencial que la conselleria d'Economia té. Es tracta d'anàlisis i informes econòmics. De fet, Salvadó hauria desgranat correu a correu totes les acusacions que li atribueix la Guàrdia Civil i hauria insistit que la seva intenció hauria sigut desenvolupar al màxim la Hisenda catalana però sense sobrepassar els límits competencials.</p>
      <p>Un altre dels arguments que Salvadó hauria esgrimit davant la jutge per intentar provar la seva innocència és que amb l'aplicació de l'article 155 el ministeri d'Hisenda va revisar tot el que s'estava fent a la secretaria catalana i hauria validat tota la feina, a excepció d'un programa informàtic que havia de servir precisament per desenvolupar una agència tributària pròpia.</p>
      <p>Fa uns mesos un informàtic <a href="https://www.ara.cat/politica/IBM-TSJC-que-tributaria-necessitava_0_2309169244.html">que va declarar com a testimoni davant del TSJC</a> respecte d'aquest programa ja va explicar que es tractava d'una aplicació que havia de servir perquè la Hisenda catalana pogués funcionar de manera autònoma però que el setembre del 2017 es trobava en una fase inicial i no tenia la capacitat per assumir les competències que ara té l'Estat i funcionar de manera independent.</p>
      <figure>
        <img src="https://www.ara.cat/2016/04/23/politica/aspirants-places-lAgencia-Tributaria-Catalana_1564053833_42622959_117x66.jpg"/>
      </figure>
      <p>
        <a href="https://www.ara.cat/politica/IBM-TSJC-que-tributaria-necessitava_0_2309169244.html">Un directiu d'IBM diu al TSJC que l'agència tributària catalana no estava a punt el 2017 i que necessitava dos anys</a>
      </p>
      <h3>Publicitat com a militant d'ERC</h3>
      <p>La Guàrdia Civil es basa en uns correus electrònics intervinguts a l'exsecretari d'Hisenda per intentar provar la seva participació en l'organització de l'1-O. Segons les fonts consultades, Salvadó hauria explicat a la magistrada del cas aquest dimarts que es tractava d'una propaganda del partit que ERC havia enviat als 40.000 militants de la formació.</p>
      <p>Salvadó va ser un dels primers investigats en la causa del jutjat 13 sobre l'organització de l'1-O. El 20 de setembre del 2017 la Guàrdia Civil el va arrestar juntament amb Josep Maria Jové. La Guàrdia Civil els atribueix l'organització i el finançament del referèndum, així com la creació de les estructures d'estat. Tots dos van ser arrestats però no havien arribat a declarar mai al jutjat. La seva part de la causa va quedar en suspens quan van assumir la condició de diputats del Parlament. El TSJC es va fer càrrec finalment d'aquesta part del cas.</p>
      <figure>
        <img src="https://www.ara.cat/2019/06/07/politica/Jove-reconeixer-agenda-Moleskine-document_2247985329_63348541_117x66.jpg"/>
      </figure>
      <p>
        <a href="https://www.ara.cat/politica/numero-dos-Junqueras-declara-TSJC_0_2247375496.html">Jové evita reconèixer l’agenda ‘Moleskine’ i el document ‘EnfoCAT’s’</a>
      </p>
    </article>
  </body>
</html>