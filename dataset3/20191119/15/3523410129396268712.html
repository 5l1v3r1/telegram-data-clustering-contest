<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640771/%D8%B5%D9%81-%D9%85%D8%B1%D8%AF%D9%85-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AC%D8%AF%D8%A7%D8%B3%D8%AA-%D9%86%D8%A7%D8%AC%D8%A7-%D8%AF%D8%B1-%D9%86%D8%A7-%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%B9%D9%85%D9%84-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:44:00+00:00"/>
    <meta property="og:title" content="صف مردم از اغتشاشگران جداست/ ناجا در نا آرامی‌ها، هوشمندانه عمل کرد"/>
    <meta property="og:description" content="فرمانده ناجا گفت: در پی سهمیه بندی بنزین در راستای مصرف بهینه سوخت، شاهد برخی ناآرامی‌ها در بعضی از شهرها بودیم که ناجا اقدامات به موقعی انجام داد."/>
  </head>
  <body>
    <article>
      <h1>
        <a href="https://www.bultannews.com/fa/news/640771/%D8%B5%D9%81-%D9%85%D8%B1%D8%AF%D9%85-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AC%D8%AF%D8%A7%D8%B3%D8%AA-%D9%86%D8%A7%D8%AC%D8%A7-%D8%AF%D8%B1-%D9%86%D8%A7-%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%B9%D9%85%D9%84-%DA%A9%D8%B1%D8%AF">صف مردم از اغتشاشگران جداست/ ناجا در نا آرامی‌ها، هوشمندانه عمل کرد</a>
      </h1>
      <h2>فرمانده ناجا گفت: در پی سهمیه بندی بنزین در راستای مصرف بهینه سوخت، شاهد برخی ناآرامی‌ها در بعضی از شهرها بودیم که ناجا اقدامات به موقعی انجام داد.</h2>
      <address><time datetime="2019-11-19T15:44:00+00:00">19 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار حسین اشتری فرمانده <b>ناجا</b> در پنجاه و هفتمین جلسه قرارگاه امام علی (ع) به قدردانی سرلشکر پاسدار محمدباقری رئیس ستاد کل نیروهای مسلح از فرمانده و پرسنل نیروی انتظامی اشاره و اظهار داشت: در پی <b>سهمیه بندی بنزین</b> در راستای مصرف بهینه سوخت در کشور، شاهد برخی <b>ناآرامی‌ها</b> در بعضی از شهرهای کشور بودیم که ناجا اقدامات هوشمندانه و به موقعی انجام داد.  </p>
      <p> </p>
      <p>وی با اشاره به بیانات مقام معظم رهبری(مدظله العالی)درباره تصمیم گیری سران سه قوا، افزود: معظم له در این حوزه، بیانات حکیمانه و شجاعانه ای داشتند که سخنان ایشان چونان آبی بر آتش بود و مقتدرانه اعلام موضع کردند.</p>
      <p> </p>
      <p>فرمانده نیروی انتظامی ادامه داد: تصمیم گیری درباره سهمیه بندی بنزین و افزایش قیمت آن، تصمیم نظام بود و همه مکلف هستیم برای تحقق این تصمیم پای کار باشیم.</p>
      <p> </p>
      <p>سردار اشتری خاطرنشان کرد: اظهار نظر حکیمانه مقام معظم رهبری (مد ظله العالی)، همواره روشنگر و تبیین کننده امور است و بعد از بیانات ایشان درباره تصمیم سران قوا درباره بنزین، شاهد بودیم که صف مردم از اغتشاشگران جدا شد.</p>
      <p> </p>
      <p>وی در بخش دیگری از سخنان خود با اشاره به تلاش سبزپوشان نیروی انتظامی برای حفظ نظم و امنیت کشور، ادامه داد: نیروی انتظامی با هر فردی که بخواهد مخل نظم عمومی شود و یا به حقوق مردم تعدی کند، قاطعانه برخورد می کند.</p>
      <p> </p>
      <p>فرمانده نیروی انتظامی تأکید کرد: صیانت از جان، مال، ناموس و ... مردم از وظایف جدی پلیس است و اجازه نمی دهیم کسی نظم و امنیت حاکم بر جامعه را دچار اخلال کند.</p>
      <p> </p>
      <p>وی با تأکید بر اینکه حفظ امنیت و اقتدار کشور خط قرمز ما است و همیشه در کنار مردم هستیم، ادامه داد: افتخار ما سبزپوشان نیروی انتظامی، سربازی برای فرماندهی معزز کل قوا است و در هر شرایطی از نظام و ارزش های آن صیانت می کنیم.</p>
      <p> </p>
      <p>سردار اشتری در خاتمه با خسته نباشید به پرسنل نیروی انتظامی عنوان داشت: معاونت اجتماعی ناجا در حوزه رسانه ای با مشارکت صدا و سیما، خبرگزاری ها، نشریات و ... اقدامات به موقعی در روشنگری و نشان دادن چهره واقعی اغتشاشگران داشت که از زحمات مجموعه معاونت اجتماعی ناجا قدردانی می‌کنم.</p>
      <p> </p>
      <p>انتهای پیام/</p>
    </article>
  </body>
</html>