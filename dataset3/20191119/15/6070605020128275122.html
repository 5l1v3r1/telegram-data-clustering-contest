<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/kylie-jenner-venda-empresa-cosmetics-coty-600-milions-dolars-rica-joven-mon_0_2346965428.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T15:09:57+00:00"/>
    <meta property="og:title" content="La petita de les germanes Kardashian ven la meitat de la seva empresa per 600 milions de dòlars"/>
    <meta property="og:description" content="Kylie Jenner ja era la milionària més jove del món amb una fortuna de 1.000 milions"/>
  </head>
  <body>
    <article>
      <h1>La petita de les germanes Kardashian ven la meitat de la seva empresa per 600 milions de dòlars</h1>
      <h2>Kylie Jenner ja era la milionària més jove del món amb una fortuna de 1.000 milions</h2>
      <address>
        <time datetime="2019-11-19T15:09:57+00:00">19 Nov 2019, 15:09</time>
      </address>
      <p>L'empresària Kylie Jenner, coneguda per ser la germana més petita de la televisiva família Kardashian, ha venut una participació majoritària de la seva companyia, Kylie Cosmetics, fundada el 2015, per 600 milions de dòlars. Jenner, de 22 anys i que havia sigut fins ara propietària de la totalitat de l'empresa, va vendre el 51% a la multinacional de bellesa Coty, que és propietària d'altres marques com OPI, Rimmel, GDH, Clairol i Covergirl, segons ha informat el mitjà especialitzat T<i> he Business of Fashion.</i></p>
      <p>Tot i la transacció, Jenner i el seu equip continuaran liderant l'equip creatiu tant en el desenvolupament de productes com en les iniciatives de comunicació, apunta un comunicat oficial. "Estic molt emocionada d'aliar-me amb Coty per seguir arribant a cada vegada més fans de Kylie Cosmetics i Kylie Skin per tot el món", afirma la celebritat al citat mitjà. "Aquesta col·laboració ens permetrà a mi i al meu equip centrar-nos en la creació i el desenvolupament de cada producte mentre portem la marca a ser una companyia de bellesa internacional capdavantera", afegeix.</p>
      <p>Coty, per la seva banda, espera poder beneficiar-se del "gran potencial" de la companyia de Jenner, i, a més de maquillatge i productes facials, es planteja endinsar-se en el mercat de les fragàncies. Tot i que la línia de cura facial de Jenner s'ha llançat recentment, fins ara aquest any ja ha facturat 25 milions de dòlars en vendes, cosa que –segons Coty– indica que l'èxit de la companyia no dona mostres d'alentiment.</p>
      <figure>
        <a href="https://www.ara.cat/2019/11/19/estils/petita-germanes-Kardashian-empresa-milions_2346975477_67494112_1500x1001.jpg">
          <img src="https://www.ara.cat/2019/11/19/estils/petita-germanes-Kardashian-empresa-milions_2346975477_67494112_1500x1001.jpg"/>
        </a>
        <figcaption>La petita de les germanes Kardashian ven la meitat de la seva empresa per 600 milions de dòlars / GETTY</figcaption>
      </figure>
      <p>Jenner va ser nomenada el març del 2019 la milionària més jove del món per la revista <i>Forbes</i>, amb una fortuna de 1.000 milions de dòlars, després que Kylie Cosmetics comencés a distribuir-se en la cadena de productes de bellesa Ulta. Aquesta operació va fer que els ingressos de la companyia augmentessin un 9% l'any passat fins als 360 milions de dòlars, de manera que l'empresa va assolir un valor de 900 milions de dòlars, una estimació que <i>Forbes</i> va titllar de "conservadora".</p>
    </article>
  </body>
</html>