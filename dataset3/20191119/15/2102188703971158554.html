<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653888/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T15:37:00+00:00"/>
    <meta property="og:title" content="Держбанки закінчили 3 квартал з рекордним прибутком - Мінфін"/>
    <meta property="og:description" content="За підсумками 3 кварталу 2019 року банки державного сектору отримали прибуток понад 30 мільярдів гривень - це удвічі більше, ніж прибуток держбанків за увесь 2018 рік."/>
  </head>
  <body>
    <article>
      <h1>Держбанки закінчили 3 квартал з рекордним прибутком - Мінфін</h1>
      <address>
        <time datetime="2019-11-19T15:37:00+00:00">19 Nov 2019, 15:37</time>
      </address>
      <p>За підсумками 3 кварталу 2019 року банки державного сектору отримали прибуток понад 30 мільярдів гривень - це удвічі більше, ніж прибуток держбанків за увесь 2018 рік.</p>
      <p>Про це <a href="https://mof.gov.ua/uk/news/banki_derzhavnogo_sektoru_zakinchili_tretii_kvartal_2019_roku_z_rekordnim_pributkom-1886">повідомляє</a> пресслужба Мінфіну.</p>
      <p>Зазначається, що станом на 1 жовтня 2019 року прибуток державних банків становив 62,5% прибутку усього банківського сектору. Більше половини усього прибутку банків сформував Приватбанк - 27 млрд грн.</p>
      <p>"У 3 кварталі продовжилася тенденція активного зростання споживчого кредитування, яке через високий попит залишається одним із найдохідніших джерел для банків.</p>
      <p>Обсяг кредитів фізичних осіб у банках державного сектору в третьому кварталі збільшився на понад 3 млрд грн, або 6,5%  (порівняно з початком року - на 8 млрд грн, або 17%), що в свою чергу позитивно вплинуло на якість кредитного портфеля.</p>
      <p>Звітний квартал також характеризувався суттєвим зростанням депозитів корпоративного сектору, обсяг яких порівняно з 01.07.2019 зріс на понад 15 млрд грн", - йдеться у повідомленні.</p>
      <p>Економічна правда</p>
    </article>
  </body>
</html>