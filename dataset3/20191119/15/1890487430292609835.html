<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520538-sumner-ceka-nas-mene-recesi-a-prodlouzeni-cyklu-ze-4-na-15--20-let/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T15:53:11+00:00"/>
    <meta property="og:title" content="Sumner: Čeká nás méně recesí a prodloužení cyklu ze 4 na 15 – 20 let"/>
    <meta property="og:description" content="Ve Financial Times nedávno psali o tom, že inverze výnosové křivky není bezchybným indikátorem přicházející recese. Na tuto skutečnost poukazuje poměrně často monetarista Scott Sumner, ovšem s tím, že „tento indikátor není dokonalý, ale celkově funguje..."/>
  </head>
  <body>
    <article>
      <h1>Sumner: Čeká nás méně recesí a prodloužení cyklu ze 4 na 15 – 20 let</h1>
      <address><time datetime="2019-11-19T15:53:11+00:00">19 Nov 2019, 15:53</time> by <a rel="author">Patria</a></address>
      <p><b>Ve Financial Times nedávno psali o tom, že <a href="https://meteobox.cz/zpravy/471745-vse-o-teplotni-inverzi-fenomenu-podzimniho-pocasi/">inverze</a> výnosové křivky není bezchybným indikátorem přicházející recese. Na tuto skutečnost poukazuje poměrně často monetarista Scott Sumner, ovšem s tím, že „tento indikátor není dokonalý, ale celkově funguje dost dobře“. A věnuje se tématu predikce recese detailněji. <br/></b><br/>Zmíněný článek ve Financial Times zmiňoval i analýzu Banky pro mezinárodní vypořádání plateb BIS. Podle ní existují lepší ukazatele, než je rozdíl ve výnosech krátkodobých a dlouhodobých vládních obligací. BIS poukazuje na to, že předchozí útlumy a recese často přicházely poté, co došlo ke zvednutí <a href="https://www.kurzy.cz/makroekonomika/inflace/">inflace</a>. Dnes se ale <a href="https://www.kurzy.cz/makroekonomika/inflace/">inflace</a> <a href="https://www.kurzy.cz/cnb/ekonomika/spotrebitelske-ceny/">spotřebitelských cen</a> drží nízko a recese již nejsou vyvolávány <a href="https://www.kurzy.cz/makroekonomika/inflace/">inflací</a>, ale finančním cyklem. <br/><br/>BIS popisuje finanční cyklus jako po sobě jdoucí změny ve vnímání hodnoty aktiv a jejich rizika, ochoty riskovat a frikcí ve finančním systému. Příkladem může být krize roku 2008, protože tehdy došlo k výraznému pohybu na finančních trzích, který vyvolal hluboký útlum celé <a href="https://www.kurzy.cz/makroekonomika/">ekonomiky</a>. Sumner k tomu píše, že s podobným pohledem úplně nesouhlasí, nicméně změna podstaty cyklu je podle něj faktem.</p>
      <p>Ekonom zmiňuje, že v minulosti byly recese zčásti vyvolány záměrně. Pokud se totiž <a href="https://www.kurzy.cz/makroekonomika/inflace/">inflace</a> dostala nad přijatelné úrovně, centrální banka utáhla svou monetární politiku, aby zpomalila růst nominálního produktu. A nastala recese. Dokonce i v roce 2008 hrála <a href="https://www.kurzy.cz/makroekonomika/inflace/">inflace</a> svou roli. Podle ekonoma tím, že obavy z jejího růstu bránily <a href="https://www.kurzy.cz/tema/fed/">Fedu</a> ve snížení sazeb dříve, než krize propukla naplno. <br/><br/>Sumner souhlasí i s tím, že finanční cyklus dnes hraje významnější roli, ale ne způsobem, o kterém hovoří BIS (ekonom v této souvislosti připomíná, že BIS se „v desetiletí po roce 2007 ohledně monetární politiky soustavně mýlila“). Finanční cykly nevyvolávají recesi přímo, ale mohou tak učinit nepřímo v případě, že nepatřičně ovlivní monetární politiku. Pokud se totiž finanční cyklus dostane do své fáze poklesu, dojde k poklesu přirozených sazeb. Jestliže na to centrální banky nereagují dostatečně rychle snížením svých sazeb, dojde k situaci, kdy je peněžní nabídka příliš utažená a to vyvolá recesi. <br/><br/>„Kdyby v čele <a href="https://www.kurzy.cz/tema/fed/">Fedu</a> stáli centrální bankéři z padesátých let, nacházeli bychom se momentálně v recesi. Nedávali totiž patřičnou váhu tržním indikátorům a proto se během let 1949–1960 objevily čtyři recese a to samé platilo o období 1970–1982. A to je příliš mnoho recesí,“ píše Sumner. A podle jeho názoru by americkou ekonomiku dostali do recese i centrální bankéři, kteří se spoléhají na keynesiánské modely založené na Phillipsově křivce. Důvod je ten, že velmi nízká <a href="https://www.kurzy.cz/makroekonomika/nezamestnanost/">nezaměstnanost</a> podle těchto modelů znamená riziko přehřívání hospodářství. <br/><br/><a href="https://www.kurzy.cz/tema/fed/">Fed</a> se logiky těchto modelů ale nedržel a namísto toho se díval na tržní indikátory. To je vedlo k tomu, aby sazby namísto zvyšování snížil. Recese se proto nedostavila a „podle většiny ekonomů k tomu nedojde ani v <a href="https://www.kurzy.cz/finance/2020/">roce 2020</a>“. Nejdelší expanze v americké historii tak bude podle Sumnera pravděpodobně trvat ještě několik let. <br/><br/>Klesá také celková pravděpodobnost recesí vyvolaných přílišným utažením monetární politiky. Právě proto, že většina vyspělých zemí má <a href="https://www.kurzy.cz/makroekonomika/inflace/">inflaci</a> pod kontrolou a celkově by tak mělo k recesím docházet méně často než v minulosti. <a href="https://www.kurzy.cz/tema/fed/">Fed</a> ale musí dál věnovat pozornost zejména tržním signálům. Ekonomický cyklus trval v minulosti v průměru asi čtyři roky, ale Sumner tvrdí, že si je poměrně jistý, že v tomto století se jeho dálka prodlouží. A to dokonce v průměru na 15 – 20 let. <br/><br/>Zdroj: The Money Illusion<br/><br/><br/> </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/461408-cme-cekame-mene-dynamicky-druhy-kvartal/"/>
        <a href="https://www.kurzy.cz/zpravy/144871-zisk-lehman-brothers-poklesl-mene-nez-se-cekalo/"/>
        <a href="https://www.kurzy.cz/nazory/A-V-T-37000-TP-/"/>
        <a href="https://www.kurzy.cz/zpravy/141265-cekate-na-recesi--uz-je-davno-tady/"/>
        <a href="https://www.kurzy.cz/tema/5535993.html"/>
        <a href="https://zpravy.kurzy.cz/283191-evropu-ceka-recese-tvrdi-manazeri-evropskych-fondu/"/>
        <a href="https://www.kurzy.cz/tema/5545809.html"/>
        <a href="https://www.kurzy.cz/tema/4463814.html"/>
        <a href="https://www.kurzy.cz/zpravy/nazory/A-V-T-1267/"/>
        <a href="https://www.kurzy.cz/zpravy/117138-ctel-zvysi-mzdy-zamestnancu-mene-nez-se-cekalo/"/>
        <a href="https://zpravy.kurzy.cz/116631-ceny-cigaret-vzrostly-mene-nez-se-cekalo/"/>
        <a href="https://zpravy.kurzy.cz/354613-us-ceny-domu-rostly-v-kvetnu-mene-nez-se-cekalo/"/>
      </related>
    </article>
  </body>
</html>