<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/sladka-kroglica-pod-dlakavo-lupino-247693"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T15:26:00+00:00"/>
    <meta property="og:title" content="Sladka kroglica pod dlakavo lupino"/>
    <meta property="og:description" content="Čeprav se trudimo jesti čim bolj lokalno pridelano hrano, se vseeno vsaj tu in tam prileže poskusiti kaj z drugih koncev sveta, nenavadnega in eksotičnega za naš okus. V vrsti nenavadnih sadežev..."/>
  </head>
  <body>
    <article>
      <h1>Sladka kroglica pod dlakavo lupino</h1>
      <h2>Rambutan je nenavadnega videza, velik kot žogica za golf; meso je prijetnega vonja in okusa, uživamo svežega, v sladkih ali slanih kombinacijah, ali v kompotu.</h2>
      <address><time datetime="2019-11-19T15:26:00+00:00">19 Nov 2019, 15:26</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1619437.jpg"/>
          <figcaption>GETTY IMAGES/ISTOCKPHOTORambutan je tropska rastlina.</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1619439.jpg"/>
          <figcaption>GETTY IMAGES/ISTOCKPHOTOPri nas ga lahko kupimo v bolje založenih trgovinah. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1619450.jpg"/>
          <figcaption>GETTY IMAGES/ISTOCKPHOTOSadež prerežemo in zlahka izločimo belo meso.</figcaption>
        </figure>
      </slideshow>
      <p>Čeprav se trudimo jesti čim bolj lokalno pridelano hrano, se vseeno vsaj tu in tam prileže poskusiti kaj z drugih koncev sveta, nenavadnega in eksotičnega za naš okus. V vrsti nenavadnih sadežev precej izstopata pri nas že kar priljubljeni liči in manj znani rambutan, ki ga lahko le redko kje kupimo. Skupaj ju omenjamo zato, ker sta si podobna, tako po videzu kot okusu, le da je lupina rambutana igrivo dlakava. Celo ime je dobil po tem, saj v Indoneziji z besedo rambut označujejo lase.</p>
      <figure>
        <img src="https://www.slovenskenovice.si/images/slike/2019/11/10/1619439.jpg"/>
        <figcaption>Pri nas ga lahko kupimo v bolje založenih trgovinah. FOTOGRAFIJE: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Rambutan je drevo, ki izvira iz jugovzhodne Azije, natančneje Indonezije in Malezije, danes ga gojijo tudi v drugih državah s subtropskim podnebjem, na primer na Tajskem in Filipinih ter v Indiji. Azijci ta majhni sadež zelo cenijo, saj blagodejno vpliva na naše zdravje in počutje. Kot žogica za golf veliki sadeži so res nenavadnega videza, zelenkasto rumena ali rumeno oranžna lupina je pokrita z mehkimi bodicami, pod njo pa se skriva sočna prozorno bela kroglica s koščico.<br/><br/>V roko ga primemo brez strahu, da bi se popikali, kot denimo s kostanjevo ježico. Do sladko-kiselkastega mesa ni težko priti, z nožem zarežemo v lupino in zlahka izločimo meso prijetnega, osvežujočega okusa in prijetnega vonja. Kot smo že zapisali, spominja na liči, s katerim je v sorodu, v isto družino pa spadata še longan in mamoncillo.</p>
      <figure>
        <img src="https://www.slovenskenovice.si/images/slike/2019/11/10/1619450.jpg"/>
        <figcaption>Sadež prerežemo in zlahka izločimo belo meso.<cite>GETTY IMAGES/ISTOCKPHOTO</cite></figcaption>
      </figure>
      <p>Rambutan uživamo predvsem svež, lahko pa kupimo tudi konzerviranega v kompotu, Azijci ga tudi kuhajo v žele in marmelade. Zelo dobro se ujame z okusi drugih sadežev, zlasti tropskih, zato ga s pridom uporabimo za pripravo mešanih sadnih solat, izvrstno bo dopolnil okus sladoleda, zlasti vaniljevega. Kot mnogo drugih vrst sadja se dobro ujame s slanimi jedmi, prefinjen okus bo ustvaril, če ga dodamo mesu, lepo se poda k perutnini in ribam.</p>
      <blockquote>Po okusu, malo pa tudi po videzu, spominja na liči.</blockquote>
      <p>Če kupimo rambutanove sadeže, jih shranimo v hladnem prostoru, vendar ne sme biti premrzlo, boljša kot hladilnik je klet s temperaturo od 8 do 12 stopinj. Dobro bi bilo, da je prostor vlažen, v takih razmerah bodo sadeži zdržali do tri tedne. Olupljene hranimo v hladilniku, zdržali bodo največ en teden. Koščica ni užitna, zato jo pred uživanjem sadeža odstranimo. </p>
    </article>
  </body>
</html>