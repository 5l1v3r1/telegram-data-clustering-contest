<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/enrike-kluvis-par-spanijas-futbola-izlases-galveno-treneri.d?id=51651087"/>
    <meta property="og:site_name" content="DELFI"/>
    <meta property="article:published_time" content="2019-11-19T15:17:44+00:00"/>
    <meta property="og:title" content="Enrike kļuvis par Spānijas futbola izlases galveno treneri "/>
    <meta property="og:description" content="Par Spānijas futbola izlases galveno treneri otrdien iecelts Luiss Enrike, kurš šajā amatā aizvietos Roberto Moreno, vēsta Spānijas Futbola federācija (RFEF)."/>
  </head>
  <body>
    <article>
      <h1>Enrike kļuvis par Spānijas futbola izlases galveno treneri </h1>
      <address><time datetime="2019-11-19T15:17:44+00:00">19 Nov 2019, 15:17</time> by <a rel="author">LETA</a></address>
      <p>
        <b>Par <a href="https://www.delfi.lv/temas/spanijas-futbola-izlase">Spānijas futbola izlases</a> galveno treneri otrdien iecelts Luiss Enrike, kurš šajā amatā aizvietos Roberto Moreno, vēsta Spānijas Futbola federācija (RFEF).</b>
      </p>
      <p>Moreno pie valstsvienības stūres stājās šī gada jūnija, kad no amata atkāpās Enrike, kurš nolēma laiku veltīt savai meitai, kura cīnījās ar kaulu vēzi. Meita Šana vēlāk augustā nomira.</p>
      <p>"Šodien varam apstiprināt, ka Enrike atgriežas savā postenī," preses konferencē teica RFEF prezidents Luiss Ruvjaless.</p>
      <p>Organizācijas prezidents arī atklāja, ka līgums ar Enriki noslēgts līdz 2022.gada Pasaules kausam (PK), kas norisināsies Katarā, bet to vai Moreno tiks piedāvāts iepriekšējais amats trenera asistenta amatā, esot atkarīgs no Ruvjalesa.</p>
      <p>Abi speciālisti iepriekš kopā vadīja "Barcelona", Vigo "Celta" un "AS Roma" komandas, taču amata zaudēšana manāmi aizskārusi Moreno.</p>
      <p>"Enrike no amata atkāpās tāpēc, ka gāji cauri notikumiem, ko nevēlētos neviens tēvs," teica Ruvjaless. "Viņš vienmēr ir bijis vadošais mūsu komandas treneris, un tā tas paliks arī līdz Katarā gaidāmajam Pasaules kausam."</p>
      <p>Enrike par Spānijas valstsvienības treneri kļuva pērn pēc PK beigām. Tikmēr Moreno pēc otrdienas 2020.gada Eiropas čempionāta kvalifikācijas turnīra pēdējās spēles, nedevās uz preses konferenci un priekšlaicīgi pameta ģērbtuvi. Tāpat viņš otrdien neieradās uz tikšanos ar RFEF prezidentu.</p>
      <p>"Mums šorīt pulksten desmito bija paredzēta tikšanās ar Moreno. Viņa vietā ieradās divi advokāti," teica Ruvjaless.</p>
      <p>Pats Moreno iepriekš septembrī pauda, ka ar lielāko prieku atkāpsies no galvenā trenera amata, ja Enrike nolems atgriezties pie izlases. Tomēr pastāv iespēja, ka speciālists cerēja uz lielāko caurskatāmību amatu maiņā.</p>
      <p>Pats Ruvjaless gan noraidīja baumas, ka treneru izvēle notiktu negodīgi, jo oktobrī sarunas notika ar abiem treneriem. "Jau iepriekš bija skaidrs, ka tiklīdz Enrike būtu gana gatavs atgriezties, visas durvis viņam būtu atvērtas. Par to esmu bijis godīgs, tāpēc nevienam nevajadzētu justies aizvainotam," teica Ruvjaless.</p>
      <p>"Pateicamies Moreno par ieguldīto darbu, kas mūs ļoti apmierināja. Taču neslēpšu, ka tieši Moreno bija tas, kurš mums paziņoja, ka Enrike būtu gatavs atgriezties amatā."</p>
      <p>Spānija Eiropas čempionāta kvalifikācijas turnīrā bija pārliecinoši pirmā savā apakšgrupā, kas nozīmē, ka veicot izlozi, spāņi būs viena no izsētajām komandām. Spānijas valstsvienība kvalifikācijas turnīrus teju vai regulāri pārvarējusi bez grūtībām, taču kopš 2012.gada, kad tā izcīnīja uzvaru Eiropas čempionātā, ne reizi nav izdevies tikt tālāk par ceturtdaļfinālu.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/spanijas-futbolistes-ar-boikotu-panak-atalgojuma-sistemas-atkartotu-parskatisanu.d?id=51650661"/>
        <a href="https://www.delfi.lv/sports/news/futbols/danija-un-sveice-ari-brauc-uz-euro-2020-italijai-sen-nebijusi-graujosa-uzvara.d?id=51649017"/>
        <a href="https://www.delfi.lv/sports/news/futbols/portugales-futbolisti-nodrosina-vietu-eiropas-cempionata-finalturnira.d?id=51647143"/>
      </related>
    </article>
  </body>
</html>