<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/lucian-bode-am-cerut-directorilor-metrorex-sa-si-asume-termenul-finalizarii-m5-la-mijlocul-lui-2020-18595463"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T15:42:37+00:00"/>
    <meta property="og:title" content="Lucian Bode: Am cerut directorilor Metrorex să-şi asume termenul finalizării M5 la mijlocul lui 2020"/>
    <meta property="og:description" content="Ministrul Transporturilor, Infrastructurii şi Comunicaţiilor a declarat marţi, că a cerut fostului director Metrorex, Marin Aldea şi actualului director Mariana Miclăuş să îşi asume prin semnătură, termenul finalizării Magistralei 5 Eroilor-Drumul Taberei, la mijlocul anului 2020."/>
  </head>
  <body>
    <article>
      <h1>Lucian Bode: Am cerut directorilor Metrorex să-şi asume termenul finalizării M5 la mijlocul lui 2020</h1>
      <address><time datetime="2019-11-19T15:42:37+00:00">19 Nov 2019, 15:42</time> by <a rel="author">Laura Albu, Mediafax</a></address>
      <p>Ministrul Transporturilor, Infrastructurii şi Comunicaţiilor a declarat marţi, că a cerut fostului director Metrorex, Marin Aldea şi actualului director Mariana Miclăuş să îşi asume prin semnătură, termenul finalizării Magistralei 5 Eroilor-Drumul Taberei, la mijlocul anului 2020.</p>
      <p>"Am primit sub semnătura fostului director Aldea şi a doamnei director Miclăuş, un grafic asumat, care arată când putem da în folosinţă această magistrală M5, undeva la mijlocului anului 2020", a spus ministrul.</p>
      <p>Lucian Bode a adăugat că îşi va asuma doar obiectivele de investiţii asupra cărora primeşte semnătura directorilor de companii sunt responsabili de gestionarea acestora.</p>
      <p>"În primele zile de mandat am cerut domnului director Aldea şi ulterior doamnei director Miclăuş, sub semnătură să-şi asume aceste termene foarte clare. L-am întrebat pe domnul Aldea dacă l-a informat pe domnul ministru, răspunsul a fost da, dar din păcate, informarea nu a fost una scrisă şi asumtă sub semnătură. Aşadar, eu ştiu din primele zile de mandat. Îmi voi asuma orice obiectiv de investiţii să-l dau în exploatare, doar în momentul în care voi fi sigur, sub semnătura celor care răspund de acest obiectiv, că acest lucru se poate întâmpla", a declarat ministrul.</p>
      <p>Acesta a avertizat că în momentul în care un director îşi va asuma un termen care nu se poate reliza fizic, atunci îşi va prezenta demisia.</p>
      <p>"Semnătura pusă pe un document care nu poate fi validată în teren înseamnă semnătura pusă pe actul de demisie. Şi o să vedeţi şi în alte companii aceeaşi practică", a mai spus Bode.</p>
      <p>Ministrul a mai spus că la finalul săptămânii va verifica stadiul lucrărilor de pe Magistrala 5.</p>
      <p>"La sfârşitul acestei săptămâni, sau la începutul săptămânii viitoare cel mai târziu veţi avea situaţia M5. Voi face o deplasare acolo şi o să va prezint la virgulă care este situaţia şi de ce suntem în această situaţie", a anunţat acesta.</p>
    </article>
  </body>
</html>