<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/19/le-bellezze-di-barumini-conquistano-la-francia-8-954501.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T15:27:56+00:00"/>
    <meta property="og:title" content="Le bellezze di Barumini conquistano la Francia"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Turismo</h6>
      <h1>Le bellezze di Barumini conquistano la Francia</h1>
      <h2>Grande successo per la Reggia Nuragica all'Expò di Colmar</h2>
      <address>
        <time datetime="2019-11-19T15:27:56+00:00">19 Nov 2019, 15:27</time>
      </address>
      <p>Si avvicina l'annuale appuntamento con l'Expò del Turismo Culturale a Barumini e prima di un nuovo bagno di folla nell'Isola per i siti nuragici tutelati dall'Unesco, la Reggia scoperta dal professor Lilliu spopola in Francia e fa il pieno di turisti grazie alla straordinaria iniziativa organizzata dalla Fondazione Barumini Sistema Cultura al SITV, il Salon International du Tourisme et des Voyages 2019 che si è chiuso nei giorni scorsi a Colmar.</p>
      <p>Dopo i riscontri entusiastici in vari appuntamenti nella Penisola, anche dalla Francia arrivano, dunque, nuove conferme: la Sardegna piace ai turisti e Barumini si conferma una delle mete più ricercate dell'Isola per il turismo archeologico e culturale.</p>
      <p>A certificarlo è il grande successo di visitatori, grandi e piccoli, che si sono intrattenuti nello stand dedicato a Barumini.</p>
      <p>Un'occasione unica per i tanti appassionati che hanno voluto seguire la Mostra "NUHAR 3D: dal taccuino alla realtà virtuale", che ha reso possibile la scoperta dei tesori e delle bellezze dell'area archeologica di Barumini in un'ottica tutta nuova.</p>
      <p>Perché grazie alle nuove tecnologie, tablet, rappresentazioni grafiche, video e immagini in 3D i visitatori hanno potuto immergersi in un percorso virtuale all'interno di Su Nuraxi e di Casa Zapata, quasi a rivivere le giornate come gli antichi abitanti nuragici, in un vero e proprio viaggio indietro nel tempo per toccare con mano i tanti reperti che sono arrivati sino ai nostri giorni.</p>
      <p>Un percorso guidato dalla Fondazione Barumini Sistema Cultura, dove l’archeologia si è unita all’innovazione tecnologica, reso possibile grazie all'impegno e al finanziamento della Regione Sardegna attraverso l'assessorato della Cultura e al progetto "Identity Lab".</p>
      <p>Per il segretario generale della Fondazione Barumini Sistema Cultura, Tonino Chironi, da pochi mesi alla guida della Sfirs per le sue competenze tecniche che ne fanno uno dei manager più ricercati a livello nazionale, "questo evento ha permesso ai visitatori di scoprire i nostri siti archeologici nel momento del loro massimo splendore e a immergersi in un vero e proprio viaggio tra i segreti architettonici dei nostri monumenti – dice Chironi, stratega della Fondazione – un altro esempio del grande lavoro portato avanti dalla nostra istituzione nella promozione delle bellezze locali all’estero e in linea con le strategie della Regione che punta ad aprire l'isola a nuovi mercati turistici".</p>
      <p>"Il successo dell'importante fiera di Colmar conferma la bontà del grande sforzo del Comune, della Fondazione e della Regione Sardegna - dice il sindaco di Barumini, Emanuele Lilliu - nell'ottica di un efficace percorso di promozione del nostro patrimonio storico e archeologico in campo internazionale".</p>
      <p>
        <b>L. P.</b>
      </p>
    </article>
  </body>
</html>