<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821360-maas-zaklikav-rosiu-vikonati-svou-castinu-minska.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:29:00+00:00"/>
    <meta property="og:title" content="Маас закликав Росію виконати свою частину &quot;Мінська&quot;"/>
    <meta property="og:description" content="Федеральний міністр закордонних справ Німеччини Гайко Макс закликав Росію виконати свої зобов’язання в рамках Мінських домовленостей задля досягнення миру на сході України."/>
  </head>
  <body>
    <article>
      <h1>Маас закликав Росію виконати свою частину "Мінська"</h1>
      <h2>Федеральний міністр закордонних справ Німеччини Гайко Макс закликав Росію виконати свої зобов’язання в рамках Мінських домовленостей задля досягнення миру на сході України.</h2>
      <address>
        <time datetime="2019-11-19T15:29:00+00:00">19 Nov 2019, 15:29</time>
      </address>
      <p>Про це Маас заявив на спільній пресконференції з українським колегою Вадимом Пристайком у Києві, повідомляє кореспондент Укрінформу.</p>
      <p>"На Донбасі за час війни загинуло понад 13 тисяч людей. Ми маємо закінчити це. Надто довго це є реальністю в Україні. Ми маємо гарну нагоду, можливо, найкращу за довгий час, у цьому сенсі щось змінити... Важливі кроки зроблені, у Станиці Луганській, Золотому і Петрівському відведено війська, будується міст... Люди повинні мати більше точок перетину лінії зіткнення, більшу безпеку, щоб відбудувати важливу інфраструктуру. З нашого погляду, зараз черга за Росією", - сказав Маас.</p>
      <p>У цьому сенсі він зауважив, що досягнуті на перемовинах домовленості мають вимірюватися результатами і діями.</p>
      <p>За словами Мааса, питання закону про особливий статус ОРДЛО, підготовки місцевих виборів і злочинів, які були скоєні за роки війни на непідконтрольній Україні території Донбасу - лише частина з тих великих питань, які потребують вирішення.</p>
      <p>"Тому Німеччина разом з Францією буде продовжувати робити свій внесок задля того, щоб, врешті-решт, мир прийшов на схід України. Ми це робимо не як нейтральні посередники, ми обстоюємо інтереси Європи і принципи європейського мирного порядку, і тому ми стоїмо і за територіальну цілісність України", - наголосив Маас.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821348-pristajko-ocikue-vid-normandskoi-zustrici-realnogo-progresu.html">Пристайко очікує від "нормандської зустрічі" реального прогресу</a>
      </blockquote>
      <p>Як повідомлялося, саміт за участю лідерів України, Франції, Німеччини та Росії (так званої нормандської четвірки) запланований на 9 грудня в Парижі.</p>
      <p>Президент України <a href="https://www.ukrinform.ua/tag-zelenskij">Володимир Зеленський</a> заявив, що має намір на цій зустрічі порушити питання про конкретні терміни деокупації Донбасу, повернення заручників, вирішення безпекової ситуації та місцеві вибори.</p>
    </article>
  </body>
</html>