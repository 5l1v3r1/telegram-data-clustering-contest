<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426057/h-perasmenh-agwnistikh-sthn-a-kathgoria-htan-krisimh-ki-ap-o-ti-ematha"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T15:10:01+00:00"/>
    <meta property="og:title" content="Η περασμένη αγωνιστική στην Α’ Κατηγορία ήταν κρίσιμη κι απ’ ό, τι έμαθα"/>
    <meta property="og:description" content="Όταν μιλάει ο Γκαστόνε"/>
  </head>
  <body>
    <article>
      <h1>Η περασμένη αγωνιστική στην Α’ Κατηγορία ήταν κρίσιμη κι απ’ ό, τι έμαθα</h1>
      <h2>Όταν μιλάει ο Γκαστόνε</h2>
      <address>
        <time datetime="2019-11-19T15:10:01+00:00">19 Nov 2019, 15:10</time>
      </address>
      <p>Η περασμένη αγωνιστική στην Α’ Κατηγορία ήταν κρίσιμη κι απ’ ό, τι έμαθα, κάποιες ομάδες βγήκαν εκτός στόχου, γι’ αυτό αλλάζουν «ρότα» από ‘δω και πέρα, γιατί το σκέφτηκαν κάπως καλύτερα…</p>
      <p>Δεν είναι δα κάτι πρωτόγνωρο για το τοπικό μας ποδόσφαιρο, αρκεί να γνωρίζουν όσοι πρέπει πως οι στόχοι καλό είναι να τίθενται από τον Ιούνιο και όχι τον Οκτώβριο ή ακόμα και τον Νοέμβριο.</p>
      <p>Όσο πιο αργά το σχεδιάζεις, τόσο πιο νωρίς θα βρεθείς εκτεθειμένος κι αυτό είναι νόμος στην μπάλα, που δεν χαρίζει τίποτα και σε κανέναν, ειδικά σ’ όσους την υποτιμούν…</p>
      <p>Η εικόνα ξεκαθαρίζει κάπως, παρόλα αυτά σε κορυφή και «ουρά», όμως υπάρχουν οι σφήνες, οι ομάδες που μπορεί να χαλάσουν τα σχέδια και ν’ αλλάξουν πρόσωπα και πράγματα στην κορυφή…</p>
      <p>Κι αν δεν ήταν αυτές πώς θα μπορούσε να κυλήσει μια διοργάνωση με αγωνία και πάθος ως το τέλος, που πάντα είναι απρόβλεπτο; Παντού χρειάζονται, σ’ όλα τα πρωταθλήματα, μην ανησυχείτε.</p>
      <p>Οι εκπλήξεις είναι καλοδεχούμενες σε μια υγιή διοργάνωση, όπως αυτή στο νομό μας, ασχέτως του αν κάποιοι κάνουν την τρίχα τριχιά εκεί όπου δεν υπάρχει κανένας λόγος.</p>
      <p>Όλα αλλάζουν όταν πρέπει και το πότε το ξέρει μόνο η μοίρα του καθενός κι όλων μαζί, όταν πρόκειται για σύνολα, σαν τις ποδοσφαιρικές ομάδες, πολλές φορές όμως όχι ομοιογενή…</p>
    </article>
  </body>
</html>