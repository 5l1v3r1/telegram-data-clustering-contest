<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture/_oleg-savkin-vs-nataliya-vasko-na-repeticiyah-mi-ladni-povbivati-odne-odnogo/938927"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T15:23:00+00:00"/>
    <meta property="og:title" content="Олег Савкін vs Наталія Васько: &quot;На репетиціях ми ладні повбивати одне одного&quot;"/>
    <meta property="og:description" content="Неабиякі іскри сипляться на репетиційному майданчику зіркової кінопари Олега Савкіна та Наталії Васько. Актори готуються до великої прем'єри &amp;ndash; 5 грудня у великій залі столичної Консерваторії вони грають антрепризу &quot;Вулкан пристрасті&quot;. Актори зізнаються, що емоцій і справді ..."/>
  </head>
  <body>
    <article>
      <h1>Олег Савкін vs Наталія Васько: "На репетиціях ми ладні повбивати одне одного"</h1>
      <address><time datetime="2019-11-19T15:23:00+00:00">19 Nov 2019, 15:23</time> by <a rel="author">Gazeta.ua</a></address>
      <slideshow>
        <figure>
          <img src="https://static2.gazeta.ua/img2/cache/gallery/938/938927_1_w_1000.jpg?v=0"/>
          <figcaption>Актори Олег Савкін і Наталія Васько репетирують антрепризу «Вулкан пристрасті»<cite>Фото: Міла Шикота</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938927_2_w_1000.jpg?v=0"/>
          <figcaption>Актори Олег Савкін і Наталія Васько репетирують антрепризу «Вулкан пристрасті»<cite>Фото: Міла Шикота</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938927_3_w_1000.jpg?v=0"/>
          <figcaption>Актори Олег Савкін і Наталія Васько репетирують антрепризу «Вулкан пристрасті»<cite>Фото: Міла Шикота</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938927_4_w_1000.jpg?v=0"/>
          <figcaption>Актори Олег Савкін і Наталія Васько репетирують антрепризу «Вулкан пристрасті»<cite>Фото: Міла Шикота</cite></figcaption>
        </figure>
        <figure>
          <img src="https://static2.gazeta.ua/img2/cache/gallery/938/938927_5_w_1000.jpg?v=0"/>
          <figcaption>Актори Олег Савкін і Наталія Васько репетирують антрепризу «Вулкан пристрасті»<cite>Фото: Міла Шикота</cite></figcaption>
        </figure>
      </slideshow>
      <p>
        <a href="https://gazeta.ua/ru/p/938927/1">Смотреть все фото</a>
      </p>
      <p>Неабиякі іскри сипляться на репетиційному майданчику зіркової кінопари Олега Савкіна та Наталії Васько. Актори готуються до великої прем'єри – 5 грудня у великій залі столичної Консерваторії вони грають антрепризу "Вулкан пристрасті".</p>
      <p>Актори зізнаються, що емоцій і справді вистачає при підготовці.</p>
      <p>"Ми багато зіграли разом у кіно, але там навколо багато людей, і в результаті з твоїх зйомок просто наріжуть вдалі кадри. А тут ми весь час удвох, театральна вистава – це живий організм, і, буває, так сперечаємося, що ладні повбивати одне одного! Режисеру Мирославу Гринишину доводиться нас заспокоювати", - каже <b>Наталія Васько</b>.</p>
      <p>В основі сюжету – історія взаємовідносин чоловіка та жінки, які 25 років живуть на одному поверсі. Ймовірно, колись між ними щось відбулося, але що саме - для глядача до останнього лишається загадкою. Більше того, ні режисер, ні актори, незважаючи на те, що до прем'єри лишилося кілька тижнів, досі не знають, яким буде фінал історії.</p>
      <p>"Дивовижно, але ми тисячоліттями співіснуємо на одній планеті, і досі не можемо знайти спільну мову, - говорить <b>Олег Савкін</b>. – На щастя нам була дана рятівна пігулка під назвою "кохання". Це вистава про зіткнення чоловічої та жіночої пристрасті. В ній буде багато особистого, і нам би хотілося, щоб глядач знайшов відповіді й на свої запитання".</p>
      <p>Для більш експресивного вираження почуттів актори задіяли танцювальні елементи аргентинського, бразильського та уругвайського танго. Хореограф Наталія Бурлака тішиться, що з такою красивою парою легко ставити красиві рухи.</p>
      <p>"Вулкан пристрасті" - перша продюсерська робота Олега Савкіна.</p>
      <p>"Я навіть не уявляв, скільки усіляких обов'язків на продюсері – починаючи від реклами, пошуку підрядників і розробки декорацій, закінчуючи вибором сукні та навіть жіночої комбінації для партнерки. Коли я повернуся просто до акторської діяльності, я відчуватиму себе на канікулах", - каже актор.</p>
      <p>Друга прем'єра антрепризи відбудеться 23 грудня у Будинку офіцерів у Києві.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/culture/_vijshov-trejler-filmukoncertu-rozdilovi-nazhivo-za-uchastyu-sergiya-zadana/938003"/>
      </related>
      <blockquote>Серед спільних робіт кінопари Савкін та Васько - серіали "Доньки-матері", "Той, хто не спить", "Заради кохання я зможу все".<br/>У фільмографії Олега Савкіна – 65 ролей в кіно, приблизно 30 – у театрі, а також зйомки в кліпах. Актор – півфіналіст польських "Танців із зірками" і ведучий прогнозу погоди на Першому Національному каналі.<br/>Наталья Васько знялась у приблизно 100 картинах, зіграла більш ніж 10 театральних ролей, була ведучою на телеканалі "Інтер". Двічі була номінована на "VIVA! Найкрасивіші", а 2017-го стала лауреаткою національної кінопремії "Золота дзиґа" за роль у фільмі "Гніздо горлиці".</blockquote>
    </article>
  </body>
</html>