<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152541-lucka-volyn-lidyruie-u-tablyci-pershoi-ligy"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T15:38:00+00:00"/>
    <meta property="og:title" content="Луцька «Волинь» лідирує у таблиці Першої ліги"/>
    <meta property="og:description" content="Перемога «Волині» над «Прикарпаттям» вивела луцьку команду на першу сходинку таблиці Першої ліги."/>
  </head>
  <body>
    <article>
      <h1>Луцька «Волинь» лідирує у таблиці Першої ліги</h1>
      <address>
        <time datetime="2019-11-19T15:38:00+00:00">19 Nov 2019, 15:38</time>
      </address>
      <p>Перемога «Волині» над «Прикарпаттям» вивела луцьку команду на першу сходинку таблиці Першої ліги. <br/><br/>Крім цього, футболістів відзначили у різноманітних першолігових хіт-парадах від провідних спортивних видань країни, – пише <a href="http://www.fcvolyn.net/newsView/3657/?fbclid=IwAR3KBY-4m9KaKMHvAF7jqywU6Yd_8q4_bvB81xaPaU0k85pYJ2H3WO8PbLU">fcvolyn</a>. <br/><br/>До збірної 18-го туру від сайту «FootBoom» увійшов автор вирішального гола «Хрестоносців» <b>Ростислав Волошинович</b>. А от у традиційній підбірці найкращих від «Спорт Арени» «Роха» був визнаний у номінації «Джокер туру», а до збірної увійшли <b>Іван Цюпа</b> та <b>Ігор Карпенко</b>.<br/><br/><b>Лівий захисник – Іван Цюпа</b><br/><br/>У важливий момент саме Цюпа зорієнтувався швидше за всіх, зрівнявши рахунок невдовзі після пропущеного м’яча. В активі Івана – кілька флангових проходів, виграв 75% зі своїх 12 оборонних єдиноборств, 12 разів вкидав аути, активно протидіяв швидким прикарпатським крайкам. Черговий потужний матч «Волині», яка здобула восьму перемогу підряд, і вагомий вклад флангового захисника в цей успіх.<br/><br/><b>Нападник – Ігор Карпенко</b><br/><br/>У його активі – всього один гол в поточному чемпіонаті, він не забиває вже місяць, але в Івано-Франківську саме Карпенко виявився найбільш ефективним гравцем атаки «Волині». Саме його коротку передачу використав Цюпа, зрівнявши рахунок, а в другому таймі Ігор віддав на вільний простір Волошиновичу, записавши на свій актив таким чином гольові передачі в обох результативних ситуаціях.<br/><br/><b>Джокер туру – Ростислав Волошинович</b><br/><br/>Вихованець футболу Івано-Франківщини забив надважливий переможний м’яч для лучан у ворота «Прикарпаття». Складний рік для Волошиновича, який пережив хронічні травми, що заважали талановитому гравцеві сповна реалізовувати свій потенціал. Зате цього разу саме вихід Ростислава зіграв вирішальну роль у здобутті восьмої поспіль перемоги».</p>
      <figure>
        <img src="http://www.volynpost.com/img/modules/news/0/f0/87b17dc6fadffc4fca6f46f96226af00/cb-7723200225566565511156305010024869123850240o.jpg"/>
      </figure>
      <figure>
        <img src="http://www.volynpost.com/img/modules/news/4/54/089142c54899aa0a47837048c9268544/cb-766973392556656541115631785162769518297088o.jpg"/>
      </figure>
    </article>
  </body>
</html>