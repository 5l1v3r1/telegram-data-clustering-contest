<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/trabantt-na-pasi-katsna-v-nato-v-bryuksel-407122.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T15:17:46+00:00"/>
    <meta property="og:title" content="Трабантът на Паси кацна в НАТО в Брюксел"/>
    <meta property="og:description" content="В него са се возили двама генерални секретари на НАТО, както и Папа Йоан Павел Втори"/>
  </head>
  <body>
    <article>
      <h1>Трабантът на Паси кацна в НАТО в Брюксел</h1>
      <address><time datetime="2019-11-19T15:17:46+00:00">19 Nov 2019, 15:17</time> by <a rel="author">Редактори</a></address>
      <p>Копие на трабанта на Соломон Паси, в който са се возили редица високопоставени личности в контекста на приемането на България в НАТО, двама генерални секретари на Алианса - Яп де Хоп Схефер и Манфред Вьорнер, както и Папа Йоан Павел Втори, пристигна в Главната квартира на НАТО в Брюксел, съобщават от външното министерство.</p>
      <p>Експонатът е част от арт проект в изпълнение на Националния ни план от инициативи за отбелязване на 15-а годишнина от членството на Република България в НАТО и 70-а годишнина от създаването на Организацията на Северноатлантическия договор.</p>
      <p>Репликата на едноименния трабант, дарена на НАТО от Соломон Паси, вече е разположена на предвиденото за нея място. През следващите седмици предстои окончателното завършване на българския проект, който е част от цялостна концепция за оформяне на площите около Главната квартира. Площите ще бъдат оформени като панорамна градина, в която ще бъдат разположени настоящи и бъдещи експонати, предоставени от държавите-членки.</p>
      <p>Идеята за поставянето на репликата в Главната квартира е свързана и с прехвърлянето на Алианса в нова и модерна сграда, като част от процеса на модернизация и адаптация към съвременната среда за сигурност. Окончателното извеждане от експлоатация на старата Главна квартира на НАТО представлява затваряне на една голяма и наситена със събития глава от историята на Алианса. Поставянето на различни експонати като парче от кулите близнаци, разрушени по време на терористичните нападения в Ню Йорк на 11 септември 2001 г., част от Берлинската стена, включително и репликата на едноименния трабант, целят да припомнят на посетителите важни моменти от историята на Алианса, включително неговото разширяване на изток.</p>
      <p>През далечната 1991 година в България за първи път пристига генерален секретар на НАТО, като тогава постът се заема от Манфред Вьорнер. Кратката разходка на Манфред Вьорнер и Соломон Паси с трабанта по улиците на София става сензация за времето си. Самото посещение е ясен сигнал за подкрепата за евроатлантическата ни интеграция. През 2004 г. страната ни стана пълноправен член на НАТО. Символиката от поставянето на българския експонат в Главната квартира на НАТО се усилва и от факта, че през 2019 г. се навършват 20 години от първото разширяване на НАТО след края на Студената война.</p>
    </article>
  </body>
</html>