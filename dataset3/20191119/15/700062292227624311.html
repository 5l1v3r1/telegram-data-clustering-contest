<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714292-alaloym-stis-metavivaseis-akinhton-logo-hlektronikhs-taytothtas-ktirion.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T15:39:00+00:00"/>
    <meta property="og:title" content="Αλαλούμ στις μεταβιβάσεις ακινήτων λόγω ηλεκτρονικής ταυτότητας κτιρίων"/>
    <meta property="og:description" content="Ένα ηλεκτρονικό κομφούζιο αναμένεται από το ερχόμενο καλοκαίρι στις πολυκατοικίες: Καθυστερήσεις στην αγορά ακινήτων, αύξηση κόστους μεταβιβάσεων και μπλόκο στην αγοραπωλησία ακινήτων - σε ορισμένες"/>
  </head>
  <body>
    <article>
      <h1>Αλαλούμ στις μεταβιβάσεις ακινήτων λόγω ηλεκτρονικής ταυτότητας κτιρίων</h1>
      <address>
        <time datetime="2019-11-19T15:39:00+00:00">19 Nov 2019, 15:39</time>
      </address>
      <p>Ένα ηλεκτρονικό κομφούζιο αναμένεται από το ερχόμενο καλοκαίρι στις πολυκατοικίες: Καθυστερήσεις στην αγορά ακινήτων, αύξηση κόστους μεταβιβάσεων και μπλόκο στην αγοραπωλησία ακινήτων - σε ορισμένες περιπτώσεις όλων των ακινήτων μιας πολυκατοικίας- είναι μερικές από τις επιπτώσεις από την εφαρμογή της ηλεκτρονικής ταυτότητας κτιρίων.</p>
      <p>Όπως αναφέρεται σε ρεπορτάζ της εφημερίδας «Τα Νέα», από τον Ιούλιο του 2020 πρόκειται να τεθεί σε εφαρμογή ο νέος νόμος για τα αυθαίρετα ο οποίος θα συνδεθεί με την έκδοση της ηλεκτρονικής ταυτότητας των κτιρίων.</p>
      <p>Ο πρόεδρος του Πανελλήνιου Συλλόγου Διπλωματούχων Αγρονόμων Τοπογράφων Μηχανικών Μιχάλης Καλογιαννάκης δηλώνει στην εφημερίδα ότι το μεγάλο αγκάθι είναι η υποχρέωση του πρώτου ιδιοκτήτη διαμερίσματος που θα χρειαστεί να κάνει ηλεκτρονική ταυτότητα για να τακτοποιήσει στην πράξη εάν υπάρχουν και τις αυθαιρεσίες των υπολοίπων ιδιοκτητών στους κοινόχρηστους χώρους της πολυκατοικίας.</p>
      <p>
        <b>Παράδειγμα</b>
      </p>
      <p>Ιδιοκτήτης γκαρσονιέρας σε πολυκατοικία με 20 διαμερίσματα που είναι χτισμένη πριν από 30 χρόνια. Για να πουλήσει ή να μεταβιβάσει την ιδιοκτησία του θα πρέπει με βάση τις πρόσφατες ανακοινώσεις για να συνταχθεί η ταυτότητα κτιρίου και να δηλώσει τα χιλιοστά που του αναλογούν στους κοινόχρηστους χώρους της πολυκατοικίας.</p>
      <p>Όταν αναφερόμαστε σε κοινόχρηστους χώρους, αυτοί -κατά τον πρόεδρο της ΠΟΜΙΔΑ- είναι μεταξύ άλλων η είσοδος και οι διάδρομοι του κτιρίου το κλιμακοστάσιο και η απόληξή του στην ταράτσα, οι φωταγωγοί, το φρέαρ του ανελκυστήρα, το λεβητοστάσιο, το γκαράζ, η πυλωτή κ.ά</p>
      <p>Στην περίπτωση που υπάρχει αυθαιρεσία στους κοινόχρηστους χώρους, αυτή θα πρέπει να δηλωθεί και να τακτοποιηθεί. Η τακτοποίηση όμως θα πρέπει να αφορά εξ ολοκλήρου την αυθαιρεσία και όχι μόνο τα χιλιοστά που αναλογούν στον ιδιοκτήτη της γκαρσονιέρας.</p>
      <p>
        <b>Αδύνατη η υπογραφή συμβολαίων</b>
      </p>
      <p>Εκεί το πιθανότερο σενάριο είναι οι περισσότεροι ιδιοκτήτες διαμερισμάτων να αρνηθούν να συμμετάσχουν τόσο στη δήλωση όσο και στα έξοδα.</p>
      <p>Σύμφωνα με συμβολαιογραφικούς κύκλους η κατάσταση που θα δημιουργηθεί με τη σύνταξη της ηλεκτρονικής ταυτότητας -πάντα με βάση τις τελευταίες ανακοινώσεις της περασμένης Τετάρτης- δυσκολεύει σημαντικά ή και καθιστά αδύνατη την υπογραφή συμβολαιογραφικών εγγράφων μεταβίβασης ακινήτων είτε λόγω πώλησης, είτε λόγω γονικής παροχής δωρεάς με την υποχρεωτική δήλωση των αυθαιρεσιών στους κοινόχρηστους χώρους.</p>
      <p>
        <a href="http://www.topontiki.gr/article/352916/alaloym-stis-metavivaseis-akiniton-logo-ilektronikis-taytotitas-ktirion">topontiki</a>
      </p>
    </article>
  </body>
</html>