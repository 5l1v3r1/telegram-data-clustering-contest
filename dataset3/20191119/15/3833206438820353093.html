<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Pochina-narkoplantator-1-na-Rodopite-915110"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T15:28:00+00:00"/>
    <meta property="og:title" content="Почина наркоплантатор №1 на Родопите"/>
    <meta property="og:description" content="Най-големият наркоплантатор, задържан в Родопите, е починал преди няколко месеца. &quot;Заради вас и ваши..."/>
  </head>
  <body>
    <article>
      <h1>Почина наркоплантатор №1 на Родопите</h1>
      <address>
        <time datetime="2019-11-19T15:28:00+00:00">19 Nov 2019, 15:28</time>
      </address>
      <p>Най-големият наркоплантатор, задържан в Родопите, е починал преди няколко месеца. "Заради вас и вашите материали човекът се спомина. Страдаше от сърце и не успя да понесе вашите писаници“, заявиха жители на крумовградското село Качулка, където преди две години бе разкрита най-голямата плантация за канабис в историята на Областната дирекция на МВР. През септември 2017-та година бе задържан 66-годишният собственик на имота.</p>
      <p>В двора и в къщата на мъжа полицаите откриха близо тон канабис. Служителите на реда се натъкнаха на 86 стръка марихуана. Общото количество на зелената листна маса бе 950 килограма. В дома на 66-годишния мъж пък бяха иззети 11 килограма изсушен материал от растението. "Беше много добре осигурен, още недоумяваме защо се бе захванал с тези неща.</p>
      <p>В Качулка гледа животни", разказаха тогава жители на крумовградското село, което се превърна в рекордьор по дрога. След като сключи сделка с прокуратурата, плантаторът получи условно наказание от 3 години "лишаване от свобода" и 6 000 лева глоба. Изпълнението на присъдата бе отложено с 5-годишен изпитателен срок. Пред разследващите родопчанинът бе посочил, че семената му били предоставени от непознато лице, живеещо и работещо в Западна Европа.</p>
      <p>Ако подобно количество дрога бе стигнало до пазара в България, генерираната печалба щеше да е над 5 000 000 лева. Плантаторът гледал крави в Качулка, но също така получавал шведска пенсия. "Толкова милиони се крадат в държавата, но никой не разследва, пише "24Родопи". Материалите в пресата за този човек го умориха“, казват хората в Качулка.</p>
    </article>
  </body>
</html>