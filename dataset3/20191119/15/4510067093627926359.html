<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/pugilistii-oradeni-de-la-gym-mar-strong-au-castigat-sase-meciuri-la-centura-transilvaniei-152894.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T15:41:00+00:00"/>
    <meta property="og:title" content="Pugiliştii orădeni de la Gym Mar Strong au câştigat şase meciuri la &quot;Centura Transilvaniei&quot; (FOTO)"/>
    <meta property="og:description" content="Sportivii clubului orădean Gym Mar Strong au avut evoluţii foarte bune la ediţia din acest an a Galei Internaţionale 'Centura Transilvaniei', competiţie care s-a desfăşurat la Cluj Napoca. Elevii antrenorului Viorel Crăciunea au obţinut şase din cele şapte meciuri disputate."/>
  </head>
  <body>
    <article>
      <h1>Pugiliştii orădeni de la Gym Mar Strong au câştigat şase meciuri la "Centura Transilvaniei" (FOTO)</h1>
      <address><time datetime="2019-11-19T15:41:00+00:00">19 Nov 2019, 15:41</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <slideshow>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-03.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-01.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-02.jpg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-04.jpeg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-05.jpeg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-06.jpeg"/>
        </figure>
        <figure>
          <img src="https://www.ebihoreanul.ro/modules/news/files/concurs-centura-transilvania-pugilisti-oradeni-191119-07.jpg"/>
        </figure>
      </slideshow>
      <p>Tinerii pugilişti ai clubului orădean Gym Mar Strong au avut o evoluţie foarte bună la întrecerile celei de-a VII-a ediţii a Galei Internaţionale "Centura Transilvaniei", competiţie care s-a desfăşurat la Cluj Napoca, în perioada 15-16 noiembrie.</p>
      <p>Întrecerile au reunit circa 80 de sportivi, proveniţi de la 20 de cluburi din ţară şi de la unul din Serbia.</p>
      <p>Clubul orădean Gym Mar Strong (antrenor Viorel Crăciunea) a deplasat şapte pugilişti, dintre care şase şi-au câştigat meciurile.</p>
      <p>Raul Benea (30 kg) l-a învins la puncte pe Vlad Pop din Câmpia Turzii la copii, în timp ce fratele său, Robert Benea (32 kg) a câştigat, tot la puncte, în faţa lui Mădălin Luca de la CSM Botoşani.</p>
      <p>La cadeţi, CS Gym Mar Strong Oradea l-a avut ca reprezentant pe Angelo Covaci, care a luptat la categoria 48 kg şi care l-a învins la puncte pe Mario Palade, de la CSM Botoşani.</p>
      <p>Şi la juniori clubul orădean a avut un singur reprezentant, pe Madian Latco, la categoria 57 kg, care a pierdut însă (singurul care a pierdut dintre elevii lui Viorel Crăciunea), în faţa sârbului Filip Navidevic.</p>
      <p>Gym Mar Strong a avut trei reprezentanţi la tineret şi toţi au câştigat. La categoria 60 kg, Orlando Ştiubea a câştigat la puncte în disputa cu Cosmin Pusic de la Câmpia Turzii. Apoi, la categoria 75 kg, Laurenţiu Benea (75 kg) l-a învins pe Raul Perţe de la CSM Timişoara.</p>
      <p>În fine, Mark Csiszer (91 kg) a câştigat prin abandonul adversarului în repriza a III-a. Este vorba despre Ion Dobretan de la CSM Timişoara.</p>
    </article>
  </body>
</html>