<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640774/%D8%A2%D8%AA%D8%B4%E2%80%8C%D8%B2%D8%AF%D9%86-%D9%85%D8%B3%D8%AC%D8%AF-%D8%A8%D9%87-%D9%86%D8%B4%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6-%D8%AF%D8%B1-%D9%87%DB%8C%DA%86-%D9%85%D8%B1%D8%A7%D9%85%DB%8C-%D9%86%D9%85%DB%8C%E2%80%8C%DA%AF%D9%86%D8%AC%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:44:00+00:00"/>
    <meta property="og:title" content="آتش‌زدن مسجد به نشانه اعتراض در هیچ مرامی نمی‌گنجد"/>
    <meta property="og:description" content="امام جمعه آشتیان گفت: آتش‌زدن مسجد و قرآن به عنوان اعتراض در هیچ مرام و مسلکی نمی‌گنجد."/>
  </head>
  <body>
    <article>
      <h1>
        <a href="https://www.bultannews.com/fa/news/640774/%D8%A2%D8%AA%D8%B4%E2%80%8C%D8%B2%D8%AF%D9%86-%D9%85%D8%B3%D8%AC%D8%AF-%D8%A8%D9%87-%D9%86%D8%B4%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6-%D8%AF%D8%B1-%D9%87%DB%8C%DA%86-%D9%85%D8%B1%D8%A7%D9%85%DB%8C-%D9%86%D9%85%DB%8C%E2%80%8C%DA%AF%D9%86%D8%AC%D8%AF">آتش‌زدن مسجد به نشانه اعتراض در هیچ مرامی نمی‌گنجد</a>
      </h1>
      <h2>امام جمعه آشتیان گفت: آتش‌زدن مسجد و قرآن به عنوان اعتراض در هیچ مرام و مسلکی نمی‌گنجد.</h2>
      <address><time datetime="2019-11-19T15:44:00+00:00">19 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت‌الاسلام غلامرضا نیشابوری اظهار کرد: کلام و فرمایش <b>مقام معظم رهبری</b> در خصوص مباحث اخیر <b>فصل‌الخطاب</b> مردم و مسوولان است و انتظار می‌رود هم مردم و هم دولتمردان از سخنان مقام معظم رهبری تبعیت کنند.</p>
      <p>وی تصریح کرد: مردم استان مرکزی فردا در راهپیمایی میثاق با ولایت، ضمن اعلام انزجار از اقدام ناشایست عده‌ای فرصت‌طلب در به آتش کشیدن مساجد و قرآن‌ها، اعلام خواهند کرد که راه آنان از <b>اغتشاشگران</b> و آشوب‌گران جداست.</p>
      <p>امام جمعه آشتیان با بیان اینکه مردم به هیچ عنوان توهین به مقدسات و خسارت وارد کردن به بیت المال را نشانه اعتراض نمی‌دانند، گفت: از قوه قضاییه درخواست داریم با کسانی که به اسم معترض به خیابان‌ها آمده و به مقدسات توهین کردند، برخورد قاطعانه کنند،  چرا که آنها معترض نبوده بلکه تربیت‌شدگان دشمنان خارجی و بدخواهان نظام هستند که چنین هدفمند برنامه خود را پیش می‌برند.</p>
      <p>نیشابوری بیان داشت:  آتش‌زدن مسجد و قرآن به عنوان اعتراض در هیچ مرام و مسلکی نمی‌گنجد، کسانی که با این اقدامات آب به آسیاب دشمن ریخته و در کشور آشوب کردند باید در انتظار شدیدترین مجازات باشند.</p>
      <p>وی با اشاره به اینکه دولت نیز باید به وعده خود عمل کرده و اجازه ندهند افزایش قیمت بنزین منجر به گرانی شود، ادامه داد: مردم انتظار دارند دولت برای یک بار هم که شده به وعده خود عمل کرده و اجازه ندهد افزایش قیمت بنزین مشکلات آنان را دو چندان کند.</p>
      <p>امام جمعه آشتیان بیان کرد: مردم با افزایش عادلانه بنزین هیچ مشکلی ندارند، دولت می‌گوید مردم حق اعتراض دارند، مردم هم می‌خواهند گوش شنوایی وجود داشته باشد، اما به خوبی می‌دانیم که افرادی که به نشانه اعتراض دست به تخریب اموال عمومی می‌زنند به هیچ عنوان معترض نیستند بلکه خودفروختگانی هستند که به دنبال صید ماهی خود از آب گل‌آلود هستند.</p>
      <p>نیشابوری در ادامه از باز بودن درب دفتر ائمه جمعه به روی مردم خبر داد و بیان داشت: ائمه جمعه گوش شنوای مردم بوده و هستند، مردم می‌توانند مطالبات خود را از طریق ائمه جمعه به گوش مسوولان برسانند.</p>
      <p>وی افزود: ائمه جمعه همواره برای رسیدگی به مشکلات مردم آماده و در کنار مردم هستند.</p>
      <p> </p>
      <p>
        <b>آشوب‌ها هیچ ارتباطی با قیمت بنزین ندارد </b>
      </p>
      <p>حجت‌الاسلام سید ابراهیم حسینی امام جمعه ساوه نیز اظهار کرد: هرچند انتقاداتی به نحوه و زمان افزایش قیمت بنزین وارد است، اما خدا را شکر که اتفاقات اخیر موجب شد احمقی دشمن بیش از پیش ثابت شود.</p>
      <p>وی تصریح کرد: مسائلی که در جریان اعتراضات در برخی از شهرهای کشور به وقوع پیوست نشان داد که این آشوب‌ها هیچ ارتباطی با قیمت بنزین ندارد و هیچ کس آتش‌ زدن مسجد، قرآن، بانک و خانه و کاشانه مردم را به نشانه اعتراض نمی‌پسندد.</p>
      <p>امام جمعه ساوه با بیان اینکه این اقدامات کار عده‌ای از اراذل و اوباش است که سازماندهی شده  برنامه‌های خود را به پیش می‌برند، تاکید کرد: مردم باید در برابر این نوع توطئه‌ها هوشیار بوده و فریب دشمنان را نخورند.</p>
      <p>حسینی گفت: امروز مردم ایران به این حد از بصیرت و آگاهی رسیده‌اند که می‌دانند باید اعتراض خود را از مسیرهای قانونی پیگیری کنند و به همین خاطر به محض اینکه متوجه شدند عده‌ای قصد دارند به بهانه اعتراض دست به شورش و آشوب بزنند، راه خود را از آنان جدا کردند.</p>
      <p>وی افزود: مقام معظم رهبری حجت را بر همگان تمام کردند، امروز باید همه دست به دست همه داده با کنار گذاشتن اختلاف‌ها و اینکه بخواهیم تقصیر را گردن دیگری بی‌اندازیم، مشکل را حل کنیم، مردم بدانند ائمه جمعه در این مسیر همراه و همیار آنان بوده و همانطور که تربیون نظام هستند، تربیون مردم برای رساندن مشکلات و مطالبات به گوش مسوولان هستند.</p>
      <p>امام جمعه ساوه در ادامه از برپایی راهپیمایی مردمی«میثاق با ولایت، حمایت از اقتدار و امنیت کشور» فردا در شهر ساوه خبر داد.</p>
    </article>
  </body>
</html>