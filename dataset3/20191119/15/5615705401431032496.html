<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204646-rosiyani-ne-zmozhut-kupuvati-ukrayinsku-zemlyu-a-yakshcho-kuplyat-yiyi-konfiskuyut-komanda-prezidenta"/>
    <meta property="og:site_name" content="Mind UA"/>
    <meta property="article:published_time" content="2019-11-19T15:35:00+00:00"/>
    <meta property="og:title" content="Росіяни не зможуть купувати українську землю, а якщо куплять, її конфіскують – команда президента"/>
    <meta property="og:description" content="Механізми конфіскації землі, купленої росіянами, пропишуть законодавчо, втім сама можливість продавати землю іноземцям буде вирішена через референдум"/>
  </head>
  <body>
    <article>
      <h1>Росіяни не зможуть купувати українську землю, а якщо куплять, її конфіскують – команда президента</h1>
      <h2>Механізми конфіскації землі, купленої росіянами, пропишуть законодавчо, втім сама можливість продавати землю іноземцям буде вирішена через референдум</h2>
      <address>
        <time datetime="2019-11-19T15:35:00+00:00">19 Nov 2019, 15:35</time>
      </address>
      <p>У разі виявлення громадян РФ в числі засновників української компанії, що придбала землю с\г призначення, угоду буде анульовано, а землю конфісковано на користь держави.</p>
      <p>Механізми такої спецконфіскації будуть прописані в законі про ринок землі – заявив уповноважений президента з земельних питань Роман Лещенко в <a href="https://interfax.com.ua/news/political/625425.html">коментарі </a>для Інтерфакс-Україна. </p>
      <p>Радник президента наголосив, що питання про те, чи допускатиме Україна іноземних осіб до купівлі своїх земель сільськогосподарського призначення, вирішуватиметься на референдумі.</p>
      <p>«До цього моменту – жодних іноземців. Росіяни в принципі не обговорюються. Це країна-агресор, вони в жодному разі не купуватимуть землю. Якщо за якимись механізмами десь з’являються росіяни, ми здійснюємо спецконфіскацію в дохід держави. У законі цю санкційну норму буде чітко прописано», – сказав Лещенко.<br/>Радник Зеленського зазначив, що за законом про ринок землі покупцями зможуть бути лише українські компанії, засновниками яких є виключно громадяни України (без подвійного громадянства), що проживають на території України.</p>
      <p>«У нас будуть прямі корпоративні відносини. Тобто, не офшор на Кіпрі, потім ще один офшор, а потім якась особа буде засновником… Ми це робимо для того, щоб була прозора структура власності юридичних осіб», – наголосив Роман Лещенко.</p>
      <p>Нагадаємо, що в перехідних положеннях Земельного кодексу йдеться про те, що до 2024 року іноземці вони не зможуть купувати землю с\г призначення в Україні, незалежно від того, чи продає її держава або приватна особа.</p>
      <p>Проте винятком є іноземні громадяни, які вже більше трьох років працюють на українській землі та сплачують податки в український бюджет. Більш того – нинішні орендарі земельних ділянок матимуть переважне право на їх покупку.</p>
      <p>«Сьогодні велика кількість сільськогосподарських земель перебувають в оренді великих підприємств з іноземним капіталом, які відповідають зазначеним вимогам. Таким чином, обмеження, встановлені абзацами 1-3, на більшу кількість юридичних осіб не поширюватимуться», – <a href="https://www.bbc.com/ukrainian/news-50408528">прокоментували</a> положення закону у Головному науково-експертному управлінні Верховної Ради, пише ВВС. </p>
      <p>Нагадаємо, законопроект про відкриття ринку землі встановлює обмеження на придбання однією особою, організацією чи громадою: до 35% землі об’єднаної громади, до 15% землі області та до 0,5% в Україні. Відтак, «в одні руки» можна буде купити трохи більше 200 000 га землі.</p>
      <p>13 листопада Верховна Рада <a href="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni">підтримала законопроєкт</a>, який передбачає скасування мораторію на продаж землі сільськогосподарського призначення з 1 жовтня 2020 року. </p>
      <p>Поки що ринок землі <a href="https://mind.ua/news/20204315-pitannya-prodazhu-zemli-inozemcyam-virishuvatimetsya-na-referendumi-zelenskij">відкриють тільки для громадян України</a>, питання продажу землі іноземцям вирішуватиметься на референдумі. </p>
      <related>
        <h4>Також читайте</h4>
        <a href="https://mind.ua/news/20204522-zakon-pro-podvijne-gromadyanstvo-mozhe-z-yavitisya-vzhe-do-kincya-roku-mzs"/>
        <a href="https://mind.ua/news/20204517-uryad-peredav-zemlyu-za-mezhami-naselenih-punktiv-u-vlasnist-silskih-i-miskih-rad"/>
        <a href="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
      </related>
    </article>
  </body>
</html>