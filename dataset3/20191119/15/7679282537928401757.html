<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-yuvraj-singh-slam-kkr-for-release-chris-lynn-2858405.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T15:51:51+00:00"/>
    <meta property="og:title" content="IPL 2020: युवराज सिंह ने कोलकाता नाइटराइडर्स के इस फैसले को बताया गलत"/>
    <meta property="og:description" content="पूर्व भारतीय ऑलराउंडर युवराज सिंह ने आईपीएल की टीम कोलकाता नाइटराइडर्स (केकेआर) के ऑस्ट्रेलियाई बल्लेबाज़ क्रिस लिन को रिलीज करने के फैसले को गलत बताया है। लिन ने अबुधाबी टी-10 लीग में मराठा अरेबियंस..."/>
  </head>
  <body>
    <article>
      <h1>IPL 2020: युवराज सिंह ने कोलकाता नाइटराइडर्स के इस फैसले को बताया गलत</h1>
      <address><time datetime="2019-11-19T15:51:51+00:00">19 Nov 2019, 15:51</time> by <a rel="author">लाइव हिन्दुस्तान टीम,अबुधाबी</a></address>
      <p>पूर्व भारतीय ऑलराउंडर युवराज सिंह ने आईपीएल की टीम कोलकाता नाइटराइडर्स (केकेआर) के ऑस्ट्रेलियाई बल्लेबाज़ क्रिस लिन को रिलीज करने के फैसले को गलत बताया है। लिन ने अबुधाबी टी-10 लीग में मराठा अरेबियंस की ओर से खेलते हुए 30 गेंदों पर 91 रन बनाए और इंग्लैंड के एलेक्स हेल्स के 32 गेंदों में 87 रन के रिकॉर्ड को पीछे छोड़ दिया। युवराज और लिन एक ही टीम में हैं।</p>
      <p>युवराज ने कहा, “लिन ने इस मैच में बेहतरीन बल्लेबाजी की और कुछ अचंभित शॉट खेले। इन्हें मैंने आईपीएल में खेलते देखा है। उन्होंने केकेआर को अच्छी शुरुआत दिलाई है। मुझे सच में समझ नहीं आ रहा कि केकेआर ने लिन को रिटेन क्यूं नहीं किया। मेरे ख्याल से यह खराब फैसला है और शाहरुख खान को इस बारे में खबर देनी चाहिए।”</p>
      <p>युवराज ने साथ ही कहा कि उन्हें खुशी है कि वह भारत के बाहर भी लीग टूनार्मेंट में खेल रहे हैं और उन्होंने आईपीएल में किसी भी टीम के लिए कोचिंग करने के बार में फिलहाल फैसला नहीं लिया है। उन्होंने कहा, “अगले दो तीन वर्षों में कई लीग आएंगी और मैं उनमें खेलना पसंद करुंगा। यह मेरे लिए अच्छा है कि मैं पूरे साल खेलने से अच्छा लगातार तीन या चार महीने खेलूं। मैं अगले कुछ वर्षों तक इसका आनंद लूंगा और उम्मीद करता हूं कि इसके बाद किसी टीम के लिए कोचिंग करुं।”</p>
      <p>37 वर्षीय युवराज ने इस साल अंतर्राष्ट्रीय क्रिकेट से संन्यास की घोषणा की थी। उल्लेखनीय है कि केकेआई ने अगले वर्ष आईपीएल के लिए दिसंबर में कोलकाता में होने वाली नीलमी से पहले लिन को रिलीज कर दिया था।</p>
    </article>
  </body>
</html>