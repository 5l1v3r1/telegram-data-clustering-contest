<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2dea433aefd568ea/cum-raspunde-viceprim-ministrul-puscuta-la-acuzatiile-de-imbogatire-ilicita-si-schemele-de-coruptie-de-la-fisc.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T15:15:18+00:00"/>
    <meta property="og:title" content="Cum răspunde viceprim-ministrul Pușcuța la acuzațiile de îmbogățire ilicită și schemele de corupție de la FISC"/>
    <meta property="og:description" content="Viceprim-ministrul Serghei Pușcuța recunoaște că are în proprietate 500 de hectare de teren agricol, dar neagă informațiile că și-ar fi dobândit averea pe căi ilicite, acuzații lansate astăzi de președintele Comisiei securitate națională, apărare și ordine publică, Chiril Moțpan."/>
  </head>
  <body>
    <article>
      <h1>Cum răspunde viceprim-ministrul Pușcuța la acuzațiile de îmbogățire ilicită și schemele de corupție de la FISC</h1>
      <address><time datetime="2019-11-19T15:15:18+00:00">19 Nov 2019, 15:15</time> by <a rel="author">Jurnal.md</a></address>
      <p>
        <b>Viceprim-ministrul Serghei Pușcuța recunoaște că are în proprietate 500 de hectare de teren agricol, dar neagă informațiile că și-ar fi dobândit averea pe căi ilicite,<a href="http://www.jurnal.md/ro/news/4fef4a1c1d47284b/noul-ministru-al-finantelor-risca-dosar-penal-la-salariul-de-bugetar-e-foarte-greu-sa-justifice-averea-de-1-mil-de-euro.html"> acuzații lansate astăzi de președintele Comisiei securitate națională</a>, apărare și ordine publică, Chiril Moțpan.</b>
      </p>
      <p>„Toate informațiile despre proprietăți au fost culese din declarația mea despre proprietăți și avere. Inclusiv această informație va fi reflectată încă o dată. Mi-i greu să spun cine a evaluat această avere la un milion de euro. Cred dă domnul Moțpan e mai versat în această procedură. Am declarat 500 de hectare de teren agricol”, a declarat ministrul Finanțelor.</p>
      <p>„Începând cu anul 2009 nu am activat în serviciul public, m-am întors în februarie 2016. În această perioadă am activat în funcții responsabile în cadrul mediului de afaceri, sectorului privat”, a adăugat acesta.</p>
      <p>Serghei Pușcuța a comentat și acuzațiile privind schemele de corupție, evaziune fiscală și protecționism de la Serviciul Fiscal de Stat.</p>
      <p>„În partea ce ține de presupusele ilegalități, e foarte important și chiar îi sunt recunoscător domnului deputat că le-a transmis la Procuratură. Organele competente trebuie să se expună”, a spus acesta.</p>
      <p>El s-a referit și la cei doi fini de cununie pe care i-a promovat în funcție la Fisc.</p>
      <p>„Da, sunt colaboratori ai Serviciului Fiscal de Stat, dar unul dintre ei lucrează în FISC din 1996, iar altul din 2004. Unul a fost promovat în funcție în 2010 și altul în 2013, când eu nu activam în Serviciul Fiscal de Stat”, a explicat Pușcuța.</p>
      <p>Precizăm că președintele Comisiei securitate națională, Chiril Moțpan, a anunțat că materialele deținute de Comisia securitate națională, apărare și ordine publică, care conțin informații în mare parte secretizate, au fost trimise la Procuratura Generală.</p>
    </article>
  </body>
</html>