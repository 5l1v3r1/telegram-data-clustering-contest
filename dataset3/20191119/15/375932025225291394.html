<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/kereskedelem/kozel-50-ezer-forintot-koltenek-a-magyar-csaladok-karacsonykor-1878477/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T15:14:00+00:00"/>
    <meta property="og:title" content="Közel 50 ezer forintot költenek a magyar családok karácsonykor"/>
    <meta property="og:description" content="A Vaterán átlagosan 20 százalékkal nőtt a forgalom a karácsony előtti 3 hónapban az év többi részéhez képest 2017-ben és 2018-ban."/>
  </head>
  <body>
    <article>
      <h1>Közel 50 ezer forintot költenek a magyar családok karácsonykor</h1>
      <address><time datetime="2019-11-19T15:14:00+00:00">19 Nov 2019, 15:14</time> by <a rel="author">MTI</a></address>
      <p>A családok átlagosan 46 760 forintot költenek karácsonyi ajándékokra, ennek felét online – ez derült ki a Vatera friss felméréséből.</p>
      <p>Egyre tudatosabban választják ki a meglepetéseket, a kutatásban résztvevők kétharmada november végére már mindent beszerez,</p>
      <aside>36 százalékuk ezt december elejére vagy utolsó pillanatra hagyják.</aside>
      <p>A Vatera kutatásában résztvevő felhasználók közel 50 ezer forintot költenek ajándékokra karácsonykor. A válaszadók fele 20 000 – 50 000 forintot tervez kifizetni, a kitöltők majdnem ötöde (18 százalék) pedig 50 és 100 ezer forint közötti összeget szán a meglepetésekre. Elenyésző, mindössze minden huszadik ember költ még ennél is többet. Általában jellemző, hogy a tavalyihoz hasonló összeggel számolnak a megkérdezettek az ünnepekkor.</p>
      <p>Az online piactér két évvel ezelőtti kutatása is ezeket az eredményeket hozta, tehát annak ellenére, hogy az árak évről évre emelkednek, az ajándékokra szánt összeg állandósulni látszik.</p>
      <figure>
        <img src="https://www.vg.hu/wp-content/uploads/2018/11/shutterstock520967680.jpg"/>
        <figcaption>Fotó: Shutterstock</figcaption>
      </figure>
      <aside>Az online piactéren átlagosan 20 százalékkal nőtt a forgalom a karácsony előtti 3 hónapban az év többi részéhez képest 2017-ben és 2018-ban, a tranzakciók darabszáma tekintetében pedig 10 százalékos volt a növekedés ugyanezen időszakban.</aside>
      <p>Bár azt várnánk az ünnepi időszaktól, hogy ajándékok után kutatva az új termékek eladása kiugróan megnő az online piactéren, ehhez képest 2017-ben 2 százalékkal, 2018-ban csupán 1 százalékkal emelkedett az év többi részének átlagához képest. Így a karácsonyi szezonban a kosarakba került termékek kétharmada használt (2017-ben 64 százalék, 2018-ban 66 százalék) volt.</p>
      <p>Ez nem is olyan meglepő, hiszen a fogyasztói árak emelkedése mellett ugyanazt az összeget kell beosztani ajándékokra, és a használt, ám hibátlan árucikkek ára jelentősen alacsonyabb. Mi több, igazán különleges kincsekre is bukkanhatunk. Mindemellett ez a tendencia alátámasztja a mai trendeket is, miszerint igyekszünk tudatos, minimalista életvitelt követni, így akár használt termékeket is ajándékozunk – közölte a cég.</p>
      <p>A válaszadók háromnegyede vesz valamilyen szépségápolási terméket ajándékba. A felmérésben résztvevők 69 százaléka könyvet is ajándékoz, 60 százalékuknak pedig gyerekjáték, legó is kerül a virtuális vagy bolti kosarába. A top 5 ajándéktípusba az elektronikai cikkek kerültek még be, a válaszadók 59 százaléka tervezi, hogy ajándékoz kütyüt idén. A kutatás arra is kitért, hogy a vásárláskor milyen szempontokat vesznek figyelembe a felhasználók. A válaszadók többsége összehasonlítja a hasonló termékek ár-érték arányát.</p>
    </article>
  </body>
</html>