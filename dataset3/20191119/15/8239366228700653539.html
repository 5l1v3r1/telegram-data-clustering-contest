<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/deputaty_lvivshchyny_provalyly_golosuvannya_po_reorganizatsiyu_psyhiatrychnoi_sluzhby_v_oblasti_331136.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T15:49:00+00:00"/>
    <meta property="og:title" content="Депутати Львівщини не підтримали реорганізацію психіатричної служби в області"/>
    <meta property="og:description" content="Сьогодні, 19 листопада, під час засідання сесії Львівської обласної ради депутати не підтримали питання про реорганізацію психіатричної служби у Львівській області. «За» таке рішення проголосувало 42 депутати, повідомляє кореспондент Гал-інфо."/>
  </head>
  <body>
    <article>
      <h1>Депутати Львівщини не підтримали реорганізацію психіатричної служби в області</h1>
      <h2>Сьогодні, 19 листопада, під час засідання сесії Львівської обласної ради депутати не підтримали питання про реорганізацію психіатричної служби у Львівській області. «За» таке рішення проголосувало 42 депутати, повідомляє кореспондент Гал-інфо.</h2>
      <address>
        <time datetime="2019-11-19T15:49:00+00:00">19 Nov 2019, 15:49</time>
      </address>
      <figure>
        <img src="https://galinfo.com.ua/media/gallery/intxt/d/s/dsc_5914_fe31a.jpg"/>
      </figure>
      <p>Це питання довго обговорювали на сесії. Думки депутатів розділилися. Одні висловлювалися за реорганізацію, а інші висловлювали свої перестороги щодо подальшої долі приміщень та персоналу.</p>
      <p>Увесь цей час лікарі та активісти, які прийшли на засідання сесії, вигукували <i>«Ганьба!»</i> під стінами ради.</p>
      <p>В процесі обговорення директорка департаменту охорони здоров’я Львівської ОДА <b>Ірина Микичак </b>пояснила, що на Львівщині діє три заклади, які надають психіатричну допомогу дорослому населенню: КПН ЛОР «Львівська обласна клінічна психіатрична лікарня», КПН ЛОР «Львівська психіатрична лікарня «Заклад» та КЗ ЛОР «Львівський обласний психоневрологічний диспансер».</p>
      <p>У рішенні депутатам пропонували об’єднати «Львівську обласну клінічну психіатричну лікарню» та «Львівську психіатричну лікарню «Заклад».</p>
      <p>Як зазначила Ірина Микичак, лікарні дублюють функції одна одної, а рішення дозволить оптимізувати роботу та уникнути конкуренції між двома закладами установами. Також йшлося про ефективне використання фінансового ресурсу.</p>
      <p>У результаті голосування, депутати не підтримали проект рішення. Після голосування голова Львівської облради Олександр Ганущин запропонував повернутися до цього питання і спробувати проголосувати ще раз. Однак, депутати не підтримали цю пропозицію голови. «За» повернення проголосували лише 36 депутатів.</p>
      <p>Нагадаємо, як повідомляло <a href="https://galinfo.com.ua/">Гал-інфо</a>, депутати Львівщини <a href="https://galinfo.com.ua/news/deputaty_lvivshchyny_reorganizuvaly_dytyachyy_kardiorevmatologichnyy_sanatoriy_331120.html">реорганізували дитячий кардіоревматологічний санаторій</a>.</p>
    </article>
  </body>
</html>