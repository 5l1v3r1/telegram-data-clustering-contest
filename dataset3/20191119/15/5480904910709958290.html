<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/euro-je-politicky-projekt-nikoliv-financni-mini-exministr-pilny/1822895?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T15:31:00+00:00"/>
    <meta property="og:title" content="Euro je politický projekt, nikoliv finanční, míní exministr Pilný"/>
    <meta property="og:description" content="Praha - Euro je politický projekt, nikoli finanční, jehož udržitelnost není příliš velká. Na dnešní mezinárodní konferenci Od ostnatého drátu k Schengenu v Poslanecké sněmovně to řekl bývalý ministr financí a nyní pražský zastupitel Ivan Pilný (ANO). Podle ekonoma Jana Švejnara, profesora Kolumbijské univerzity v New Yorku, by na tom Česká republika naopak byla lépe, kdyby euro měla."/>
  </head>
  <body>
    <article>
      <h1>Euro je politický projekt, nikoliv finanční, míní exministr Pilný</h1>
      <address><time datetime="2019-11-19T15:31:00+00:00">19 Nov 2019, 15:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Euro je politický projekt, nikoli finanční, jehož udržitelnost není příliš velká. Na dnešní mezinárodní konferenci Od ostnatého drátu k Schengenu v Poslanecké sněmovně to řekl bývalý ministr financí a nyní pražský zastupitel Ivan Pilný (ANO). Podle ekonoma Jana Švejnara, profesora Kolumbijské univerzity v New Yorku, by na tom Česká republika naopak byla lépe, kdyby euro měla.</p>
      <p>Jednotnou evropskou měnu v současnosti používá 19 z 28 členských zemí Evropské unie. Česká vláda loni v prosinci schválila dokument ministerstva financí a České národní banky, který doporučuje zatím nestanovovat cílové datum vstupu do eurozóny. Mezi českou veřejností podle průběžných průzkumů převažuje odmítavý prostoj k přijetí eura.</p>
      <p>"Euro je politický projekt, to není finanční projekt," řekl Pilný. Podle něj by byla nutná rekonstrukce, kterou si ale nedovede představit, aby ČR mohla uvažovat o přijetí měny. "Já bych doporučoval nesmírnou opatrnost a pokusit se alespoň oddělit politiku od ekonomiky," poznamenal. "Musíme se podívat trošku víc dopředu, tady se jedná o udržitelnost projektu. Ta v současné době není příliš velká," dodal.</p>
      <p>Naopak Švejnar je pro přijetí eura z ekonomických důvodů. "Propočty ukazují, že bychom na tom byli lépe, kdybychom byli v eurozóně. Důležité jsou náklady spojené s kurzovním rizikem. Když si mohou lidé z eurozóny vybrat mezi námi a Slovenskem, vybírají si Slovensko, protože nemají kurzovní riziko. U nás zvlášť v posledních pěti až šesti letech kurz hodně fluktuoval kvůli aktivní politice centrální banky," uvedl.</p>
      <p>Předsedkyně Národní rozpočtové rady Eva Zamrazilová míní, že by Česko mělo euro přijmout až v případě, že eurozóna nebude ohrožena riziky. Dodala ale, že rizika se v poslední době spíše navyšují.</p>
      <p>Místopředseda sněmovního rozpočtového výboru Jan Skopeček (ODS) řekl, že koruna je dlouhodobě nejstabilnější měna v regionu. "Ten náklad - ztráta autonomní měnové politiky, to, že se nebude šít na míru České republiky, ale budeme přijímat měnovou politiku Evropské centrální banky, kterou musí ušít na míru naprosto různorodých ekonomik - je tak obrovský, že to smysl dělat nemá," dodal. Bývalý náměstek ministra financí Václava Klause v letech 1990 až 1992 Dušan Tříska považuje vstup do eurozóny za nesmysl.</p>
    </article>
  </body>
</html>