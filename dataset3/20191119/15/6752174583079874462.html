<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-dobbenetes-hitoktatot-iteltek-el-szexualis-zaklatas-es-gyermekpornografia-miatt/"/>
    <meta property="og:site_name" content="lokál"/>
    <meta property="article:published_time" content="2019-11-19T15:45:32+00:00"/>
    <meta property="og:title" content="Döbbenetes! Hitoktatót ítéltek el szexuális zaklatás és gyermekpornográfia miatt"/>
    <meta property="og:description" content="Jogerősen hat év börtönre ítélt a Tatabányai Törvényszék kedden egy általános iskolai hitoktatót, aki két rábízott kiskorút szexuálisan zaklatott és gyermekek pornográf felvételeit tárolta a számítógépén - tájékoztatta a törvényszék sajtótitkára az MTI-t."/>
  </head>
  <body>
    <article>
      <h1>Döbbenetes! Hitoktatót ítéltek el szexuális zaklatás és gyermekpornográfia miatt</h1>
      <address><time datetime="2019-11-19T15:45:32+00:00">19 Nov 2019, 15:45</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/09/profimedia-0194302101-e1546859781572-1114x960.jpg"/>
      </figure>
      <p>
        <b>Jogerősen hat év börtönre ítélt a Tatabányai Törvényszék kedden egy általános iskolai hitoktatót, aki két rábízott kiskorút szexuálisan zaklatott és gyermekek pornográf felvételeit tárolta a számítógépén – tájékoztatta a törvényszék sajtótitkára az MTI-t.</b>
      </p>
      <p>Sós Réka közölte: az alsósok hitoktatójaként dolgozó férfi 2018 májusában a rábízott lányok egyikéről félig lehúzta a nadrágját, és később ráfeküdt a tiltakozó sértettre. Egy másik lány fejét pedig ágyéka közelébe húzta.</p>
      <p>A hitoktató 2015 novemberétől őrizetbe vételéig több száz, kiskorúakról készült, a nemi vágy felkeltésére szolgáló fotót, illetve videofelvételt tárolt a számítógépén.</p>
      <p>A férfit korábban már szemérem elleni erőszak miatt szabadságvesztésre ítélték, amelyből 2015 márciusában szabadult feltételes kedvezménnyel.</p>
      <p>A Tatabányai Törvényszék jogerős ítéletében helybenhagyva az első fokú döntést a visszaeső elkövetőt – személyi szabadság megsértése és gyermekpornográfia bűntette miatt – hat év börtönre ítélte, valamint örökre eltiltotta minden olyan foglalkozástól, amelyben 18 évesnél fiatalabbak felügyeletét, gondozását látná el.</p>
    </article>
  </body>
</html>