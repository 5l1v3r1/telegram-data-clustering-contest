<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/prepariamoci-bel-siluro-ricci-39-39-repubblica-39-39-219459.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T15:50:00+00:00"/>
    <meta property="og:title" content="Prepariamoci a un bel siluro di ricci a ''repubblica'' - ''come invecchia l'indignazione di 'strisci"/>
    <meta property="og:description" content="     Stefano Balassone per ''la Repubblica''         Striscia la notizia nacque dentro Italia 1 a fine anni Ottanta, ma presto andò su Canale 5 in coda al TG inaugurato da Mentana quando mostrava ancora un volto da bambino.    Berlusconi non era allora &quot;sceso"/>
  </head>
  <body>
    <article>
      <h1>Prepariamoci a un bel siluro di ricci a ''repubblica'' - ''come invecchia l'indignazione di 'strisci</h1>
      <address>
        <time datetime="2019-11-19T15:50:00+00:00">19 Nov 2019, 15:50</time>
      </address>
      <hr/>
      <p>
        <b>Stefano Balassone per ''la <a href="http://www.repubblica.it/">Repubblica</a>''</b>
      </p>
      <p>Striscia la notizia nacque dentro Italia 1 a fine anni Ottanta, ma presto andò su Canale 5 in coda al TG inaugurato da Mentana quando mostrava ancora un volto da bambino.</p>
      <p>Berlusconi non era allora "sceso in campo" bastandogli, per gli affari propri, tirare le fila di qualche corrente di partiti altrui.</p>
      <figure>
        <a href="https://www.dagospia.com/mediagallery/Dago_fotogallery-255884/1091687.htm">
          <img src="https://cdn-static.dagospia.com/img/foto/12-2018/antonio-ricci-1091687.jpg"/>
        </a>
        <figcaption>ANTONIO RICCI</figcaption>
      </figure>
      <p>In quell' orario di cerniera fra il giorno e la serata Striscia non ha incontrato concorrenza perché Rai, ossequiente nel Duopolio, creò immediatamente un varco rimandando l' orario dei propri piatti forti di intrattenimento e fiction. E così, con il "tg satirico" di Striscia la notizia rinacque, dove era scomparso, il Carosello, e cioè la comica serale. Dove i Gabibbi, i Greggi, le veline ridevano dall' indignazione scuotendo il ditino ammonitore, e rifilando Tapiri a questo e quello. Un catodico e ante litteram grillismo capace di mietere ogni sera il 30% di share.</p>
      <figure>
        <a href="https://www.dagospia.com/mediagallery/Dago_fotogallery-255884/1065603.htm">
          <img src="https://cdn-static.dagospia.com/img/foto/10-2018/antonio-ricci-enzo-trapani-nel-1979-a-fantastico-i-1065603.jpg"/>
        </a>
        <figcaption>ANTONIO RICCI ENZO TRAPANI NEL 1979 A FANTASTICO I</figcaption>
      </figure>
      <p>Premonitore, a saperlo intendere.</p>
      <p>Fino a quando, alla fine del decennio scorso, è arrivata la crisi Lehman Brothers, la piazza da ridente si è fatta incazzata e non per caso il grillismo è sceso in campo pure lui. Aggiungi la nuova concorrenza delle gag ormai sparse a piene mani dentro i social e non ti stupisce che da allora la resa auditel di Striscia si sia ridimensionata al 18% o giù di lì. Un terzo di donne meno che ai tempi d' oro.</p>
      <p>Gli uomini sono calati invece solo di un quinto grazie, pensiamo, alla evidente magia delle veline.</p>
      <p>Né sorprende che a restare più fedeli siano ancora oggi le generazioni anzianotte, che altro non sono che i giovani di ieri. Quelli che, dall' Alpi al Lilibeo, la tv di Berlusconi l' hanno amata come se fosse "loro", dapprima negli anni 80 con i Puffi e poi con Striscia e affini, come Scherzi a parte , per non dire delle buffissime inchieste de' Le Iene .</p>
      <p>Il che non è valso affatto per quelli nati poi che si ritrovarono con vari canali di cartoni e poi con l' internet, che di veline e tronisti è stracolma, anche se meno mitici, ammettiamolo, che a Striscia.</p>
      <p>ondasuonda@repubblica.it</p>
      <figure>
        <a href="https://www.dagospia.com/mediagallery/Dago_fotogallery-255884/1216092.htm">
          <img src="https://cdn-static.dagospia.com/img/foto/09-2019/il-deepfake-di-matteo-salvini-al-papeete-by-striscia-la-notizia-3-1216092.jpg"/>
        </a>
        <figcaption>il deepfake di matteo salvini al papeete by striscia la notizia 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255884/1216085.htm">
          <img src="https://cdn-static.dagospia.com/img/foto/09-2019/conferenza-stampa-striscia-la-notizia-2019-1-1216085.jpg"/>
        </a>
        <figcaption>conferenza stampa striscia la notizia 2019 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255884/1118545.htm">
          <img src="https://cdn-static.dagospia.com/img/foto/02-2019/striscia-la-notizia-e-i-ritocchini-di-anna-tatangelo-3-1118545.jpg"/>
        </a>
        <figcaption>striscia la notizia e i ritocchini di anna tatangelo 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255884/1221090.htm">
          <img src="https://cdn-static.dagospia.com/img/foto/10-2019/il-finto-massimiliano-allegri-a-striscia-la-notizia-2-1221090.jpg"/>
        </a>
        <figcaption>il finto massimiliano allegri a striscia la notizia 2</figcaption>
      </figure>
      <hr/>
      <h3>FOTOGALLERY</h3>
      <figure>
        <a href="https://www.dagospia.com/mediagallery/Dago_fotogallery-255884/955525.htm">
          <img src="http://static.dagospia.com/img/foto/11-2017/antonio-ricci-955525.png"/>
        </a>
      </figure>
    </article>
  </body>
</html>