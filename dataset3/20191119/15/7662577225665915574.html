<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/svedska-prokuratura-uz-assange-kvuli-znasilneni-nevysetruje-neexistuje-dostatek-dukazu.A191119_150850_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T15:08:00+00:00"/>
    <meta property="og:title" content="Švédská prokuratura už Assange kvůli znásilnění nevyšetřuje, chybějí důkazy"/>
    <meta property="og:description" content="Švédská prokuratura zastavila předběžné vyšetřování zakladatele serveru WikiLeaks Juliana Assange, který v zemi čelil obvinění ze znásilnění. Prokurátorka Eva-Marie Perssonová na tiskové konferenci řekla, že pro další stíhání Assange neexistuje dostatek důkazů."/>
  </head>
  <body>
    <article>
      <h1>Švédská prokuratura už Assange kvůli znásilnění nevyšetřuje, chybějí důkazy</h1>
      <address>
        <time datetime="2019-11-19T15:08:00+00:00">19 Nov 2019, 15:08</time>
      </address>
      <p>
        <mark>Stockholm</mark>
        <b> Švédská prokuratura zastavila předběžné vyšetřování zakladatele serveru WikiLeaks Juliana Assange, který v zemi čelil obvinění ze znásilnění. Prokurátorka Eva-Marie Perssonová na tiskové konferenci řekla, že pro další stíhání Assange neexistuje dostatek důkazů.</b>
      </p>
      <blockquote><b>Vývoj kauzy<br/></b><br/><b>Prosinec 2006 </b>- Vznikl portál WikiLeaks.<br/><br/><b>Leden 2007</b> - Julian Assange oznámil, že se díky "mezinárodní spolupráci" podařilo shromáždit už více než milion dokumentů.<br/><br/><b>26. července 2010</b> - Server zveřejnil 80 000 tajných zpráv, převážně polních hlášení amerických vojáků z let 2004 až 2009.<br/><br/><b>18. listopadu 2010</b> - Švédsko vydalo na Assange mezinárodní zatykač kvůli údajnému znásilnění a sexuálnímu obtěžování.<br/><br/><b>7. prosince 2010</b> - Assange na žádost Švédska zatkla v Londýně policie a soud na něj uvalil vazbu.<br/><br/><b>14. prosince 2010</b> - Londýnský soud nařídil propustit Assange na kauci 240 000 liber (7,1 mil. Kč). Assange pak žil prakticky v domácím vězení v domě svého stoupence v hrabství Norfolk.<br/><br/><b>30. května 2012</b> - Britský nejvyšší soud rozhodl, že Assange může být vydán do Švédska. Assange soud požádal o nové projednání případu, jeho žádost však byla v červnu zamítnuta.<br/><br/><b>19. června 2012</b> - Assange požádal na ekvádorské ambasádě v Londýně o politický azyl.<br/><br/><b>16. srpna 2012</b> - Ekvádor se rozhodl udělit Assangeovi na svém londýnském velvyslanectví politický azyl.<br/><br/><b>5. září 2012</b> - Britský soud zabavil kauci 200 000 liber (5,9 milionu Kč) v hotovosti složenou za Assange.<br/><br/><b>25. července 2013</b> - Assange zahájil činnost nově založené politické strany s názvem WikiLeaks, oznámil i kandidaturu ve volbách do australského Senátu.<br/><br/><b>16. července 2014</b> - Švédský soud potvrdil platnost zatykače na Assange, verdikt později potvrdil i švédský nejvyšší soud.<br/><br/><b>13. srpna 2015</b> - Švédsko kvůli promlčení odložilo vyšetřování některých sexuálních deliktů, kterých se Assange údajně v roce 2010 dopustil na dvou ženách.<br/><br/><b>4. února 2016</b> - Komise OSN rozhodla, že Assange je v Británii "svévolně zadržován" a že by mu měla být umožněna svoboda pohybu.<br/><br/><b>19. října 2016</b> - Ekvádorská vláda přiznala, že Assangeovi po zveřejnění materiálů o americké prezidentské kandidátce Hillary Clintonové "dočasně omezila" přístup k internetu.<br/><br/><b>3. května 2017</b> - Assange podal ve Švédsku znovu odvolání proti evropskému zatykači.<br/><br/><b>19. května 2017</b> - Švédská prokuratura zastavila předběžné vyšetřování Assange v případu údajného znásilnění.<br/><br/><b>11. ledna 2018</b> - Ekvádor oficiálně potvrdil, že v prosinci 2017 udělil Assangeovi občanství.<br/><br/><b>6. února 2018</b> - Londýnský soud rozhodl, že britský zatykač na Assange zůstává v platnosti a není v rozporu s veřejným zájmem.<br/><br/><b>29. října 2018</b> - Assange uvedl, že Ekvádor usiluje o ukončení jeho azylu na své ambasádě v Londýně a chce ho předat USA.<br/><br/><b>2. dubna 2019</b> - Ekvádorský prezident Lenín Moreno obvinil Assange z porušování podmínek azylu na velvyslanectví poté.<br/><br/><b>11. dubna 2019</b> - Assange byl po vyhoštění z ekvádorské ambasády zatčen. <br/><br/><b>1. května 2019</b> - Assange byl v Británii odsouzen k trestu 50 týdnů odnětí svobody za porušení podmínek kauce. O den později začal britský soud projednávat jeho vydání do USA.<br/><br/><b>20. května 2019</b> - Švédská prokuratura oznámila, že požádala o formální zadržení Assange kvůli obvinění ze znásilnění.<br/><br/><b>23. května 2019</b> - Americké ministerstvo spravedlnosti obvinilo Assange z dalších téměř dvou desítek trestných činů. <br/><br/><b>14. června 2019</b> - Mluvčí westminsterského magistrátního soudu v Londýně oznámil, že konečné řízení ohledně případného vydání Assange do USA se uskuteční koncem února 2020.</blockquote>
      <p>Australan Assange je nyní v britském vězení, kde čeká na výsledek řízení o vydání do Spojených států. Tam má stanout před soudem mimo jiné kvůli nezákonnému zveřejnění tajných dokumentů.</p>
      <p>Ze sexuálních útoků Assange nařkly dvě Švédky, s nimiž se zakladatel WikiLeaks setkal, když měl ve Stockholmu v srpnu 2010 přednášku. Švédská prokuratura následně vznesla vůči Australanovi předběžné obvinění ze sexuálního obtěžování jedné z žen a ze znásilnění druhé. Případ údajného sexuálního obtěžování byl už promlčen.</p>
      <related>
        <a href="https://www.lidovky.cz/svet/svedsko-znovu-otevre-vysetrovani-assange-v-zemi-celi-obvineni-ze-znasilneni.A190513_111602_ln_zahranici_ele"/>
      </related>
      <p>„Po zevrubném prozkoumání všech poznatků, které se objevily v průběhu předběžného vyšetřování, jsem došla k závěru, že důkazy nejsou dostatečně silné na to, aby byly základem pro obvinění,“ řekla Perssonová. Podle ní v jejím rozhodnutí sehrál roli i čas, protože od ohlášeného znásilnění uplynulo už devět let a „vzpomínky aktérů přirozeně blednou“.</p>
      <p>Proti rozhodnutí prokuratury se lze odvolat, právní zástupkyně poškozené ještě neoznámila, zda tak učiní.</p>
      <p>Švédské úřady stíhání Assange poprvé zastavily už v roce 2017. V té době ale bylo důvodem to, že se zakladatel WikiLeaks dlouhodobě skrýval na ekvádorské ambasádě v Londýně a byla jen malá naděje na jeho zatčení a případné vydání. Vyšetřování se znovu rozběhlo letos v květnu, když Ekvádor zrušil své rozhodnutí o poskytnutí azylu a britská policie Assange zatkla.</p>
      <p>Assange svou vinu ve švédském případě odmítal a tvrdil, že jde o součást strategie, jak jej očernit a zařídit jeho vydání do Spojených států.</p>
      <p>„Teď se soustřeďme na hrozbu, před níž pan Assange varuje už léta: agresivní obžalobu Spojených států a ohrožení prvního dodatku, kterou může představovat,“ komentoval krok švédských úřadů šéfredaktor WikiLeaks Kristinn Hrafnsson s odkazem na první dodatek Ústavy Spojených států, který zaručuje mimo jiné svobodu tisku.</p>
      <p>Internetový portál WikiLeaks, který se zaměřuje na zveřejňování tajných vládních dokumentů a dalších citlivých dat, v roce 2010 získal a zveřejnil stovky tisíc bojových hlášení z irácké a afghánské války a tajných depeší amerického ministerstva zahraničí. Dokumenty serveru poskytl vojín Bradley Manning, který byl za vyzrazení důvěrných informací v roce 2013 odsouzen k 35 rokům vězení. Podle USA by se měl za údajné ohrožení americké bezpečnosti zpovídat i Assange.</p>
    </article>
  </body>
</html>