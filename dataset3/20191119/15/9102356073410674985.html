<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/19/numatoma-ratifikuoti-lietuvos-ir-latvijos-susitarima-del-valstybes-sienos-prieziuros/"/>
    <meta property="og:site_name" content="alkas.lt"/>
    <meta property="article:published_time" content="2019-11-19T15:13:00+00:00"/>
    <meta property="og:title" content="Numatoma ratifikuoti Lietuvos ir Latvijos susitarimą dėl valstybės sienos priežiūros"/>
    <meta property="og:description" content="Lapkričio 19 d. Seimas po svarstymo pritarė siūlymui ratifikuoti Lietuvos ir Latvijos vyriausybių susitarimą dėl valstybės sienos priežiūros ir sienos įgaliotinių veiklos. Abiejų valstybių susitarimas pasirašytas 2019 m. liepos 18 d. Helsinkyje."/>
  </head>
  <body>
    <article>
      <h1>Numatoma ratifikuoti Lietuvos ir Latvijos susitarimą dėl valstybės sienos priežiūros</h1>
      <address>
        <time datetime="2019-11-19T15:13:00+00:00">19 Nov 2019, 15:13</time>
      </address>
      <p>Lapkričio 19 d. Seimas po svarstymo pritarė siūlymui ratifikuoti Lietuvos ir Latvijos vyriausybių susitarimą dėl valstybės sienos priežiūros ir sienos įgaliotinių veiklos. Abiejų valstybių susitarimas pasirašytas 2019 m. liepos 18 d. Helsinkyje.</p>
      <p>Susitarime reglamentuojama bendra Lietuvos ir Latvijos valstybės sienos priežiūra ir pasienio pareigūnų veikla. Susitarimas nustato valstybės sienos, valstybės sienos ženklų ir pasienio juostos priežiūros, valstybės sienos inventorizacijos, valstybės sienos, valstybės sienos ženklų ir pasienio juostos bendros apžiūros tvarką.</p>
      <p>Per šešis mėnesius nuo susitarimo įsigaliojimo bus sudaryta Bendroji komisija, atsakinga už valstybės sienos priežiūrą vietovėje, valstybės sienos inventorizacijos organizavimą, klausimų, susijusių su valstybės sienos padėtimi, ženklinimu vietovėje ir jos priežiūra, koordinavimą.</p>
      <p>„Pažymėtina, kad nuo Lietuvos Respublikos ir Latvijos Respublikos valstybės sienos žemėlapio ir valstybės sienos aprašo patvirtinimo praėjo daugiau nei 18 metų, per šį laikotarpį buvo atliekami tik būtini Lietuvos Respublikos ir Latvijos Respublikos valstybės sienos geodezijos ir kartografijos darbai (nėra atlikta inventorizacija, neatnaujinti sienos ženklai ir t. t.)“, – teigiama dokumento aiškinamajame rašte.</p>
      <p>2020–2022 metais, vykdant Lietuvos ir Latvijos valstybės sienos geodezinius ir kartografinius darbus, numatoma atlikti: Lietuvos teritorijos pasienio ruožo georeferencinio erdvinių duomenų žemėlapio atnaujinimą (1 375 km2); valstybės sienos linijos padėties inventorizaciją ir hidrografijos objektų (ežerų, upių, upelių, griovių ir kitų vandens telkinių ruožų), per kuriuos eina valstybės siena, krantų pokyčių analizę (428 km); valstybės sienos ženklų geodezinius ir kartografinius darbus (1 415 vnt. valstybės sienos ženklų); valstybės sienos posūkio taškų, esančių vandens telkiniuose, geodezinius ir kartografinius darbus (26 posūkio taškai); naujai įrengiamų, perstatomų ar atstatomų valstybės sienos ženklų geodezinius ir kartografinius darbus.</p>
      <p>Šiuo metu galioja 1931 m. sausio 25 d. Lietuvos ir Latvijos susitarimas sienos žymėms ir sienos zonai palaikyti ir 2002 m. kovo 1 d. Lietuvos ir Latvijos vyriausybių susitarimas dėl valstybės sienos įgaliotinių veiklos. Šie susitarimai yra neaktualūs, nepritaikyti šalių narystei Šengeno erdvėje, todėl jie nustos galioti, kai įsigalios ratifikuojamas susitarimas.</p>
      <p>Po svarstymo už šį įstatymo projektą (Nr. XIIIP-3947(2) balsavo visi 89 balsavime dalyvavę Seimo nariai. Tam, kad jis būtų priimtas, Seimas turės balsuoti dar kartą.</p>
      <related>
        <h4>Susiję straipsniai:</h4>
        <a href="http://alkas.lt/2017/05/20/zagareje-susitiks-lietuvos-seimo-ir-latvijos-saeimos-atstovai/"/>
        <a href="http://alkas.lt/2019/04/26/joniskio-r-susitiks-lietuvos-seimo-ir-latvijos-saeimos-atstovai/"/>
        <a href="http://alkas.lt/2013/05/23/lietuvos-ir-latvijos-seimu-naria-susitiks-joniskyje/"/>
        <a href="http://alkas.lt/2018/11/16/lukiskiu-aiksteje-bus-iskilmingai-iskeltos-lietuvos-respublikos-ir-latvijos-respublikos-veliavos/"/>
        <a href="http://alkas.lt/2011/03/28/rengiama-lietuvos-ir-latvijos-bendradarbiavimo-perspektyvu-studija/"/>
      </related>
    </article>
  </body>
</html>