<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/vyborny-rezignoval-na-post-sefa-lidovcu-stranu-povede-do-mimoradneho-sjezdu-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T15:54:00+00:00"/>
    <meta property="og:title" content="Výborný rezignoval na post šéfa lidovců. Stranu povede do mimořádného sjezdu"/>
    <meta property="og:description" content="Marek Výborný rezignuje na funkci předsedy KDU-ČSL k termínu mimořádného sjezdu strany, který by se měl uskutečnit 25. ledna. Poslanecký mandát si prozatím chce ponechat, nevylučuje ale pozdější odchod. Dnes to oznámil na tiskové konferenci. Výborný se rozhodl skončit v čele strany z rodinných důvodů, na konci září mu náhle zemřela manželka na srdeční selhání. Výborný má tři děti, dnes zdůraznil, že rodič je víc než politik."/>
  </head>
  <body>
    <article>
      <h1>Výborný rezignoval na post šéfa lidovců. Stranu povede do mimořádného sjezdu</h1>
      <address><time datetime="2019-11-19T15:54:00+00:00">19 Nov 2019, 15:54</time> by <a rel="author">ČTK</a></address>
      <p>Výborný dnes své rozhodnutí projednal s předsednictvem i celostátním výborem strany. Svolání mimořádného sjezdu musí ještě potvrdit celostátní konference KDU-ČSL, která se uskuteční v prosinci. Celostátní výbor dnes Výbornému poděkoval za jeho činnost ve vedení strany.</p>
      <p>"Věřte, že to pro mě není jednoduchá situace, ale zcela upřímně, i ten nejlepší manažer by si vylámal zuby na úkolu být na plný úvazek tátou tří malých dětí a zároveň odpovědným předsedou parlamentní strany," zdůraznil Výborný.</p>
      <figure>
        <img src="https://g.denik.cz/1/08/fiala-letna-politika_denik-150-3x2.jpg"/>
      </figure>
      <aside>
        <a href="https://www.denik.cz/z_domova/fiala-ocenil-ze-na-letne-znely-vyzvy-k-zapojeni-lidi-do-politiky-20191119.html">Fiala ocenil, že na Letné zněly výzvy k zapojení lidí do politiky Přečíst článek ›</a>
      </aside>
      <p>Odchod Výborného z čela KDU-ČSL některé politiky mrzí, věří ale, že později se do vysoké politiky vrátí. Pro ČTK a na sociálních sítích vyjádřili pochopení pro Výborného rozhodnutí například šéf sociální demokracie Jan Hamáček, předseda komunistů Vojtěch Filip nebo šéf Svobody a přímé demokracie (SPD) Tomio Okamura. "Diskutoval jsem s ním rád a často, i přes dílčí rozdíly vždy přímo a férově," uvedl předseda Starostů a nezávislých (STAN) Vít Rakušan.</p>
      <p>V návrat Výborného do vysoké politiky doufá třeba lidovecký europoslanec Tomáš Zdechovský nebo předseda TOP 09 Jiří Pospíšil, který ho označil za solidního a slušného člověka, který drží slovo.</p>
      <p>K tomu, kdo by ho mohl v čele lidovců nahradit, se Výborný nechtěl vyjadřovat, nehodlá dávat straníkům žádná doporučení. První místopředsedkyně KDU-ČSL Šárka Jelínková dnes nechtěla mluvit o tom, zda bude o vrcholnou stranickou funkci usilovat. Podle ní je informace o Výborného odchodu příliš čerstvá na podobné úvahy.</p>
      <p>Poslanecký mandát si Výborný zatím chce ponechat. "Nezastírám, že i to je práce na víc než plný úvazek, ale udělám maximum, abych dokázal tuto práci, tuto službu skloubit s tím být tátou tří dětí na plný úvazek," řekl. Nevyloučil však, že by rozhodnutí o setrvání ve Sněmovně mohl během nadcházejících měsíců změnit.</p>
      <h3>Řečník s přednostním právem</h3>
      <p>Na březnovém sjezdu, kde byl Výborný do čela strany zvolen, o post předsedy strany usiloval také dosavadní místopředseda Marian Jurečka a předseda poslaneckého klubu Jan Bartošek. Přímo na sjezdu přijal nominaci člen středočeského krajského výboru KDU-ČSL Jaroslav Vlach. Kandidaturu naopak odmítl například hejtman Zlínského kraje a senátor Jiří Čunek s odkazem na to, že má v kraji hodně práce.</p>
      <figure>
        <img src="https://g.denik.cz/1/f5/babis-v-kyjeve-hovoril-o-novem-zacatku-vztahu-odmitl-anexi-krymu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/babis-v-kyjeve-hovoril-o-novem-zacatku-vztahu-odmitl-anexi-krymu-20191119.html">Babiš v Kyjevě hovořil o novém začátku vztahů, odmítl anexi Krymu Přečíst článek ›</a>
      </aside>
      <p>Pokud si lidovci do čela zvolí někoho jiného než svého poslance, ztratí ve Sněmovně jednoho z řečníků s přednostním právem, které mají předsedové stran a poslaneckých klubů. Společně s Výborným má nyní přednostní právo šéf klubu Bartošek.</p>
      <p>Výborný v čele strany nahradil po více než osmi letech Pavla Bělobrádka. Do Sněmovny se dostal v roce 2017 jako poslanec za Pardubický kraj. KDU-ČSL se v současnosti podle různých výzkumů volebních preferencí nejčastěji pohybuje lehce nad pětiprocentní hranicí nutnou pro vstup do Sněmovny.</p>
    </article>
  </body>
</html>