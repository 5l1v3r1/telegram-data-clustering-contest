<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyzkum-neni-nutne-zakazovat-mobily-o-skolnich-prestavkach/1822897?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T15:38:00+00:00"/>
    <meta property="og:title" content="Výzkum: Není nutné zakazovat mobily o školních přestávkách"/>
    <meta property="og:description" content="Brno - Na druhém stupni základních škol a na středních školách není nutné zakazovat používání mobilních telefonů o přestávkách. Vědci z Masarykovy univerzity na základě výzkumu dospěli k závěru, že zákaz ani povolení mobilů o přestávkách nesouvisí s problematickým chováním dětí. Výsledek výzkumu ČTK poskytla mluvčí univerzity Tereza Fojtová."/>
  </head>
  <body>
    <article>
      <h1>Výzkum: Není nutné zakazovat mobily o školních přestávkách</h1>
      <address><time datetime="2019-11-19T15:38:00+00:00">19 Nov 2019, 15:38</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Na druhém stupni základních škol a na středních školách není nutné zakazovat používání mobilních telefonů o přestávkách. Vědci z Masarykovy univerzity na základě výzkumu dospěli k závěru, že zákaz ani povolení mobilů o přestávkách nesouvisí s problematickým chováním dětí. Výsledek výzkumu ČTK poskytla mluvčí univerzity Tereza Fojtová.</p>
      <p>Na výzkumu pracovali vědci z Institutu výzkumu dětí, mládeže a rodiny Fakulty sociálních studií Masarykovy univerzity. Data sbírali na jihomoravských školách, kde platí zákaz používání mobilů, i tam, kde mohou dospívající telefony používat volně. Používání o přestávkách povoluje 34 procent základních škol ve výzkumu a všechny střední školy.</p>
      <p>Zastánci zákazu používání mobilních telefonů o pauzách ve výuce argumentují tím, že když mají děti a dospívající přístroj neustále v ruce, méně pak komunikují se svými spolužáky a obecně se méně socializují. Naopak odpůrci zákazu zastávají názor, že interakce se světem prostřednictvím telefonu je důležitou součástí vývoje osobnosti, zákaz je navíc zásahem do práv uživatelů.</p>
      <p>"Dospívající v našem výzkumném souboru se o přestávce baví se spolužáky bez ohledu na to, zda mají povoleno, nebo zakázáno mobilní telefon používat," uvedl David Šmahel, vedoucí vědeckého týmu.</p>
      <p>"Zjistili jsme, že povolení nebo zákaz mobilů o přestávce nezvyšuje ani nesnižuje čas, který dospívající na internetu celkově za týden stráví a nesouvisí ani s nadměrným používáním internetu," doplnila Nikol Kvardová, hlavní autorka studie. Mobily o přestávkách nemají podle výzkumu souvislost ani s problémy se soustředěním v hodinách, ani s únavou po přestávce.</p>
    </article>
  </body>
</html>