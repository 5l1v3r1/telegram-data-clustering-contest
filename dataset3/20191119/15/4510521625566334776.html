<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/tv/primaria-pandele-isi-televiziune-fel-post-sefii-1_5dd405545163ec427130221a/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T15:51:49+00:00"/>
    <meta property="og:title" content="Primăria lui Pandele îşi face televiziune: ce fel de post va fi şi cine sunt şefii"/>
    <meta property="og:description" content="Primăria lui Florentin Pandele (58 de ani) se pregăteşte să îşi facă post de televiziune. Consiliul Local Voluntari urmează să depună dosarul la Consiliul Naţional al Audiovizualului (CNA) pentru a obţine licenţă."/>
  </head>
  <body>
    <article>
      <h1>Primăria lui Pandele îşi face televiziune: ce fel de post va fi şi cine sunt şefii</h1>
      <address><time datetime="2019-11-19T15:51:49+00:00">19 Nov 2019, 15:51</time> by <a rel="author">Andreea Neblea</a></address>
      <h4>Primăria lui Florentin Pandele (58 de ani) se pregăteşte să îşi facă post de televiziune. Consiliul Local Voluntari urmează să depună dosarul la Consiliul Naţional al Audiovizualului (CNA) pentru a obţine licenţă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/tv/decolteul-loredanei-emisiunea-neatza-razvan-dani-reclamat-cna-1_5dc2bb8b5163ec4271be7021/index.html"/>
        <a href="https://adevarul.ro/entertainment/tv/cna-amendat-masterchef-vaca-platou-pro-tv-dus-alt-nivel-televiziunea-1_5dceb42e5163ec42710d3e8e/index.html"/>
        <a href="https://adevarul.ro/entertainment/tv/radu-herjeu-membru-cna-ironii-adresa-iohannis-nu-fost-vacante-ci-foarte-rar-s-a-dus-tenerife-munte-lupte-psd-ul-1_5dcc5a8c5163ec4271fcaf9d/index.html"/>
      </related>
      <p>Primăria lui Florentin Pandele vrea să îşi facă un post de televiziune generalist, potrivit <b><a href="https://www.paginademedia.ro/2019/11/consiliul-local-voluntari-isi-face-televiziune-alex-cautis-seful-viitorului-post-tv?fbclid=IwAR21hUqLglZxnPIwHXGxsjVjayUtQi4cd61dwBwHNca3ar-FDwJjDtvaAUQ">Paginademedia.ro</a></b>. Proiectul Consiliului Local Voluntari este coordonat de jurnalistul Alex Căutiş, care îl va avea adjunct pe Andi Laslău (Antena 3, Evenimentul Zilei, B1 TV, Naşul TV).</p>
      <p>Postul de televiziune va fi operat de o companie a Consiliului Local Voluntari - Publivol Creativ -, care, din luna octombrie, este condusă tot de Căutiş.</p>
      <p>„Va fi un post de televiziune generalist, cu acoperire pe Bucureşti şi pe Ilfov şi va fi axat pe informare, cu subiecte care să acopere Capitala şi zonele limitrofe. Ceea ce pot spune este că nu va fi un post orientat pe scandal. Televiziunea va avea un rol de utilitate publică, pentru Bucureşti şi judeţul Ilfov“, a declarat Căutiş pentru sursa citată, precizând şi că va avea propria emisiune la noul post TV. </p>
      <p>El a recunoscut şi că o televiziune cu acţionariat privat nu e automat şi garanţia obiectivităţii, însă este gata să facă faţă şi eventualelor presiuni.</p>
      <p>Alex Căutiş este absolvent al Facultăţii de Jurnalism şi Ştiinţele Comunicării, cu licenţă în Comunicare şi Relaţii Publice. A scris la Academia Caţavencu şi, apoi, la revista Kamikaze. A lucrat şi în publicitate, copywriter la agenţii ca Ogilvy, Young&amp;Rubicam şi Tempo Advertising. În urmă cu doi ani, urma să candideze la alegerile parlamentare din partea PSD, pe listele PSD Constanţa. Ulterior, a fost scos de pe listă. </p>
      <hr/>
    </article>
  </body>
</html>