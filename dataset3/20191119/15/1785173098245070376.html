<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/update-viorica-dancila-invita-presa-dialog-deschis-intalnirea-ora-inaintea-dezbaterii-organizate-klaus-iohannis-dancila-pot-acord-fuga-asumare-nici-aroganta-afisata-presedintele-iohannis-1922402719002019111519174908"/>
    <meta property="og:site_name" content="News.ro"/>
    <meta property="article:published_time" content="2019-11-19T15:27:00+00:00"/>
    <meta property="og:title" content="UPDATE - Viorica Dăncilă invită presa la ”un dialog deschis”; întâlnirea, cu o oră înaintea dezbaterii organizate de Klaus Iohannis/ Dăncilă: Nu pot fi de acord cu fuga de asumare şi nici cu aroganţa afişată de preşedintele Iohannis"/>
    <meta property="og:description" content="Prezidenţiabilul PSD Viorica Dăncilă invită presa la ”un dialog deschis”, întâlnirea urmând să aibă loc marţi, cu oră înaintea dezbaterii organizate de contracandidatul său Klaus Iohannis. Ulterior anunţului, Dăncilă a scris pe Facebook că nu poate fi de acord cu fuga de asumare şi nici cu aroganţa afişată de preşedintele Iohannis."/>
  </head>
  <body>
    <article>
      <h1>UPDATE - Viorica Dăncilă invită presa la ”un dialog deschis”; întâlnirea, cu o oră înaintea dezbaterii organizate de Klaus Iohannis/ Dăncilă: Nu pot fi de acord cu fuga de asumare şi nici cu aroganţa afişată de preşedintele Iohannis</h1>
      <address><time datetime="2019-11-19T15:27:00+00:00">19 Nov 2019, 15:27</time> by <a rel="author">News.ro</a></address>
      <p>
        <b>Prezidenţiabilul PSD Viorica Dăncilă invită presa la ”un dialog deschis”, întâlnirea urmând să aibă loc marţi, cu oră înaintea dezbaterii organizate de contracandidatul său Klaus Iohannis. Ulterior anunţului, Dăncilă a scris pe Facebook că nu poate fi de acord cu fuga de asumare şi nici cu aroganţa afişată de preşedintele Iohannis.</b>
      </p>
      <p>”Candidatul PSD la Preşedinţia României, Viorica Dăncilă, invită reprezentanţii mass-media la un dialog deschis, astăzi, 19 noiembrie 2019, începând cu ora 18.00. Evenimentul este organizat la Palatul Parlamentului, “Sala Spiru Haret”, nivel P”, anunţă PSD, în condiţiile în care preşedinteleIohannis are programată o dezbatere cu jurnalişti şi analişti, de la ora 19:00, la Biblioteca Centrală Universitară.</p>
      <p>Conform PSD, accesul este liber pentru toţi reprezentanţii mass-media desemnaţi de către instituţiile pe care le reprezintă.</p>
      <p>Intrarea jurnaliştilor se face pe baza legitimaţiei de presă şi a actului de identitate la intrarea S2, începând cu ora 16.00.</p>
      <p>”Cred cu tărie că această campanie are nevoie de dialog, de dezbateri, de o prezentare coerentă a viziunii pentru România şi, mai ales, de răspunsuri la întrebările oamenilor. Eu nu pot fi de acord cu fuga de asumare şi fuga de întrebări, nici cu aroganţa pe care o afişează preşedintele Iohannis şi dispreţul pentru dreptul românilor la informare. Acest elitism al domnului Iohannis şi această selecţie pe care a făcut-o pentru evenimentul de astăzi trădează de fapt teama de un dialog autentic, teama de adevăruri incomode”, a scris apoi pe Facebook Viorica Dăncilă.</p>
      <p>Ea precizează că a ales să aibă o discuţie liberă, deschisă, cu oricine are întrebări despre viziunea candidatului pentru România.</p>
      <p>”Voi avea un dialog deschis cu TOŢI jurnaliştii care îşi doresc să participe, astăzi, începând cu ora 18:00, la Palatul Parlamentului, sala Spiru Haret. Accesul este liber pentru toţi reprezentanţii mass-media desemnaţi de către instituţiile pe care le reprezintă”, subliniază prezidenţiabilul PSD.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>