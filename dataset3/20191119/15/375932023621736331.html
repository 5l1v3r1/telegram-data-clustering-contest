<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/mezogazdasag/nott-a-novenytermesztes-es-az-allattenyesztes-teljesitmenye-1878174/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T15:51:00+00:00"/>
    <meta property="og:title" content="Nőtt a növénytermesztés és az állattenyésztés teljesítménye"/>
    <meta property="og:description" content="A növénytermesztési ágazat volumene 0,9 százalékkal nőtt, az állattenyésztésé pedig 6,3 százalékkal emelkedett tavaly az egy évvel korábbihoz képest."/>
  </head>
  <body>
    <article>
      <h1>Nőtt a növénytermesztés és az állattenyésztés teljesítménye</h1>
      <address><time datetime="2019-11-19T15:51:00+00:00">19 Nov 2019, 15:51</time> by <a rel="author">MTI</a></address>
      <p>A Központi Statisztikai Hivatal (KSH) mezőgazdasági teljesítményt mutató adatai szerint,</p>
      <aside>bár a betakarított terület 2014 óta csökken tavaly gabonából 2,4 millió hektárról közel 15 millió tonna termést takarítottak be.</aside>
      <p>A termésmennyiség 6,5 százalékkal lett több, elsősorban a kukorica termésmennyiségének emelkedése miatt, amelyből 8 millió tonnát, a 2017. évinél 18 százalékkal többet takarítottak be, ezáltal a teljes mezőgazdasági kibocsátás volumennövekedéséhez 2,0 százalékponttal járult hozzá.</p>
      <p>Tavaly búzából az előző évinél 6,2 százalékkal nagyobb területről, 1 millió hektárról 0,2 százalékkal többet, 5,3 millió tonnát arattak.</p>
      <p>Az olajos magvak termőterülete 5,0 százalékkal csökkent, ezen belül a napraforgó területe 11 százalékkal kisebb, a repcéé viszont 9,1 százalékkal nagyobb volt. A termésmennyiség is ennek megfelelően alakult, a napraforgóból 1,8 millió tonnára csökkent, a repcénél pedig 1,0 millió tonnára nőtt.</p>
      <figure>
        <img src="https://www.vg.hu/wp-content/uploads/2018/12/wheat3818481280.jpg"/>
      </figure>
      <p>2018-ban cukorrépából 958 ezer tonnát, az előző évinél 18 százalékkal kevesebbet termeltek. A betakarított burgonyatermés minden korábbinál kevesebb, 328 ezer tonna volt, és a zöldségfélék mennyisége is 1,5 millió tonnára csökkent.</p>
      <p>Tavaly a gyümölcsfélék mennyisége 925 ezer tonnával meghaladta az előző évit, az almatermés 679 ezer tonna volt, 43 százalékkal nagyobb az előző évinél. A szőlőtermés 2018-ban 533 ezer tonna volt, 0,7 százalékkal több az előző évinél.</p>
      <p>A statisztikai adatok szerint 2018 decemberében 1,7 százalékkal több, 885 ezer szarvasmarhát tartottak a gazdaságok, mint egy évvel korábban, ez a teljes mezőgazdasági kibocsátás volumennövekedéséhez 0,5 százalékponttal járult hozzá.</p>
      <p>A sertésállomány tavaly decemberi 2,9 milliós állománya majdnem azonos volt az egy évvel korábbival. Ezzel szemben a baromfiállomány 2,2 százalékkal, 39,7 millióra mérséklődött, ezen belül a tyúkállomány 3,7 százalékkal csökkent, tavaly decemberben 30,7 millió volt.</p>
      <aside>A tavalyi évben levágott vágóállatok összsúlya 1,6 millió tonna volt, 7,1 százalékkal nőtt az előző évhez képest. A vágósertés mennyisége 2,0, a vágóbaromfié 11, a vágómarháé 8,3 százalékkal nőtt.</aside>
      <p>A főbb állati termékek közül a tehéntejtermelés 0,9 százalékkal csökkent, a tojásé 4,0 százalékkal nőtt az egy évvel korábbihoz képest. Előbbiből 1,9 milliárd litert, utóbbiból 2,5 milliárd darabot termeltek.</p>
    </article>
  </body>
</html>