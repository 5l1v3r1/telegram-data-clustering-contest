<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/volya-pusna-predlozhenie-za-shef-na-kpkonpi-407125.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T15:52:48+00:00"/>
    <meta property="og:title" content="Воля пусна предложение за шеф на КПКОНПИ"/>
    <meta property="og:description" content="Партията предлага депутата Симеон Найденов за шеф на антикорупционната комисия"/>
  </head>
  <body>
    <article>
      <h1>Воля пусна предложение за шеф на КПКОНПИ</h1>
      <address><time datetime="2019-11-19T15:52:48+00:00">19 Nov 2019, 15:52</time> by <a rel="author">Редактори, сн. БГНЕС</a></address>
      <p>Парти Воля предлага Симеон Найденов за председател на Комисията за противодействие на корупцията и за отнемане на незаконно придобито имущество (КПКОНПИ). Това съобщиха от пресцентъра на партията.</p>
      <p>Депутатите  от коалицията се водят от принципа, че за всеки важен пост като този трябва да има възможност за избор и конкуренция на личности. „Квалификацията и професионалният път на г-н Найденов по безспорен начин доказват, че с богатия си опит и лични качества той може да допринесе за постигането на по-добри резултати при противодействието на корупцията”, коментираха от Воля.</p>
      <p>„Найденов е роден през 1951 г. в село Белоградец, област Варна. Има над 35 години юридически стаж, заемал е длъжности, изискващи взимането на отговорни и бързи решения, както за предотвратяването на престъпления, така и за разкриването на такива. Завършил е юридическото си образование в Москва, а професионалната му кариера стартира в структурите на МВР във Варна. През 1998 г. е вписан като адвокат в Адвокатска колегия. От 2017 г. е народен представител в 44-то Народно събрание от политическа партия Воля. Член на Комисията по правни въпроси и на Комисията по борба с корупцията, конфликт на интереси и парламентарна етика”, уточняват от там.</p>
      <p>„Посочените факти ни дават основание да считаме, че предложеният кандидат напълно отговаря на изискванията на чл. 8, ал. 2 от Закона за противодействие на корупцията и за отнемане на незаконно придобитото имущество. Притежаваните от г-н Симеон Найденов безспорни високи професионални и нравствени качества, висше юридическо образование и дългогодишен юридически стаж, са сериозни аргументи да бъде предложен за заемането на висшата публична длъжност - председател на Комисията за противодействие на корупцията и за отнемане на незаконно придобитото имущество“, пише в мотивите на предложението на Воля.</p>
    </article>
  </body>
</html>