<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/2-gallia/ligk-1/tiagko-silba-me-apeilise-o-zlatan"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T15:57:00+00:00"/>
    <meta property="og:title" content="Τιάγκο Σίλβα: «Με... απείλησε ο Ζλάταν»"/>
    <meta property="og:description" content="Εδώ και χρόνια, ο Τιάγκο Σίλβα αποτελεί έναν από τους καλύτερους κεντρικούς αμυντικούς του κόσμου. Βάσει, όμως, όσων δήλωσε ο ίδιος σε μία συνέντευξη ζωής, θα μπορούσε κάλλιστα να είχε ακολουθήσει ένα πιο… καθημερινό επάγγελμα, ή ακόμα και να έπεφτε στην παρανομία."/>
  </head>
  <body>
    <article>
      <h1>Τιάγκο Σίλβα: «Με... απείλησε ο Ζλάταν»</h1>
      <h2>Πίσω στο 2012</h2>
      <address>
        <time datetime="2019-11-19T15:57:00+00:00">19 Nov 2019, 15:57</time>
      </address>
      <p>
        <b>Εδώ και χρόνια, ο Τιάγκο Σίλβα αποτελεί έναν από τους καλύτερους κεντρικούς αμυντικούς του κόσμου. Βάσει, όμως, όσων δήλωσε ο ίδιος σε μία συνέντευξη ζωής, θα μπορούσε κάλλιστα να είχε ακολουθήσει ένα πιο… καθημερινό επάγγελμα, ή ακόμα και να έπεφτε στην παρανομία.</b>
      </p>
      <p>«Προέρχομαι από μία φτωχή γειτονιά, στην οποία το έγκλημα είναι μία επιλογή. Θα μπορούσα να είχα εισέλθει σε αυτό, ήταν πολύ κοντά σε μένα. Η μητέρα μου, μου είχε δώσει ένα τελεσίγραφο: "Αν σταματήσεις το ποδόσφαιρο, θα δουλέψεις όπως ο αδερφός σου". Θυσίασα πράγματα, για να πραγματοποιήσω το όνειρό μου, να γίνω επαγγελματίας ποδοσφαιριστής. Εάν είχα αποτύχει, σίγουρα θα οδηγούσα κάποιο λεωφορείο σήμερα», τόνισε χαρακτηριστικά στο «France Football» ο Βραζιλιάνος στόπερ.</p>
      <p>Την ίδια στιγμή, ο Σίλβα αποκάλυψε και έναν… σπαρταριστό διάλογο μεταξύ αυτού και και του Ζλάταν Ιμπραΐμοβιτς το 2012, όταν αμφότεροι με λίγες μέρες διαφορά μετακινήθηκαν από τη Μίλαν στην Παρί Σεν Ζερμέν.</p>
      <p>«Μόλις είχα υπογράψει το συμβόλαιό μου και μου τηλεφώνησε. "Τιάγκο, υπέγραψες όντως στην Παρί;" "Ναι, έχει γίνει. Υπέγραψα". "Δεν είναι αστείο, έτσι; Αν δεν πας, εγώ δεν υπογράφω και αν μου πεις ψέματα θα… φροντίσω για σένα" (γέλια). Ο Ζλάταν είναι ένας υπέροχος άνθρωπος, με τον οποίο μιλάω πολύ συχνά. Αισθάνομαι μεγάλο σεβασμό και θαυμασμό γι’ αυτόν», ανέφερε ο κεντρικός αμυντικός των πρωταθλητών Γαλλίας.</p>
      <p>Πλέον, ο Σίλβα έχει συμπληρώσει σχεδόν οκτώ χρόνια στο Παρίσι. Διάστημα αρκετό για τον κάνει να λατρέψει τόσο την πρωτεύουσα της Γαλλίας, όσο και την ίδια τη χώρα.</p>
      <p>«Σήμερα, μετά από οκτώ χρόνια εδώ -με το διαβατήριο στη τσέπη μου-, αισθάνομαι Γάλλος. Είμαι περήφανος γι’ αυτό. Το Παρίσι δεν είναι μία παρένθεση για μένα. Είναι κομμάτι της ζωής μου. Είναι στην ιστορία μου. Κανείς δεν μπορεί να το πάρει μακριά. Νιώθω Γάλλος, πέρα από το διαβατήριο. Είμαι Βραζιλιάνος, γεννημένος στο Ρίο ντε Τζανέιρο, αλλά το δεύτερο "σπίτι" μου είναι το Παρίσι. Κανείς δεν μπορεί να το αλλάξει αυτό. Θα είμαι Παριζιάνος για πάντα», υποστήριξε ο 35χρονος ποδοσφαιριστής.</p>
    </article>
  </body>
</html>