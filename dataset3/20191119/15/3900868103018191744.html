<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562291/nomoschedio-dei-pernaei-mono-me-tis-psifoys-tis-nd"/>
    <meta property="og:site_name" content="NOOZ."/>
    <meta property="article:published_time" content="2019-11-19T15:00:00+00:00"/>
    <meta property="og:title" content="Νομοσχέδιο ΔΕΗ: &quot;Περνάει&quot; μόνο με τις ψήφους της Ν.Δ"/>
    <meta property="og:description" content="Καταψήφισαν το νομοθέτημα ΣΥΡΙΖΑ, ΚΙΝ.ΑΛ, ΚΚΕ και Μέρα 25 στην αρμόδια επιτροπή της Βουλής."/>
  </head>
  <body>
    <article>
      <h1>Νομοσχέδιο ΔΕΗ: "Περνάει" μόνο με τις ψήφους της Ν.Δ</h1>
      <address>
        <time datetime="2019-11-19T15:00:00+00:00">19 Nov 2019, 15:00</time>
      </address>
      <p>
        <b>Καταψήφισαν το νομοθέτημα ΣΥΡΙΖΑ, ΚΙΝ.ΑΛ, ΚΚΕ και Μέρα 25 στην αρμόδια επιτροπή της Βουλής.</b>
      </p>
      <p>Μόνο από τους βουλευτές της Νέας Δημοκρατίας θα στηριχθεί το νομοσχέδιο του υπουργείου Περιβάλλοντος που προβλέπει ρυθμίσεις για την <b>ΔΕΗ </b>αλλά και την ιδιωτικοποίηση της ΔΕΠΑ.</p>
      <p>Στην ψηφοφορία που έγινε στην Επιτροπή Παραγωγής και Εμπορίου της Βουλής, οι κυβερνητικοί βουλευτές τάχθηκαν υπέρ του νομοθετήματος, ενώ κατάψήφισαν ο ΣΥΡΙΖΑ, το ΚΙΝ.ΑΛ, το ΚΚΕ και το Μέρα 25.</p>
      <p>Επιφύλαξη για την στάση της όταν το νομοσχέδιο έρθει στην ολομέλεια της Βουλής κατέθεσε η Ελληνική Λύση.</p>
      <p>Νωρίτερα στο πλαίσιο της ακρόασης φορέων πρόεδρος της ΔΕΗ <b>Γιώργος Στάσης</b> υποστήριξε για τα ζητήματα που αφορούν τους εργαζόμενους πως «με το νομοσχέδιο γίνεται το 2ο βήμα για τον εκσυγχρονισμό της εταιρίας που έως τώρα λειτουργούσε με όρους παλαιού δημοσίου».</p>
      <p>Μάλιστα ανέφερε ότι οι αλλαγές που γίνονται στοχεύουν στην «εξασφάλιση βιωσιμότητας, τον λειτουργικό εκσυγχρονισμό και την εφαρμογή αναπτυξιακού σχεδίου που θα παρουσιαστεί σύντομα». Στον αντίποδα ο πρόεδρος της ΓΕΝΟΠ ΔΕΗ, <b>Γιώργος Αδαμίδης</b> ανέφερε ότι «συλλογική σύμβαση μονομερώς δεν έχει καταργήσει ούτε η χούντα» εκφράζοντας την αντίθεσή του στο νομοσχέδιο.</p>
      <p>Σε δηλώσεις του για το νομοσχέδιο της ΔΕΗ ο βουλευτής του ΣΥΡΙΖΑ <b>Σωκράτης Φάμελλος</b> αναφέρθηκε στις ρυθμίσεις που αφορούν τους εργαζόμενους επισημαίνοντας οτι ετοιμάζονται μαζικές προσλήψεις με χαμηλούς μισθούς.</p>
      <p>
        <b>Όπως είπε:</b>
      </p>
      <p>«Η κυβέρνηση προχωράει σε νομοθετικές ρυθμίσεις για εθελούσια και μετατάξεις, χωρίς να παρουσιάζει ένα στρατηγικό και συγκεκριμένο σχέδιο για τη ΔΕΗ. Δεν παρουσιάζει κανένα ποσοτικό στοιχείο σε σχέση με τον αριθμό των εργαζομένων που η επιχείρηση χρειάζεται σε κάθε κλάδο, ένα οργανόγραμμα, ώστε να αποδείξει ότι αυτό το πλαίσιο ανταποκρίνεται σε κάποιο μακροπρόθεσμο πλάνο για τη ΔΕΗ.</p>
      <p>Και ενώ θα φανταζόμασταν ότι η κυβέρνηση θέλει να μειώσει το προσωπικό της ΔΕΗ για να την καταστήσει ελκυστική σε ιδιώτες, καθώς όπως και η ίδια έχει παραδεχτεί η ιδιωτικοποίηση της ΔΕΗ είναι το πραγματικό της πλάνο, προχωράει παράλληλα σε προσλήψεις νέων εργαζομένων, ενός κατώτερου θεού και μάλιστα διαμέσου πολιτικών γραφείων της Νέας Δημοκρατίας, καταργώντας το ΑΣΕΠ».</p>
    </article>
  </body>
</html>