<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204645-svitovij-bank-pokrashchiv-prognoz-rostu-vvp-ukrayini"/>
    <meta property="og:site_name" content="Mind UA"/>
    <meta property="article:published_time" content="2019-11-19T15:25:00+00:00"/>
    <meta property="og:title" content="Світовий банк покращив прогноз росту ВВП України"/>
    <meta property="og:description" content="Якщо ключові реформи просуватимуться вперед, очікується, що економічний ріст може досягнути відмітки 3,7% у 2020 році та 4,2% у 2021 році"/>
  </head>
  <body>
    <article>
      <h1>Світовий банк покращив прогноз росту ВВП України</h1>
      <h2>Якщо ключові реформи просуватимуться вперед, очікується, що економічний ріст може досягнути відмітки 3,7% у 2020 році та 4,2% у 2021 році</h2>
      <address>
        <time datetime="2019-11-19T15:25:00+00:00">19 Nov 2019, 15:25</time>
      </address>
      <p>Згідно останнього економічного огляду Світового банку для України, у першій половині 2019 року економіка зросла на 3,6%, а в третьому кварталі на 4,2%. Про це йдеться в <a href="https://www.worldbank.org/uk/news/press-release/2019/11/19/ambitious-reforms-for-stronger-economic-growth-in-ukraine">презентації </a>банку, яка була представлена на прес-конференції в Києві.</p>
      <p>«Це було зумовлено високим врожаєм та сприятливими умовами для росту внутрішнього попиту, в свою чергу, спричиненого зростанням заробітної плати, пенсій та надходженням грошових переказів з-за кордону. Тим не менш, зростання капітальних інвестицій ще не досягло рівня необхідного для забезпечення стрімкого економічного зростання»,- йдеться в презентації.</p>
      <p>«Впровадження амбітного плану реформ, визначеного новим урядом, прискорить притік інвестицій та економічне зростання, що має допомогти створити нові робочі місця та покращити рівень життя населення України, – зазначила Сату Кахонен, директор СБ у справах Білорусі, Молдови та України. – На нашу думку, ключовими реформами є створення прозорого та ефективного ринку землі, демонополізація газового сектору шляхом розділення НАК «Нафтогаз України», підвищення ефективності банківського кредитування економіки за рахунок скорочення частки непрацюючих кредитів у державних банках».</p>
      <p>Якщо ключові реформи просуватимуться вперед, очікується, що економічний ріст може досягнути відмітки 3,7% у 2020 році та 4,2% у 2021 році, переконані у СБ.</p>
      <p>Зазначається, що завдяки зваженій фіскальній і монетарній політиці у 2019 році вдалося знизити рівень інфляції та відсоткових ставок в економіці. Індекс споживчих цін знизився до 6,5% в жовтні 2019 року, в річному обчисленні, з 9,8% на кінець 2018 року, що дозволило Національному банку <a href="https://mind.ua/news/20203656-nbu-zniziv-oblikovu-stavku-do-155">знизити ключову процентну ставку до 15,5%</a> в жовтні з 18% у квітні.</p>
      <p>Важливим також залишається мобілізація належного зовнішнього фінансування для забезпечення виконання виплат за державним боргом у 2019-2021 роках.</p>
      <related>
        <h4>Також читайте</h4>
        <a href="https://mind.ua/news/20204651-ukrayina-zakupit-u-franciyi-20-kateriv-dlya-prikordonnikiv-na-136-mln-evro-mvs"/>
        <a href="https://mind.ua/news/20204648-rf-vidpracovue-kiberataki-v-ukrayini-a-potim-mozhe-spryamuvati-yih-na-krayini-nato-ta-es-rnbo"/>
        <a href="https://mind.ua/news/20204615-ukrayinskij-gazovij-hab-pokazav-najbilshij-progres-v-rejtingu-energotrejderiv-efet"/>
      </related>
    </article>
  </body>
</html>