<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/soz-verdik-super-lige-cikacagiz-215582h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T15:22:22+00:00"/>
    <meta property="og:title" content="Söz verdik Süper Lig'e çıkacağız"/>
    <meta property="og:description" content="Bursaspor'un başarılı kalecisi Çağlar Şahin Akbaba, milli aranın kendilerine iyi geldiğini belirtirken, “Gelirken söz verdik. İnşallah sezon sonunda takımı Süper Lig'e çıkaracağız” dedi."/>
  </head>
  <body>
    <article>
      <h1>Söz verdik Süper Lig'e çıkacağız</h1>
      <h2>Bursaspor'un başarılı kalecisi Çağlar Şahin Akbaba, milli aranın kendilerine iyi geldiğini belirtirken, “Gelirken söz verdik. İnşallah sezon sonunda takımı Süper Lig'e çıkaracağız” dedi.</h2>
      <address>
        <time datetime="2019-11-19T15:22:22+00:00">19 Nov 2019, 15:22</time>
      </address>
      <p>Keçiörengücü maçı hazırlıklarını sürdüren Bursaspor'da kaleci Çağlar Şahin Akbaba, “Çalışmalarımızı en iyi şekilde yapıyoruz. Milli ara bize iyi geldi diye düşünüyorum. Hocamız rakibin analizini yaptı. Bizi bu yönde çalıştırıyor. Toparlanmamız için maçtan güzel bir oyun ve 3 puanla ayrılacağımıza inanıyorum” dedi. Kendi performansından da memnun olduğunu ifade eden başarılı file bekçisi, “Benim iyi performans göstermem takımla alakalı. Ne kadar az pozisyon gelirse o kadar iyi gözükürüm. Benim açımdan şu ana kadar performansım iyi gidiyor. Eksiklerimiz var tabii ki” diye konuştu.</p>
      <p>
        <b>NE İLK NE SON OLACAK</b>
      </p>
      <p>Boluspor karşısında son dakika yedikleri golün kendilerini üzdüğünü ifade eden Çağlar Şahin Akbaba, “Ancak bu son dakikada yediğimiz ne ilk ne de son gol olacak. Kendi attıklarımız da var. Benim açımdan da iyi geçen maçlar oldu. İnşallah bu şekilde devam eder. Gelirken söz verdik. İnşallah sezon sonunda takımı Süper Lig'e çıkaracağız” dedi.</p>
      <p>
        <b>KATKIM OLUYOR</b>
      </p>
      <p>Maçlarda çok fazla önde durduğu için eleştiriler aldığını da söyleyen tecrübeli kaleci, “Bana önde oynuyor, kendine çok güveniyor diye eleştiriler oluyor. Ama maçlarda en az 4-5 pozisyon benim oyuna soktuğum toplardan oluyor. Önde olduğum anlarda gol de yemedik. Gol de yiyebilirim ama takıma daha fazla katkıda bulunuyorum. Bu sistem işe yarıyor. Ben de kendimi oyunun içinde hissediyorum” ifadelerini kullandı.</p>
      <p>
        <b>Burak Kapacak: Zor bir maç olacak</b>
      </p>
      <p>Keçiörengücü maçının zor geçeceğini ifade eden Bursaspor'un genç futbolcusu Burak Kapacak, “Milli arayı iyi geçirdik. İyi çalıştık. İnşallah bundan sonra güzel sonuçlar alacağız. Keçiörengücü iyi bir takım. Zor bir maç olacak. Ama inşallah 3 puan alacağız” dedi. Sol kanatta oynadığında kendisini daha iyi hissettiğini ifade eden genç futbolcu, “Ama maça göre değişiyor. O yüzden hocamız nerede görev verirse orada olurum. Taraftarlarımız bizi desteklemeye devam etsin. Biz onlarla varız. Her zaman bizi desteklesinler. Desteğe ihtiyacımız var. Onlar bizi destekledikçe daha iyi olacağız” şeklinde konuştu. Takımdaki genç oyuncuların kendisini geliştirmek için çalıştığını belirten Burak Kapacak, ”Biz genç oyuncular olarak gelişime açığız. Kendimizi geliştirmek zorundayız. Çalışıyoruz da. İnşallah daha iyi olacağız” ifadelerini kullandı.</p>
    </article>
  </body>
</html>