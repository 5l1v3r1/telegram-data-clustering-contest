<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/datevi-mose-ndash-grande-opera-che-potrebbe-salvare-venezia-non-219448.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T15:12:52+00:00"/>
    <meta property="og:title" content="Mose, la grande opera non e' ostaggio solo di corruzione, ma anche dei burocrati che..."/>
    <meta property="og:description" content="Fabio Tonacci per “la Repubblica”           mose     Il Mose è ostaggio di se stesso. Della «improduttiva pedanteria delle consuetudini e delle forme» che si chiama burocrazia, e che ne immobilizza le 78 paratoie, tuttora incapaci di proteggere Venezia. Da almeno"/>
  </head>
  <body>
    <article>
      <h1>Mose, la grande opera non e' ostaggio solo di corruzione, ma anche dei burocrati che...</h1>
      <address>
        <time datetime="2019-11-19T15:12:52+00:00">19 Nov 2019, 15:12</time>
      </address>
      <hr/>
      <p>
        <b>Fabio Tonacci per <a href="http://www.repubblica.it/">“la Repubblica”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255873/1240406.htm">
          <img src="https://cdn-static.dagospia.com/img/foto/11-2019/mose-1240406.jpg"/>
        </a>
        <figcaption>mose</figcaption>
      </figure>
      <p>Il Mose è ostaggio di se stesso. Della «improduttiva pedanteria delle consuetudini e delle forme» che si chiama burocrazia, e che ne immobilizza le 78 paratoie, tuttora incapaci di proteggere Venezia. Da almeno due anni, infatti, i soggetti che hanno il compito di finirlo - il Consorzio Venezia Nuova da una parte, il Provveditorato per le opere pubbliche del Veneto dall' altra - si parlano con la lingua dei separati in casa: carte bollate, richiami «alla leale collaborazione», accuse reciproche e giornalieri scaricabarile.</p>
      <figure>
        <a href="https://www.dagospia.com/mediagallery/Dago_fotogallery-255873/1240403.htm">
          <img src="https://cdn-static.dagospia.com/img/foto/11-2019/giuseppe-fiengo-1-1240403.jpg"/>
        </a>
        <figcaption>giuseppe fiengo 1</figcaption>
      </figure>
      <p>È il paradosso dell' ultimo miglio del Mose, arrivato al 94 per cento della realizzazione: i soldi per terminare la parte impiantistica (che ne consentirebbe l' utilizzo d' urgenza) ci sono, ma non riescono a spenderli. E la spiegazione è contenuta in uno scambio riservato di mail che Repubblica ha visionato.</p>
      <figure>
        <a href="https://www.dagospia.com/mediagallery/Dago_fotogallery-255873/1240402.htm">
          <img src="https://cdn-static.dagospia.com/img/foto/11-2019/roberto-linetti-1240402.jpg"/>
        </a>
        <figcaption>roberto linetti</figcaption>
      </figure>
      <p>Dunque, con ordine. Il 27 marzo 2019 i due commissari del Consorzio inviano al ministro della Infrastrutture e al provveditore Roberto Linetti una lettera, nella quale, oltre a rimandare al 31 dicembre 2021 la consegna dell' opera, chiedono denaro per pagare fino ad allora dipendenti e tecnici. La risposta di Linetti arriva un mese e mezzo dopo, e, diciamo, non è delle più concilianti.</p>
      <figure>
        <a href="https://www.dagospia.com/mediagallery/Dago_fotogallery-255873/1238802.htm">
          <img src="https://cdn-static.dagospia.com/img/foto/11-2019/giancarlo-galan-silvio-berlusconi-e-luca-zaia-tagliano-il-nastro-del-mose-1238802.jpg"/>
        </a>
        <figcaption>giancarlo galan silvio berlusconi e luca zaia tagliano il nastro del mose</figcaption>
      </figure>
      <p>«La ora declamata impossibilità di rispettare i termini stabiliti è dovuta esclusivamente all' inerzia del concessionario (il Consorzio, ndr ). Appare molto grave la costante noncuranza degli obblighi che entrambi gli amministratori hanno assunto».</p>
      <figure>
        <a href="https://www.dagospia.com/mediagallery/Dago_fotogallery-255873/1238626.htm">
          <img src="https://cdn-static.dagospia.com/img/foto/11-2019/il-mose-di-venezia-1238626.jpg"/>
        </a>
        <figcaption>IL MOSE DI VENEZIA</figcaption>
      </figure>
      <p>Non solo. Rispedisce al mittente anche la richiesta di sbloccare il finanziamento necessario. «Già lo scorso anno - scrive Linetti - questo Istituto ha rischiato di chiedere una disponibilità ben maggiore di quella effettivamente commisurata all' andamento dei lavori del Mose, con la conseguenza di perdere parte dei finanziamenti. A fronte di motivazione dichiarata dal Consorzio di provvedere nei primi mesi del 2019, a pagamenti per gli impianti ho trasferito svariati milioni: ebbene, ad oggi è pervenuto un solo Saldo avanzamento lavori pari al 10% dell' importo presunto, ancora una volta dimostrando scarsa attendibilità».</p>
      <figure>
        <a href="https://www.dagospia.com/mediagallery/Dago_fotogallery-255873/1240404.htm">
          <img src="https://cdn-static.dagospia.com/img/foto/11-2019/giuseppe-fiengo-2-1240404.jpg"/>
        </a>
        <figcaption>giuseppe fiengo 2</figcaption>
      </figure>
      <p>Una durezza che ha portato i due commissari Fiengo e Ossola a replicare, il 15 luglio, con l' allora ministro delle Infrastrutture Toninelli: «Constatiamo il perdurante e immotivato atteggiamento ostruzionistico, perseguito con rappresentazioni parziali e fuorvianti dello stato di fatto e di diritto». Il 7 ottobre il Consorzio rincara la dose con la ministra De Micheli.</p>
      <figure>
        <a href="https://www.dagospia.com/mediagallery/Dago_fotogallery-255873/1240401.htm">
          <img src="https://cdn-static.dagospia.com/img/foto/11-2019/roberto-linetti-2-1240401_tn.jpeg"/>
        </a>
        <figcaption>roberto linetti 2</figcaption>
      </figure>
      <p>L' oggetto della mail («Dovere di leale collaborazione per la realizzazione del Mose») da solo basta a far capire che aria tira a Venezia: «Così non riusciamo a dare continuità. Da gennaio a luglio su 18 nuovi lavori esaminati dal Cta (organo tecnico del Provveditorato) ne risultano approvati solo 4; e solo 2 varianti suppletive su 13 presentate; i tempi di erogazione delle somme, poi, non sono tempestivi».</p>
      <figure>
        <a href="https://www.dagospia.com/mediagallery/Dago_fotogallery-255873/1240400.htm">
          <img src="https://cdn-static.dagospia.com/img/foto/11-2019/giuseppe-fiengo-1240400.jpg"/>
        </a>
        <figcaption>giuseppe fiengo</figcaption>
      </figure>
      <p>Linetti, andato in pensione a settembre, spiega a Repubblica che la leale collaborazione non è mai venuta meno. «Ho anche autorizzato finanziamenti per opere doppie, cioè per aggiustare lavori fatti male, come per ripristinare la conca di navigazione (20 milioni) e le tubature di Malamocco danneggiate da una mareggiata nel 2015. Ma pagare con soldi pubblici la guardiania dei cantieri, come mi hanno chiesto, è troppo.</p>
      <figure>
        <a href="https://www.dagospia.com/mediagallery/Dago_fotogallery-255873/1232741.htm">
          <img src="https://cdn-static.dagospia.com/img/foto/11-2019/porto-di-malamocco-mose-1232741.jpg"/>
        </a>
        <figcaption>PORTO DI MALAMOCCO MOSE</figcaption>
      </figure>
      <p>I due commissari potevano fare molto di più in questi mesi, la verità è che non è il loro mestiere». E adesso arriva il terzo: la prefettura di Roma ha infatti nominato l' avvocato dello Stato Vincenzo Nunziata al posto di Luigi Magistro, dimessosi nel 2017.</p>
      <p>Tre commissari del Consorzio, una supercommissaria (Elisabetta Spitz) e un nuovo provveditore dovrebbero bastare per coprire l' ultimo miglio del Mose. Si spera.</p>
      <figure>
        <a href="https://www.dagospia.com/mediagallery/Dago_fotogallery-255873/479417.htm">
          <img src="https://cdn-static.dagospia.com/img/foto/07-2013/venezia-progetto-mose-256126.jpg"/>
        </a>
        <figcaption>venezia progetto mose cantieri x</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/479410.htm">
          <img src="https://cdn-static.dagospia.com/img/foto/07-2013/venezia-mose-chioggia-256119.jpg"/>
        </a>
        <figcaption>venezia mose chioggia armatura inox ripresa boccola nastro espansivo lamiera per giunti impermeabilizzazione acqua di mare</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/477053.htm">
          <img src="https://cdn-static.dagospia.com/img/foto/07-2013/mose-venezia-253751.jpg"/>
        </a>
        <figcaption>mose venezia</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/478995.htm">
          <img src="https://cdn-static.dagospia.com/img/foto/07-2013/venezia-cantieri-mose-255703.jpg"/>
        </a>
        <figcaption>VENEZIA CANTIERI DEL MOSE</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/504894.htm">
          <img src="https://cdn-static.dagospia.com/img/foto/11-2013/cantiere-mose-281715.jpg"/>
        </a>
        <figcaption>CANTIERE DEL MOSE</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/479411.htm">
          <img src="https://cdn-static.dagospia.com/img/foto/07-2013/foto-aerea-mose-256120.jpg"/>
        </a>
        <figcaption>foto aerea mose venezia</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/479414.htm">
          <img src="https://cdn-static.dagospia.com/img/foto/07-2013/mose-venezia-256123.jpg"/>
        </a>
        <figcaption>mose venezia N</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255873/504895.htm">
          <img src="https://cdn-static.dagospia.com/img/foto/11-2013/piergiorgio-baita-281716.jpg"/>
        </a>
        <figcaption>PIERGIORGIO BAITA</figcaption>
      </figure>
    </article>
  </body>
</html>