<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/alla-spor/petrounias-mpainei-sti-maxi-gia-to-tokio/2919075/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T15:18:26+00:00"/>
    <meta property="og:title" content="Πετρούνιας: Μπαίνει στη “μάχη” για το… Τόκιο!"/>
    <meta property="og:description" content="Ο Λευτέρης Πετρούνιας δεν κατάφερε να εξασφαλίσει την απευθείας πρόκριση στους Ολυμπιακούς Αγώνες του Τόκιο, μετά την κατάληψη της 4ης θέσης στο Παγκόσμιο Πρωτάθλημα της Στουτγάρδης, κάτι όμως που θα προσπαθήσει να κάνει συγκεντρώνοντας πόντους στην παγκόσμια κατάταξη."/>
  </head>
  <body>
    <article>
      <h1>Πετρούνιας: Μπαίνει στη “μάχη” για το… Τόκιο!</h1>
      <h2>Ο Λευτέρης Πετρούνιας δεν κατάφερε να εξασφαλίσει την απευθείας πρόκριση στους Ολυμπιακούς Αγώνες του Τόκιο, μετά την κατάληψη της 4ης θέσης στο Παγκόσμιο Πρωτάθλημα της Στουτγάρδης, κάτι όμως που θα προσπαθήσει να κάνει συγκεντρώνοντας πόντους στην παγκόσμια κατάταξη.</h2>
      <address><time datetime="2019-11-19T15:18:26+00:00">19 Nov 2019, 15:18</time> by <a rel="author">Newsit Newsroom</a></address>
      <p>Η επιχείρηση συλλογής πόντων στην παγκόσμια κατάταξη, με απώτερο στόχο την επίτευξη της Ολυμπιακής πρόκρισης, ξεκινά από το Κότμπους για τον Λευτέρη Πετρούνια και για τον Κωνσταντίνο Κωνσταντινίδη, οι οποίοι θα συμμετάσχουν στο παγκόσμιο κύπελλο ενόργανης γυμναστικής της γερμανικής πόλης (21-24 Νοεμβρίου).</p>
      <p>Οι δύο σπεσιαλίστες των κρίκων αναχώρησαν σήμερα (19/11) μαζί με τον ομοσπονδιακό προπονητή Δημήτρη Ράφτη και τον διεθνή κριτή Νίκο Προβιά, επιστρέφοντας στη Γερμανία σχεδόν ενάμιση μήνα μετά το παγκόσμιο πρωτάθλημα της Στουτγάρδης, όπου η θετική παρουσία τους δεν στάθηκε αρκετή για να τους χαρίσει το μετάλλιο και το Ολυμπιακό εισιτήριο για το «Τόκιο 2020».</p>
      <p>Αμφότεροι θα αγωνιστούν την Πέμπτη (21/11, 17:30 – 20:30 ώρα Ελλάδας) στον προκριματικό των κρίκων, με πρώτο στόχο την είσοδο στην οκτάδα των φιναλίστ, ώστε στον τελικό του Σαββάτου (23/11, 15:00 – 18:00 ώρα Ελλάδας) να στοχεύσουν στην κορυφή.</p>
      <p>«Μετά την Στουτγάρδη πήγαμε προσεκτικά με τον Λευτέρη, δεν είχε πόνους στις προπονήσεις και θα είναι πολύ καλύτερος αυτή τη φορά. Αν δεν έχουμε απρόοπτα, θα θυμίζει τον παλιό Πετρούνια. Επίσης, έχουμε “πειράξει” λίγο το πρόγραμμά του: Το κάναμε πιο γρήγορο και πιο εντυπωσιακό, αλλάζοντας την σειρά των ασκήσεών του», δήλωσε ο προπονητής της Εθνικής ανδρών Δημήτρης Ράφτης και συμπλήρωσε:</p>
      <p>«Ο Κωνσταντινίδης βρίσκεται επίσης σε καλή κατάσταση και έχει βελτιώσει τις αιωρήσεις του συγκριτικά με το παγκόσμιο πρωτάθλημα. Και για τους δύο αθλητές μας ο στόχος είναι να μπουν στην οκτάδα και κατόπιν να ανταποκριθούν στις απαιτήσεις του τελικού, ενώ για τον Λευτέρη η επιδίωξη θα είναι φυσικά η νίκη».</p>
      <p>Έχοντας απουσιάσει από τους τέσσερις αντίστοιχους αγώνες της περσινής σεζόν, λόγω των χειρουργικών επεμβάσεων που τους υποχρέωσαν σε πολύμηνη αποχή, ο Πετρούνιας και ο Κωνσταντινίδης είναι υποχρεωμένοι να καλύψουν το χαμένο έδαφος συγκριτικά με τους ανταγωνιστές τους στα τέσσερα φετινά ραντεβού, αρχής γενομένης από το Κότμπους, αλλά και στα τρία παγκόσμια κύπελλα που θα ακολουθήσουν (Φεβρουάριος 2020: Μελβούρνη, Μάρτιος 2020: Μπακού και Ντόχα).</p>
      <p>Με την ολοκλήρωση της σειράς των αγώνων θα προκύψει η τελική παγκόσμια κατάταξη και ο κορυφαίος σε κάθε όργανο θα κατακτήσει το εισιτήριο για τους Ολυμπιακούς Αγώνες του Τόκιο.</p>
      <p>Θα ληφθούν υπόψη οι τρεις καλύτερες επιδόσεις κάθε αθλητή, ανεξάρτητα από τον αριθμό αγώνων που έχει δώσει, πράγμα που σημαίνει ότι ο Λευτέρης Πετρούνιας θα χρειαστεί τρία χρυσά μετάλλια στις τέσσερις διοργανώσεις (και μάλιστα με υψηλές βαθμολογίες, για το ενδεχόμενο τελικής ισοβαθμίας) προκειμένου να υποσκελίσει με βεβαιότητα όλους τους υπόλοιπους διεκδικητές και να εξασφαλίσει την Ολυμπιακή πρόκριση.</p>
      <p>Ως κυριότεροι αντίπαλοι των Ελλήνων εκπροσώπων προβάλλουν κατά σειρά ο Κινέζος Γιανγκ Λιου, με δύο χρυσά μετάλλια στα προηγούμενα παγκόσμια κύπελλα και 60 πόντους στην ειδική κατάταξη, ο συμπατριώτης του Σινγκγιού Λαν, με ένα χρυσό και 30 πόντους μέχρι στιγμής, αλλά και ο Βρετανός Κόρτνεϊ Τάλοχ, που επίσης έχει ένα χρυσό από την περσινή σεζόν, καθώς και χαμηλότερα πλασαρίσματα σε άλλους τελικούς.</p>
      <p>Όλοι οι παραπάνω θα είναι παρόντες στο Κότμπους, αντίθετα με τους τρεις κορυφαίους του πρόσφατου παγκόσμιου πρωταθλήματος, τον Τούρκο Ιμπραχίμ Τσολάκ, τον Ιταλό Μάρκο Λονταντίο και τον Γάλλο Σαμίρ Αΐτ Σαΐντ, οι οποίοι «σφράγισαν» στην Στουτγάρδη το εισιτήριο για το Τόκιο και πλέον δίνουν την ευκαιρία της συμμετοχής και της διάκρισης σε άλλους συμπατριώτες τους.</p>
      <p>Στο παγκόσμιο κύπελλο “Turnier der Meister”, που πραγματοποιείται για 43η χρονιά στη γερμανική πόλη, έχουν δηλώσει συμμετοχή συνολικά 194 αθλητές και αθλήτριες (129 άνδρες, 65 γυναίκες) από 48 χώρες.</p>
      <p>Πληροφορίες: ego-gymnastics.gr</p>
    </article>
  </body>
</html>