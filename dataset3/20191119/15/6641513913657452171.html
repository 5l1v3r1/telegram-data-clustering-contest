<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/rusya-savunma-bakanligi-sorumluluklarimizi-yerine-getirdik-turkiye-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-19T15:01:00+00:00"/>
    <meta property="og:title" content="Rusya Savunma Bakanlığı: Sorumluluklarımızı yerine getirdik"/>
    <meta property="og:description" content="Rusya Savunma Bakanlığı: Sorumluluklarımızı yerine getirdik | aydinlik.com.tr"/>
  </head>
  <body>
    <article>
      <h1>Rusya Savunma Bakanlığı: Sorumluluklarımızı yerine getirdik</h1>
      <address>
        <time datetime="2019-11-19T15:01:00+00:00">19 Nov 2019, 15:01</time>
      </address>
      <p>
        <b>Rusya Savunma Bakanlığı Sözcüsü İgor Konaşenkov, Çavuşoğlu'nun mutabakatın gereği yapılmadı sözlerini şaşkınlıkla karşıladıklarını, Rusya'nın tüm sorumluluklarını yerine getirdiğini belirtti. Konaşenkov, sınır bölgelerinde durumun normalleşmesi için ek asker gönderileceğini bildirdi.</b>
      </p>
      <p>Rusya Savunma Bakanlığı Sözcüsü İgor Konaşenkov, Dışişleri Bakanı Mevlüt Çavuşoğlu’nun Rusya’nın Suriye’deki sözlerini tutmadığı açıklamalarını şaşkınlıkla karşıladıklarını ifade etti.</p>
      <p>Rusya’nın Türkiye sınırından Kürt grupların çıkarılmasına ilişkin tüm sorumluluklarını yerine getirdiğini vurgulayan Konaşenkov, “Rusya’nın Türkiye ile olan 22 Ekim tarihli Soçi mutabakatının hükümlerini tam anlamıyla yerine getirdiğini ve getirmeye devam ettiğini hatırlatmak isteriz” dedi.</p>
      <p>Konaşenkov, "Çatışan tarafların birbirlerinden uzaklaştırılması konusu süresinden önce tamamlandı. Türk Silahlı Kuvvetleri ile Suriye sınırında ortak devriye görevi yürütülüyor” ifadelerine de yer verdi.</p>
      <p>
        <b>DAHA FAZLA RUS ASKERİ GÖNDERİLECEK</b>
      </p>
      <p>Konaşenkov’a göre, Suriye’nin sınır bölgelerinde durumun normalleştirilmesi için ek Rus askeri polis güçleri gönderiliyor, sivillere yardım için saha hastaneleri kuruluyor. Rusya’nın Suriye’deki tarafları uzlaşma merkezi tarafından Fırat’ın doğusunda sivillere insani yardım gönderiliyor, çatışmalar sırasında zarar gören altyapıların tamiri için adımlar atılıyor. Rusya’nın attığı adımlar neticesinde söz konusu bölgedeki durum önemli ölçüde gelişti.</p>
      <p>
        <b>ÇAVUŞOĞLU'NUN YAPTIĞI AÇIKLAMA</b>
      </p>
      <p>"Bizim hazırladığımız metinler üzerinden müzakere yapılarak mutabakat sağlandı ya da ortak açıklama yapıldı. Arkadaşlarımız da gerçekten çok iyi bir şekilde çalıştılar. Sonuçta burada biz iki ülkeyle de 5 gün içinde mutabakata vardık. Burada şu anda bu mutabakatın gereğini yaptılar mı tamamen? Hayır yapmadılar, yapılması lazım. Biz mutabakat gereği üzerimize düşeni yaptık ama tacizler olduğu zaman da gereğini yaptık ama buradan bir netice alamazsak tıpkı Amerika ile denedikten sonra harekâtı başlattığımız gibi yine gereğini yapacağız. Bunun başka çaresi yok. Yanı başımızdaki terör tehdidini bizim mutlaka temizlememiz lazım."</p>
      <related>
        <h4>Benzer Haberler</h4>
        <a href="https://www.aydinlik.com.tr/rusya-savunma-bakanligi-ndan-mektup-turkiye-yukumluluklerini-yerine-getirsin-dunya-ocak-2018"/>
        <a href="https://www.aydinlik.com.tr/rus-savunma-bakanligi-ndan-pentagon-a-cagri-haziriz-dunya-temmuz-2018"/>
        <a href="https://www.aydinlik.com.tr/rusya-savunma-bakanligi-roketlerin-cogu-havada-imha-edildi-dunya-nisan-2018-3"/>
        <a href="https://www.aydinlik.com.tr/dunya/2017-haziran/rusya-suriye-de-ic-savas-bitti"/>
      </related>
    </article>
  </body>
</html>