<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/ziemas-sports/eiropas-cempionata-puscela-latvijas-kerlingistes-nonak-atpalicejos.a338834/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T15:41:00+00:00"/>
    <meta property="og:title" content="Eiropas čempionāta pusceļā Latvijas kērlingistes nonāk atpalicējos"/>
    <meta property="og:description" content="Latvijas sieviešu kērlinga izlase sešās spēlēs Eiropas čempionātā izcīnīja tikai vienu uzvaru, kas komandu turnīra pusceļā Zviedrijas pilsētā Helsingborgā ierindo dalītā pēdējā vietā, liecina rīkotāju informācija. "/>
  </head>
  <body>
    <article>
      <h1>Eiropas čempionāta pusceļā Latvijas kērlingistes nonāk atpalicējos</h1>
      <address><time datetime="2019-11-19T15:41:00+00:00">19 Nov 2019, 15:41</time> by <a rel="author" href="https://www.lsm.lv/autors/gundars-galkins/" target="_blank">Gundars Galkins</a></address>
      <p>
        <b>Latvijas sieviešu kērlinga izlase sešās spēlēs Eiropas čempionātā izcīnīja tikai vienu uzvaru, kas komandu turnīra pusceļā Zviedrijas pilsētā Helsingborgā ierindo dalītā pēdējā vietā, liecina rīkotāju informācija. </b>
      </p>
      <p><i>(papildināts pēc otrdien notikušajām spēlēm)</i><br/>Latvietes otrdien ar 5:8 zaudēja Krievijai, bet divās spēlēs pirmdien piekāpās olimpiskajām un Eiropas čempionēm zviedrietēm (2:9), kā arī atzina Dānijas pārākumu (4:8).</p>
      <p>Pēc neveiksmes pirmajā spēlē pret Čehiju (2:8) latvietes zaudēja arī Norvēģijai (5:6), bet vienīgo uzvaru papildu endā nodrošināja pret Igaunijas komandu (10:9). Kapteines Ivetas Stašas-Šaršūnes vadībā Latvijas kērlingistes turnīra turpinājumā līdz 21.novembrim samēros spēkus arī ar Skotijas, Vācijas un Šveices izlasēm. </p>
      <p>Augstākajā divīzijā startē pa 10 valstu sieviešu un vīriešu izlasēm. Sievietēm pēc sešām spēlēm līderpozīcijas ar piecām uzvarām dala Krievija, Skotija un Šveice.</p>
      <p>Pēc apļa izspēles cīņu par medaļām turpinās četras labākās komandas, savukārt divas vājākās vienības izkritīs uz B līmeni. Pirmo septiņu vietu ieguvējas kvalificēsies pasaules čempionātam, bet vismaz divu nākamo vietu ieguvējas varēs piedalīties kvalifikācijas turnīrā.</p>
      <p>Savukārt B divīzijā vīriešiem spēlē 16 komandas, kas pirmajā posmā sadalītas divās grupās. Latvijas vīriešu izlase grupā iekrāja uzvaras pār Izraēlu (8:3), Franciju (10:6) un Lietuvu (5:4), bet zaudēja Turcijai (3:6) un Baltkrievijai (5:7). Latvijas izlase grupā dala 4.vietu astoņu komandu konkurencē.</p>
      <p>Līdz 21.novembrim Latvijas kērlingistiem grupā jāspēlē arī pret Poliju un Austriju. B divīzijas divas labākās komandas izcīnīs ceļazīmi uz A divīziju. Kapteiņa Mārtiņa Trukšāna vadītajai komandai ir iespēja pacīnīties par iekļūšanu pasaules čempionāta kvalifikācijas turnīrā. </p>
      <related>
        <h4>Saistītie raksti</h4>
        <a href="https://www.lsm.lv/raksts/sports/ziemas-sports/latvijas-kerlingistes-ar-zaudejumu-cehijai-sak-eiropas-cempionatu.a338686/"/>
        <a href="https://www.lsm.lv/raksts/sports/citi/latvijas-sieviesu-kerlinga-izlase-izcina-2vietu-pasaules-tures-posma-tukuma.a336599/"/>
        <a href="https://www.lsm.lv/raksts/sports/citi/latvijas-damu-kerlinga-komandas-pasaules-tures-posmu-aizvada-bez-zaudejumiem.a336355/"/>
        <a href="https://www.lsm.lv/raksts/sports/citi/latvijas-jaukta-kerlinga-izlase-pasaules-cempionatu-nosledz-31vieta.a335567/"/>
        <a href="https://www.lsm.lv/raksts/sports/citi/jelgavnieki-cinisies-par-celazimi-uz-pasaules-cempionatu-kerlinga.a332821/"/>
        <a href="https://www.lsm.lv/raksts/sports/ziemas-sports/jauktie-kerlinga-pari-cinas-par-tiesibam-parstavet-latviju-pasaules-cempionata-atlase.a332697/"/>
        <a href="https://www.lsm.lv/raksts/sports/ziemas-sports/latvijas-kerlinga-speletajas-saspringta-galotne-piekapjas-korejietem-un-zaude-krievietem.a313616/"/>
        <a href="https://www.lsm.lv/raksts/sports/ziemas-sports/latvijas-sieviesu-kerlinga-izlase-pasaules-cempionata-zaude-japanai-un-somijai.a313461/"/>
      </related>
    </article>
  </body>
</html>