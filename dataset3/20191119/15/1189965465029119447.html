<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259801/gia-enan-kalo-ypno-ethelontes-stronoyn-krevatia-gia-astegoys-se-parkingk-poy-kleinei-ti-nyxta"/>
    <meta property="og:site_name" content="LiFO"/>
    <meta property="article:published_time" content="2019-11-19T15:08:00+00:00"/>
    <meta property="og:title" content="«Για έναν καλό ύπνο»: Εθελοντές στρώνουν κρεβάτια για άστεγους σε πάρκινγκ που κλείνει τη νύχτα"/>
    <meta property="og:description" content="Κάθε νύχτα, ο φιλανθρωπικός οργανισμός Βeddown στην Αυστραλία μεταμορφώνει σε καταφύγιο για άστεγους ένα πάρκινγκ που χρησιμοποιείται τις πρωινές ώρες αλλά αδειάζει εντελώς μετά το απόγευμα"/>
  </head>
  <body>
    <article>
      <h1>«Για έναν καλό ύπνο»: Εθελοντές στρώνουν κρεβάτια για άστεγους σε πάρκινγκ που κλείνει τη νύχτα</h1>
      <h2>Κάθε νύχτα, ο φιλανθρωπικός οργανισμός Βeddown στην Αυστραλία μεταμορφώνει σε καταφύγιο για άστεγους ένα πάρκινγκ που χρησιμοποιείται τις πρωινές ώρες αλλά αδειάζει εντελώς μετά το απόγευμα</h2>
      <address><time datetime="2019-11-19T15:08:00+00:00">19 Nov 2019, 15:08</time> by <a rel="author">LIFOTEAM</a></address>
      <p>
        <b>Κάθε νύχτα, ο φιλανθρωπικός οργανισμός Βeddown στην Αυστραλία μεταμορφώνει σε καταφύγιο για άστεγους ένα πάρκινγκ που χρησιμοποιείται τις πρωινές ώρες αλλά αδειάζει εντελώς μετά το απόγευμα.</b>
      </p>
      <p>Μόλις φύγουν όλα τα αυτοκίνητα, δεκάδες εθελοντές συναρμολογούν και στρώνουν διπλά κρεβάτια στον κλειστό και προφυλαγμένο χώρο, δίνοντας την ευκαιρία για έναν ασφαλή και ήσυχο ύπνο σε όσους άστεγους θέλουν να κοιμηθούν εκεί. Όπως τονίζουν οι υπεύθυνοι στην ιστοσελίδα τους, πολλοί από τους άστεγους υποφέρουν, μεταξύ άλλων, και από έλλειψη ύπνου που αυξάνει τις πιθανότητες για κατάθλιψη, διαβήτη, υπέρταση, παχυσαρκία και απώλεια μνήμης.</p>
      <p>«Αυτοί που κοιμούνται δύσκολα έχουν μόνιμα την αγωνία της ασφάλειας και τον φόβο να μην τους επιτεθεί κανείς ή μην τους πάρουν τα προσωπικά τους αντικείμενα. Με το να παρέχουμε ένα ασφαλές και άνετο περιβάλλον για βραδινή ξεκούραση, βοηθούμε στην αποκατάσταση της υγείας, της αξιοπρέπειας και του σεβασμού προς τους προσκεκλημένους μας».</p>
      <figure>
        <img src="https://www.lifo.gr/uploads/image/1569569/ipogeio-parking-katafigio-astegous-7.jpg"/>
      </figure>
      <figure>
        <img src="https://www.lifo.gr/uploads/image/1569564/ipogeio-parking-katafigio-astegous-6.jpg"/>
      </figure>
      <p>Ο ιδρυτής του οργανισμού, Νόρμαν ΜακΓκίλιβρεϊ, εμπνεύστηκε την ιδέα καθώς περπατούσε μέσα σε ένα άδειο πάρκινγκ μια νύχτα. «Γιατί να μην το μετατρέψουμε σε προσωρινό καταφύγιο;», αναρωτήθηκε και μετά από τις απαραίτητες συνεννοήσεις, ήδη το πρώτο πάρκινγκ μετατράπηκε σε ένα ασφαλές υπνοδωμάτιο, με πρόσβαση σε μπάνιο.</p>
      <p>Το Beddown παρέχει και άλλες υπηρεσίες, δίνοντας στους άστεγους την ευκαιρία να επισκεφθούν γιατρούς, οδοντιάτρους και κομμωτές. Προσφέρουν επίσης καινούργια ρούχα και άμεση επικοινωνία με την κοινωνική πρόνοια. Κατά τη διάρκεια της πιλοτικής εφαρμογής του προγράμματος, συνολικά 41 άτομα φιλοξενήθηκαν στον χώρο. Ο νεώτερος από αυτούς ήταν μόλις 15 ετών και ένα βράδυ η προσέλευση ήταν τόσο μεγάλη που γέμισαν όλα τα κρεβάτια.</p>
      <figure>
        <img src="https://www.lifo.gr/uploads/image/1569562/ipogeio-parking-katafigio-astegous-2.jpg"/>
      </figure>
      <figure>
        <img src="https://www.lifo.gr/uploads/image/1569563/ipogeio-parking-katafigio-astegous-1.jpg"/>
      </figure>
      <figure>
        <img src="https://www.lifo.gr/uploads/image/1569565/ipogeio-parking-katafigio-astegous-3.jpg"/>
      </figure>
      <figure>
        <img src="https://www.lifo.gr/uploads/image/1569568/ipogeio-parking-katafigio-astegous-8.jpg"/>
      </figure>
    </article>
  </body>
</html>