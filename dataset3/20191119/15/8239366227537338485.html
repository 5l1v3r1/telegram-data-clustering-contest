<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/svitovyy_bank_onovyv_prognoz_shchodo_zrostannya_ekonomiky_ukrainy_331132.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T15:45:00+00:00"/>
    <meta property="og:title" content="Світовий банк оновив прогноз щодо зростання економіки України"/>
    <meta property="og:description" content="Світовий банк очікує, що зростання економіки України у 2019 році буде на рівні 3,6% і, якщо ключові реформи в країні просуватимуться, очікується, що економічний ріст може досягнути відмітки 3,7% у 2020 році."/>
  </head>
  <body>
    <article>
      <h1>Світовий банк оновив прогноз щодо зростання економіки України</h1>
      <h2>Світовий банк очікує, що зростання економіки України у 2019 році буде на рівні 3,6% і, якщо ключові реформи в країні просуватимуться, очікується, що економічний ріст може досягнути відмітки 3,7% у 2020 році.</h2>
      <address>
        <time datetime="2019-11-19T15:45:00+00:00">19 Nov 2019, 15:45</time>
      </address>
      <p>Про це повідомляє <a href="https://www.unn.com.ua/">УНН</a> з посиланням на Економічний огляд Світового банку для України.</p>
      <p>"Згідно останнього економічного огляду Світового банку для України, у першій половині 2019 року економіка зросла на 3,6%, а в третьому кварталі - на 4,2%. Це було зумовлено високим врожаєм та сприятливими умовами для росту внутрішнього попиту, в свою чергу, спричиненого зростанням заробітної плати, пенсій та надходженням грошових переказів з-за кордону", - повідомили у Світовому банку.</p>
      <p>Зазначається, що, водночас, зростання капітальних інвестицій ще не досягло рівня, необхідного для забезпечення стрімкого економічного зростання.</p>
      <p>"Впровадження амбітного плану реформ, визначеного новим урядом, прискорить притік інвестицій та економічне зростання, що має допомогти створити нові робочі місця та покращити рівень життя населення України. На нашу думку, ключовими реформами є створення прозорого та ефективного ринку землі, демонополізація газового сектору шляхом розділення НАК Нафтогаз України, підвищення ефективності банківського кредитування економіки за рахунок скорочення частки непрацюючих кредитів у державних банках", - зазначила директор Світового банку у справах Білорусі, Молдови та України Сату Кахонен.</p>
      <p>"З огляду на високі показники в першому півріччі 2019 року, зростання в цілому, за прогнозами, залишиться стійким на рівні 3,6 відсотків у 2019 році... Якщо ключові реформи просуватимуться вперед, очікується, що економічний ріст може досягнути відмітки 3,7% у 2020 році та 4,2% у 2021 році", - вказали у Світовому банку.</p>
      <p>Зазначається, що Україні необхідно і надалі продовжувати підтримувати стабільність державних фінансів шляхом зменшення тиску з боку поточних витрат, а саме видатків на оплату праці та соціального забезпечення. Важливим також залишається мобілізація належного зовнішнього фінансування для забезпечення виконання виплат за державним боргом у 2019-2021 роках.</p>
      <p>Нагадаємо, як писало Гал-інфо, Львівщина продовжує <a href="https://galinfo.com.ua/news/lvivshchyna_prodovzhuie_spivpratsyu_zi_svitovym_bankom_329635.html">співпрацю</a> зі Світовим банком.</p>
    </article>
  </body>
</html>