<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/pivnichnyj-potik-2-i-sankciji-ssha/30280236.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T15:30:04+00:00"/>
    <meta property="og:title" content="Росія добудовує «Північний потік-2», а Конгрес США все ніяк не ухвалить санкції проти нього"/>
    <meta property="og:description" content="Законодавці США засвідчили двопартійну підтримку санкцій, але залишаються розбіжності щодо ширших заходів, що змушує Київ нервуватися"/>
  </head>
  <body>
    <article>
      <h1>Росія добудовує «Північний потік-2», а Конгрес США все ніяк не ухвалить санкції проти нього</h1>
      <address><time datetime="2019-11-19T15:30:04+00:00">19 Nov 2019, 15:30</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Todd Prince</b>
      </p>
      <p>
        <b>У час розслідування щодо імпічменту президента Дональда Трампа в Конгресі США менш помітно розгортається ще одна драма, в якій визначні ролі грають Росія й Україна. Законодавці США засвідчили двопартійну підтримку санкцій, що мали б зупинити газогін «Північний потік-2», але залишаються розбіжності щодо ширших заходів. Росія вже наближається до завершення газогону дном Балтійського моря до Європи, що оминає Україну, а Конгрес досі не голосував за санкції, що змушує Київ нервуватися. Українські посадовці вже писали листи законодавцям США з закликом ухвалити закон про запровадження санкцій проти компаній, що беруть участь у російському газогінному проєкті.</b>
      </p>
      <p>Члени обох палат Конгресу від обох партій, схоже, єдині в думці про необхідність зупинити проєкт президента Росії <b>Володимира Путіна</b> вартістю в 11 мільярдів доларів, який має постачати російський газ до Європи новим газогоном, що йде дном Балтійського моря в обхід України.</p>
      <p>Законопроєкти про санкції проти компаній, що беруть участь у будівництві газогону, легко пройшли слухання в комітетах Палати представників і Сенату ще влітку – їх значною більшістю голосів підтримали і демократи, і республіканці.</p>
      <p>Але відтоді нових кроків до запровадження таких санкцій в жодній із палат по суті й не було – а Росія тим часом швидко просувається до завершення будівництва газогону.</p>
      <p>Це непокоїть Київ – адже нова труба зі східного російського берега Балтійського моря до Німеччини дасть можливість переспрямувати газ до Європи, оминаючи Україну і усуваючи для Росії необхідність платити Києву мільярди доларів за транзит. Непокоїть це й американських посадовців, які кажуть, що це посилить і збагатить Росію й додасть їй сміливості.</p>
      <figure>
        <img src="https://gdb.rferl.org/35E7414B-EF23-423E-A234-246C6AFDCEC5.jpg"/>
      </figure>
      <p>Сенатор <b>Тед Круз</b>, республіканець від Техасу, який є одним із найпалкіших критиків «Північного потоку-2», казав, що цей проєкт посилить вплив Москви на енергетичну галузь усієї Європи і додасть грошей у скарбницю Кремля, а це підвищує небезпеку воєнного авантюризму з боку Росії через п’ять років по тому, як вона окупувала Крим і допомогла сепаратистам захопити частину східної України.</p>
      <figure>
        <img src="https://gdb.rferl.org/DAA20C94-982E-45B0-A1BB-328AFB13237D.jpg"/>
        <figcaption>Тед Круз</figcaption>
      </figure>
      <p>І в <b>Конгресі</b> США, і в Україні непокояться, що американські законодавці, зосередившись на імпічменті, не дійдуть остаточної згоди щодо санкцій до завершення будівництва газогону, якого очікують на початку 2020 року.</p>
      <p>«Час, щоб зупинити «Північний потік-2», збігає, – мовиться в заяві Круза для Радіо Свобода, яку він оприлюднив у жовтні. – Через кілька недовгих місяців Росія завершить свій газогін, що дасть президентові Путіну можливість далі розширювати свої війська, експлуатувати наших європейських союзників і загрожувати енергетичній безпеці США».</p>
      <h3>Подвоєння імпорту Німеччини</h3>
      <p>У майбутньому «<b>Північний потік-2</b>» , відомий також як <b>Nord Stream 2</b>, міг би потенційно подвоїти обсяг російського газу, імпортований Німеччиною, найбільшою економікою Європейського союзу.</p>
      <p>Газогін завдовжки 1230 кілометрів, що є у власності компанії <b>Nord Stream 2 AG</b>, якою повністю володіє російський «<b>Газпром</b>», готовий уже більш ніж на 80 відсотків. У жовтні Данія після тривалого розгляду врешті дала компанії дозвіл прокласти частину труби на своєму шельфі – це була остання перешкода на шляху до завершення.</p>
      <p>У липні комітет із закордонних справ Сенату підтримав законопроєкт, який подали республіканець Круз і сенаторка <b>Джин Шагін</b>, демократка від Нью-Гемпширу – він передбачав санкції проти суден, що прокладають труби.</p>
      <p>Технологіями глибоководного прокладання труб володіють лише кілька компаній, і російських серед них немає. Санкції дали б змогу зупинити газогін, казав Круз у вересні.</p>
      <p>У комітеті законопроєкт підтримали 20 голосами проти 2, що підкреслило масову й двопартійну підтримку санкцій проти газогону в <b>Сенаті</b>. Комітет із закордонних справ <b>Палати представників</b> так само схвалив свій аналогічний законопроєкт іще в червні.</p>
      <p>Але обидва так і не дісталися на голосування повними складами палат.</p>
      <p>Депутати українського парламенту направили кілька листів чільним лідерам Конгресу, зокрема спікерці Палати представників <b>Ненсі Пелосі</b>, демократці від Каліфорнії, і <b>Бобові Менендезу</b>, чільному демократові в комітеті з закордонних справ підконтрольного республіканцям Сенату.</p>
      <figure>
        <img src="https://gdb.rferl.org/103AD15E-A19A-4556-A4A8-7D55C8BAD984.jpg"/>
        <figcaption>Чак Шумер</figcaption>
      </figure>
      <p>Коли <b>Радіо Свобода</b> запитало <b>Чака Шумера</b>, чільного демократа в Сенаті, наприкінці жовтня, яка ситуація з законопроєктом про санкції проти «Північного потоку-2», він відповів: його партія хоче такого документа, що передбачив би більше санкцій проти Кремля. «Демократи просувають щонайсуворіший законопроєкт про санкції проти Росії, який також стосувався б і постійних намагань Путіна й інших іноземних урядів втручатися у вибори у США, а також незаконної окупації Криму», – сказав він.</p>
      <p>Шумер не уточнив, яких саме додаткових заходів він прагне. Але кілька законопроєктів, що чекають на розгляд у Конгресі, передбачають санкції проти ширшого кола осіб, яких вважають наближеними до Путіна, а також проти російських банків і російських проєктів у галузі зрідженого газу.</p>
      <p>І це й непокоїть Київ. «Я дуже боюся цієї можливості – законопроєкту про ширші санкції, – сказав Радіо Свобода <b>Олександр Харченко</b>, київський консультант українського уряду в галузі енергетики, який минулого місяця їздив до Вашингтону, щоб лобіювати санкції. – Законопроєкт про санкції потрібен нам сьогодні, а не через кілька місяців, коли все буде закінчено».</p>
      <p>Росія ж тим часом лобіює американських законодавців, щоб заблокувати нові санкції, зокрема й націлені на газопровід.</p>
      <p>Nord Stream 2 AG стверджує, що його газогін необхідний, щоб перекрити скорочення видобування газу в Європі.</p>
      <p>Але Харченко наголошує, що українська газотранспортна система має більшу пропускну здатність, ніж «Північний потік-2».</p>
      <h3>Розслідування щодо імпічменту</h3>
      <p>Будь-який законопроєкт, який ухвалює Конгрес, має отримати підпис президента США <b>Дональда Трампа</b>, щоб набути сили закону.</p>
      <p>І президент-республіканець казав у червні, що розгляне можливість запровадити санкції, націлені проти «Північного потоку-2», додавши, що Німеччина мала б натомість купувати зріджений газ у США.</p>
      <p>У минулому Трамп запроваджував нові санкції проти Росії з неохотою. Але нинішні намагання запровадити нові широкі санкції поруч із тими, що були б спрямовані проти «Північного потоку-2», відбуваються в непростий для президента час із огляду на його політику щодо України і Росії, і він може відчути потребу засвідчити підтримку Києва.</p>
      <p>Демократи, які мають більшість у Палаті представників, ведуть розслідування у справі імпічменту президента. Воно зосереджене на тому, чи Трамп затримав військову допомогу Україні з метою вчинити тиск на владу президента <b>Володимира Зеленського</b>, щоб Київ організував розслідування, яке могло б бути спрямоване проти демократів у США, і зокрема проти колишнього віцепрезидента <b>Джо Байдена</b>, найімовірнішого суперника Трампа на виборах у листопаді 2020 року.</p>
      <p>У серпні голова попереднього скликання Верховної Ради України <b>Андрій Парубій</b> написав листа до Пелосі, просячи її подати законопроєкт щодо «Північного потоку-2» на розгляд Палати представників.</p>
      <p>«Парламент України, який представляє народ України, з повагою просить вас визначити цей законопроєкт як першочерговий і дати можливість проголосувати всій Палаті представників», – мовилося в листі.</p>
      <figure>
        <img src="https://gdb.rferl.org/A645DA9B-C397-4069-8F50-B4BCB4C13A1D.jpg"/>
        <figcaption>Марсі Каптур</figcaption>
      </figure>
      <p>Конгресменка <b>Марсі Каптур</b>, демократка від Огайо і співголова «українського кокусу» (групи підтримки України) в Палаті представників, сказала Радіо Свобода, що хотіла б ширших санкцій проти Росії. Але, додала вона, «життєво важливо, щоб Конгрес діяв швидко, щоб унеможливити завершення газогону, яке все наближається».</p>
      <p>Дві людини, знайомі з дискусіями на ці теми, повідомили, що хоча Конгрес навряд чи дійде згоди щодо законопроєктів про ширші санкції проти Росії до кінця цього року, та законопроєкт щодо «Північного потоку-2» може ввійти в Акт про асигнування на національну оборону (National Defense Authorization Act, NDAA). Ці люди просили не називати їх, бо це може зашкодити їхнім контактам із законодавцями.</p>
      <figure>
        <img src="https://gdb.rferl.org/4A81246F-EB4E-4954-AA02-EAEC683738CA.jpg"/>
        <figcaption>Джон Гербст</figcaption>
      </figure>
      <p>Згаданий акт визначає щорічний бюджет і видатки Міністерства оборони США. Але в Конгресі до цього акту часто додають необоронні пункти, бо він майже напевно ухвалюється до кінця року.</p>
      <p><b>Джон Гербст</b>, колишній посол США в Україні, який нині очолює Євразійський центр в Атлантичній раді, вашингтонському аналітичному центрі, каже: якщо зволікання в переговорах про законопроєкт про ширші санкції призведе до завершення будівництва «Північного потоку-2», це буде «сором».</p>
    </article>
  </body>
</html>