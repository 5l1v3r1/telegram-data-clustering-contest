<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23500905-suedia-julian-assange-scapa-acuzatiile-viol.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T15:33:00+00:00"/>
    <meta property="og:title" content="Suedia: Julian Assange scapă de acuzațiile de viol"/>
    <meta property="og:description" content="Parchetul suedez a anunțat marți că renunță la acuzațiile de viol împotriva lui Julian Assange, fondatorul WikiLeaks, acuzat de o femeie că a agresat-o în Suedia în 2010, relatează"/>
  </head>
  <body>
    <article>
      <h1>Suedia: Julian Assange scapă de acuzațiile de viol</h1>
      <address><time datetime="2019-11-19T15:33:00+00:00">19 Nov 2019, 15:33</time> by <a rel="author">N.O.</a></address>
      <p><b>Parchetul suedez a anunțat marți că renunță la acuzațiile de viol împotriva lui Julian Assange, fondatorul WikiLeaks, acuzat de o femeie că a agresat-o în Suedia în 2010, relatează AFP. <br/></b><br/>”Am convocat această conferință de presă pentru a anunța decizia mea de a clasa fără urmări ancheta” care îl vizează pe australian, a anunțat procurorul șef adjunct, Eva-Marie Persson. ”Toate acțiunile de anchetă au fost epuizate (...) fără să aducă dovezile necesare pentru condamnare”, a adăugat ea.<br/><br/>Procurorii din Suedia au redeschis dosarul privind acuzațiile de viol pe 13 mai, ancheta fiind demarată inițial în 2010.<br/><br/>Dacă partea civilă nu face apel împotriva acestei decizii, aproape 10 ani de procedură se vor încheia cu constatarea unui eșec pentru justiția suedeză că nu a reușit să îl citeze ca martor pe Assange, refugiat din 2012 până la arestarea lui în aprilie la Ambasada Ecuadorului din Londra. <br/><br/>În vârstă de 30 de ani în momentul evenimentelor în august 2010, suedeza care l-a acuzat pe australian că a făcut sex cu ea fără prezervativ în timp ce dormea, după ce refuzase orice raport sexual neprotejat cu el. <br/><br/>Julian Assange, pe care l-a cunoscut în Stockholm la o conferință WikiLeaks, a negat de fiecare dată violul și susține că ea și-a dat consimțământul și a fost de acord să facă sex neprotejat.</p>
    </article>
  </body>
</html>