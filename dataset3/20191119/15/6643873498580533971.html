<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sprek/i/RRXPRr/landslagsutoever-lever-av-donasjoner-og-sover-paa-sofaen-til-fremmede"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T15:30:09+00:00"/>
    <meta property="og:title" content="Landslagsutøveren lever av donasjoner og sover på sofaen til fremmede: – Idiot om jeg ikke gjorde det"/>
    <meta property="og:description" content="Ultraløperen Hans Kristian Smedsrød (30) sa opp jobben for å følge drømmen. Det angrer han ikke ett sekund på."/>
  </head>
  <body>
    <article>
      <h1>Landslagsutøveren lever av donasjoner og sover på sofaen til fremmede: – Idiot om jeg ikke gjorde det</h1>
      <h2>Ultraløperen Hans Kristian Smedsrød (30) sa opp jobben for å følge drømmen. Det angrer han ikke ett sekund på.</h2>
      <address><time datetime="2019-11-19T15:30:09+00:00">19 Nov 2019, 15:30</time> by <a rel="author">Viljam Brodahl</a></address>
      <p>– Det var det eneste riktige å gjøre. Det var som å ta hånden bort fra en varm kokeplate. Jeg hadde vært en idiot om jeg ikke hadde gjort det, sier han.</p>
      <p>I april sa Hans Kristian Smedsrød opp jobben og tok et farvel til fast inntekt. Han ville følge løpedrømmen og inspirere andre til å bevege seg.</p>
      <p>30-åringen fra Tromsø jobbet tidligere som konsulent for flere store bedrifter. Etter at han hadde fullført et oppdrag om forbrukslån for en bank, fikk han nok.</p>
      <p>– Da følte jeg at jeg kastet bort tiden min. Jeg bidro ikke med noe til verden egentlig. Jeg ville gjøre noe mer konstruktiv.</p>
      <p>Da tok han et drastisk valg. Ultraløperen leide ut leiligheten sin, kjøpte et ettmannstelt og en interrailbillett. Deretter dro han til Alpene for å satse alt.</p>
      <p>– Det at jeg ikke har noen plan er planen, forteller han.</p>
      <p>
        <a href="https://www.bt.no/sprek/i/50e7JK/postmann-loep-120-maraton-paa-40-dager-naa-deler-han-sine-tips-for-aa-loep">Les også<br/>Postmann løp 120 maraton på 40 dager: Nå deler han sine tips for å løpe langt</a>
      </p>
      <figure>
        <img src="https://images.sacdn.no/v2/images/3ddf94af-34c1-4485-a391-832f3e26ef5d?fit=crop&amp;h=1267&amp;w=1900&amp;s=be33a76398e49b76960a0896d5426a6095b8eb71"/>
        <figcaption>Smedsrød under seksdagersløpet Everest Trail Race i Himalaya<cite>Privat</cite></figcaption>
      </figure>
      <h3>Lever av podkast</h3>
      <p>Han sitter på en internettkafé i Katmandu, hovedstaden i Nepal. Gjennom telefonen hører man stadige biler og tuk-tuk-er som tuter i bakgrunnen.</p>
      <p>Smedsrød har nettopp fullført kraftanstrengelsen Everest Trail Race i Himalaya. Det er et seksdagers etappeløp, der utøverne løper over 30 kilometer hver dag i 2000–4000 meters høyde. Han ble nummer tre i løpet, en prestasjon som gjør han blant verdens beste ultraløpere.</p>
      <p>– Det er den beste prestasjonen min hittil i karrieren. Dette er stort, forteller han entusiastisk.</p>
      <p>
        <a href="https://www.bt.no/sprek/i/lAaBre/rebecca-39-naadde-maalet-om-aa-loepe-halvmaraton-paa-115-slik-trener-hu">Les også<br/>Rebecca (39) nådde målet om å løpe halvmaraton på 1:15. Slik trener hun for å være i superform.</a>
      </p>
      <p>Smedsrød er også en del av Norges landslag i ultraløp. Han følger et løpsprogram gjennom året. Uten om det handler det om å tjene inn penger for å overleve. Historiene han opplever på veien har han gjort om til en podkast. Nå er to mikrofoner og en lydopptager blitt hans levebrød.</p>
      <p>– Jeg reiser ikke bare rundt for å trene og løpe. Jeg reiser for å møte interessante folk for å lage godt og eksklusivt innhold. Det er jobb, men ikke jobb samtidig, forteller han om podkasten <a href="http://alvorpodcast.buzzsprout.com/145661/2017536-77-nepal-litt-av-et-land">«Nå er det alvor»</a>.</p>
      <p>Navnet kommer fra da han tidligere i år valgte å si opp jobben. Da ble det på alvor, forteller han.</p>
      <p>Inntekten hans kommer fra lytterne. Over 150 personer gir månedlige mikrobeløp, alt fra én dollar til noen hundre. Smedsrød tjener også penger på å være løpetrener. De som donerer får i tillegg tilgang til eksklusiv innhold og bakommateriale.</p>
      <details>
        <summary>Fakta<br/>Everest Trail Race</summary>
        <p><b>Det</b> er et etappeløp i Himalaya. Går over seks etapper på seks dager. Utøverne sover i telt mellom etappene.</p>
        <p><b>Utøverene</b> løper omtrent 30 kilometer om dagen.</p>
        <p><b>Løpet</b> varierer fra 2000–4000 meters høyde.</p>
        <p><b>Det</b> er blitt omtalt som «verdens hardeste høydeløp».</p>
        <p><b>Utøverne</b> kan ha fem kilo med essensielle ting med seg i en sekk.</p>
      </details>
      <p>
        <a href="https://www.bt.no/sport/i/8mjaW2/fiona-24-slo-over-200-menn-vant-et-av-verdens-hardeste-sykkelritt">Les også<br/>Fiona (24) slo over 200 menn – vant et av verdens hardeste sykkelritt</a>
      </p>
      <figure>
        <img src="https://images.sacdn.no/v2/images/30e00ce2-6bb0-493d-b7df-cbd178ca8a7f?fit=crop&amp;h=1296&amp;w=972&amp;s=cfe4bcff4821a9e8b9c1b95ffd6a5a06b31d4672"/>
        <figcaption>Lydopptageren og mikrofoner er alltid med.<cite>Privat</cite></figcaption>
      </figure>
      <h3>Bor hos fremmede</h3>
      <p>Smedsrød trekker frem et helt spesielt møte som et eksempel. Langt oppe i fjellet, på et helt øde sted i Himalaya, fikk han en sterk opplevelse.</p>
      <p>– Jeg fant ut at den siste gjenlevende fra den første ekskursjonen til Mount Everest i 1953, levde der. Han var 87 år gammel, og jeg fikk en lang samtale der han fortalte om hele opplevelsen. Det er unikt innhold man ikke får av å jobbe 9–16, poengterer han.</p>
      <p>
        <a href="https://www.bt.no/sprek/i/wPkxk5/kenneth-trodde-han-var-deprimert-svaret-fra-fastlegen-var-et-helt-ann">Les også<br/>Kenneth trodde han var deprimert. Svaret fra fastlegen var et helt annet.</a>
      </p>
      <p>Det er friheten og muligheten til å gjøre ting man ikke kunne gjort med et «vanlig liv», som er en av motivasjonsfaktorene.</p>
      <p>Han erkjenner at han lever greit med inntekten han har nå, men tyr til løsninger for å både bo billig og oppsøke interessante personer. Han benytter seg ofte av en app der fremmede tilbyr en gratis sofaplass for overnatting.</p>
      <p>– Jeg fant vel egentlig ut etter noen år i vanlig jobb at penger ikke var så viktig. Det er viktig for å overleve, men det kommer til et punkt der man ikke trenger noe mer, sier ultraløperen.</p>
      <p>
        <a href="https://www.bt.no/sprek/i/BReABg/stor-rapport-nordmenn-spiser-mindre-kjoett-og-sukker-enn-foer">Les også<br/>Stor rapport: Nordmenn spiser mindre kjøtt og sukker enn før</a>
      </p>
      <figure>
        <img src="https://images.sacdn.no/v2/images/249897a8-e0d3-4a9c-a1d2-bfc2365b1239?fit=crop&amp;h=1382&amp;w=1506&amp;s=01b014ff21d0e0a0e34372aa745f0284881dcc23"/>
        <figcaption>Fjellet er blitt Hans Kristian Smedrøds nye hjem.<cite>Privat</cite></figcaption>
      </figure>
      <h3>– Vil inspirere andre</h3>
      <p>Smedsrød er klar over at han ikke kan løpe for resten av livet. Likevel velger han å se langt frem i tid. Han minner om at mange driver med ultraløp godt opp i 40-årsalderen. Alt handler om hvilken innstillingen man har.</p>
      <p>– Måler er å se hvor god jeg kan bli. Jeg tror jeg kan nå kjempelangt, sier han.</p>
      <p>Og selv om han prioriterer løpingen høyt, er det minst like viktig å produsere innhold som kan gi andre mer treningslyst.</p>
      <p>– Jeg vil inspirere andre. Jeg vet at mange bruker episodene mine til selskap når de selv er ute å springer eller er på tur. Det er mange som tar på seg løpeskoene og kommer seg ut. Det motiverer meg sykt mye.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel"/>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
        <a href="https://www.bt.no/btmeninger/debatt/i/vQGoKB/nav-skandalen-er-uendelig-mye-stoerre"/>
        <a href="https://www.bt.no/nyheter/lokalt/i/kJxea9/i-retten-lovet-mangemilliardaeren-aa-gjoere-opp-for-seg-ombestemte-seg"/>
        <a href="https://www.bt.no/kultur/i/VbXVe3/musiker-hans-martin-austestad-har-sluttet-aa-turnere-paa-norske-skoler-p"/>
      </related>
      <ol>
        <li>
          <a href="https://www.bt.no/tag/Ultral%C3%B8p">Ultraløp</a>
        </li>
        <li>
          <a href="https://www.bt.no/tag/Sprek">Sprek</a>
        </li>
      </ol>
    </article>
  </body>
</html>