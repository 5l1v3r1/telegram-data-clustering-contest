<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/tech-and-gadget/news/591585/%E0%A6%95%E0%A7%8D%E0%A6%B0%E0%A7%8B%E0%A6%AE-%E0%A6%8F%E0%A6%9C-%E0%A6%B8%E0%A6%BE%E0%A6%AB%E0%A6%BE%E0%A6%B0%E0%A6%BF-%E0%A6%B9%E0%A7%8D%E0%A6%AF%E0%A6%BE%E0%A6%95%E0%A6%BF%E0%A6%82%E0%A7%9F%E0%A7%87%E0%A6%B0-%E0%A6%B6%E0%A6%BF%E0%A6%95%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T15:09:00+00:00"/>
    <meta property="og:title" content="ক্রোম এজ সাফারি হ্যাকিংয়ের শিকার"/>
    <meta property="og:description" content="চীনে অনুষ্ঠিত দুইদিনের &amp;lsquo;তিয়নফু কাপ&amp;rsquo; প্রতিযোগিতায় গুগল ক্রোম, মাইক্রোসফট এজ এবং অ্যাপলের সাফারি  ব্রাউজার হ্যাক করতে সক্ষম হন প্রতিযোগীরা। তিয়ানফু কাপ প্রতিযোগিতাটি মূলত &amp;lsquo;পিডাব্লিউএনটুওডাব্লিউএন&amp;rsquo; -এর চায়না সংস্করণ। এবারের প্রতিযোগিতায় বিভিন্ন নিরাপত্তা..."/>
  </head>
  <body>
    <article>
      <h1>ক্রোম এজ সাফারি হ্যাকিংয়ের শিকার</h1>
      <address><time datetime="2019-11-19T15:09:00+00:00">19 Nov 2019, 15:09</time> by <a rel="author">ইশতিয়াক হাসান</a></address>
      <figure>
        <img src="http://cdn.banglatribune.com/contents/cache/images/500x0x1/uploads/media/2019/11/19/2b1bc9d04b95f12fca8d974e9372901a-5dd404bd402cb.jpg"/>
        <figcaption>প্রতিযোগিতার বিজয়ীরা</figcaption>
      </figure>
      <p>চীনে অনুষ্ঠিত দুইদিনের ‘তিয়নফু কাপ’ প্রতিযোগিতায় গুগল ক্রোম, মাইক্রোসফট এজ এবং অ্যাপলের সাফারি  ব্রাউজার হ্যাক করতে সক্ষম হন প্রতিযোগীরা। তিয়ানফু কাপ প্রতিযোগিতাটি মূলত ‘পিডাব্লিউএনটুওডাব্লিউএন’ -এর চায়না সংস্করণ। এবারের প্রতিযোগিতায় বিভিন্ন নিরাপত্তা গবেষকদের নিয়ে মূলত জনপ্রিয় কিছু সফটওয়্যারের নিরাপত্তা পরীক্ষা করা হয়। অ্যাপগুলোর মধ্যে রয়েছে, ক্রোম, এজ, সাফারি, অফিস৩৬৫ ও অ্যাডবি পিডিএফ রিডার।</p>
      <p>সংবাদ মাধ্যম এনডিটিভি জানায়, প্রতিযোগিতায় বিজয়ী ‘৩৬০ ভুলক্যান’ দল অর্জন করে তিন লাখ ৮২ হাজার ৫০০ ডলার। তাদের হ্যাক করা সফটওয়্যারগুলোর মধ্যে রয়েছে, এডোবি পিডিএফ রিডার, মাইক্রোসফট এজ, অফিস৩৬৫, ভিএমওয়্যার ওয়ার্কস্টেশন এবং কিউইএমইউ+উবুন্টু।</p>
      <p>প্রতিযোগিতায় মাইক্রোসফট এজকে তিনভাবে হ্যাক করা সম্ভব হয়েছে। তবে এটি সম্ভব হয়েছে এজ’র এইচটিএমএলভিত্তিক ব্রাউজারকে, ক্রোমিয়াম পাওয়ার্ড সংস্করণকে নয়। শুধু এজ হ্যাক করে অংশগ্রহণকারীরা পেয়েছে এক লাখ ২০ হাজার ডলার।</p>
      <p>একইভাবে অংশগ্রহণকারী দলগুলো ক্রোম হ্যাক করে পেয়েছেন ৪০ হাজার ডলার আর সাফারি হ্যাক করে ৩০ হাজার ডলার। এছাড়া ভিএমওয়্যার আর কিউইএমইউ+উবুন্টু হ্যাক করে পেয়েছেন যথাক্রমে দুই লাখ ও ৮০ হাজার ডলার।</p>
      <p>রবিবার শেষ হওয়া এ প্রতিযোগিতায় অংশগ্রহণকারীরা অ্যাপলের আইওএস হ্যাক করার চেষ্টা করে ব্যর্থ হন।</p>
      <footer>/এইচএএইচ/</footer>
    </article>
  </body>
</html>