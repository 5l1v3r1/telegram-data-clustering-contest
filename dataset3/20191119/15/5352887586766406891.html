<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/atostogoms-skirtus-pinigus-paskirstytu-kiekviena-menesi-su-atlyginimu-1751006/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T15:53:00+00:00"/>
    <meta property="og:title" content="Atostogoms skirtus pinigus paskirstytų kiekvieną mėnesį su atlyginimu"/>
    <meta property="og:description" content="Reklama"/>
  </head>
  <body>
    <article>
      <h1>Atostogoms skirtus pinigus paskirstytų kiekvieną mėnesį su atlyginimu</h1>
      <address><time datetime="2019-11-19T15:53:00+00:00">19 Nov 2019, 15:53</time> by <a rel="author">Justė Petkevičiūtė</a></address>
      <p>Reklama</p>
      <p>
        <b>Revoliucinė idėja: jeigu jai bus pritarta – Lietuvoje neliks atostoginių. Tokį siūlymą Socialinės apsaugos ir darbo ministerijai teikia valdininkai. Jie siūlo atostogoms skirtus pinigus paskirstyti kiekvieną mėnesį su atlyginimu.</b>
      </p>
      <p>Finansų ekspertai sako, kad taip atostogoms teks taupyti patiems ir iš anksto, o profsąjungos stoja piestu – esą galą su galu vos suduriantys lietuviai iš viso liks be atostogų.</p>
      <p>Neseniai iš atostogų grįžęs Benas jau galvoja apie kitas. Nuolatinį darbą turintis grafikos specialistas sako, kad rašydamas atostogų prašymą, atostoginių prašo neišskirti ir pervesti juos su įprastu atlyginimu: „Tiesiog taip man yra paprasčiau skaičiuotis biudžetą.</p>
      <p>Ir tada aš žinau, kad kitą mėnesį aš būsiu saugus ir turėsiu tam tikras sumas. Dėl to man yra geriau pasiimti su alga tuos pinigus, o ne prieš atostogas.“ Atostogos Oro uoste driekiantis eilėms prie skrydžių į šiltesnius kraštus, valdininkų kabinetuose gimsta nauji pasiūlymai dėl atostoginių mokėjimo tvarkos.</p>
      <p>Nacionalinis bendrųjų funkcijų centras ragina paprastinti atostoginių skaičiavimą – atskirai jų darbuotojams nebeskaičiuoti, o atostoginiams skiriamus pinigus, paskirsčius kiekvieną mėnesį, mokėti su atlyginimu.</p>
      <p>Tarkime, jūs uždirbate vidutinį atlyginimą – 817 eurų „į rankas“. Pagal naująją tvarką – vienuolika mėnesių jūs gautumėte 74 eurais didesnį atlyginimą – po 891 eurą, tačiau dvyliktą mėnesį jau nebegautumėte nieko.</p>
      <p>Reklama</p>
      <p>„Mes siekiame supaprastinti atostoginių administravimo, skaičiavimo ir išmokėjimo procesus. Vienas iš keleto mūsų kertinių siūlymų – mokėti atostoginius ne atskirai prieš atostogas, o mokėti kartu su atlyginimu“, – sako centro vadovas Antanas Matusa.</p>
      <p>Tai reiškia, kad darbuotojas ne tik prarastų galimybę gauti atostoginius prieš atostogas, bet ir, tikėtina, turėtų kas mėnesį dalį savo algos atostogoms vis atsidėti pats.</p>
      <p>„Aš likčiau be atostogų tiesiog, nes mano toks būdas yra, kad aš nemoku taupyti pinigų iš esmės ir aš negalėčiau susitaupyti atostogoms, nes mano pinigai kaip ateina, taip jie dažniausiai ir dingsta.</p>
      <p>Tai man kur kas patogesnis dabar yra variantas toks, koks yra dabar“, – teigia grafikos specialistas Benas.</p>
      <p>„Na, yra absoliutus absurdas pridėti kelis eurus prie atlyginimo ir tikėtis, kad žmogus taupys ar netaupys, kai jis ir šiandien vos galą su galu suduria ir jam dažniausiai mėnesio gale pritrūksta pinigų.</p>
      <p>Tai mes privesim prie tokios situacijos, kad žmonės ir toliau sunkiai versis, o turės dar plius vieną nemokamą mėnesį“, – mano konfederacijos pirmininkė Inga Ruginienė.</p>
      <p>Reklama</p>
      <p>Tiesa, finansų ekspertai įžvelgia ir tokios galimos naujovės naudą – esą su ja galbūt gyventojai išmoktų to, kas lietuviams lyginant su vakariečiais sekasi prastai – taupyti.</p>
      <figure>
        <img src="https://www.ve.lt/uploads/img/0022_logotipai_po_str/tv360_26.png"/>
      </figure>
    </article>
  </body>
</html>