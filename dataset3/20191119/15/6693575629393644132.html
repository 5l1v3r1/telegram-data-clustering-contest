<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1263508/dit-is-generatie-z-geen-woorden-maar-daden.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-19T15:27:28+00:00"/>
    <meta property="og:title" content="Dit is generatie Z: Geen woorden, maar daden"/>
    <meta property="og:description" content="De jongste generatie geeft om het milieu, eist authenticiteit en houdt niet van hokjesdenken. Dat schrijven psycholoog Jos Ahlers en trendwatcher René Boender in hun boek 'Gen Z...."/>
  </head>
  <body>
    <article>
      <h1>Dit is generatie Z: Geen woorden, maar daden</h1>
      <address><time datetime="2019-11-19T15:27:28+00:00">19 Nov 2019, 15:27</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>De jongste generatie geeft om het milieu, eist authenticiteit en houdt niet van hokjesdenken. Dat schrijven psycholoog Jos Ahlers en trendwatcher René Boender in hun boek ‘Gen Z. Verlangen naar verandering’.</p>
      <p>De generatie die is geboren tussen 1995 en 2012 verschilt behoorlijk van de millennials. “Waar vorige generaties dromen van een betere wereld stroopt generatie Z de mouwen op”, zegt Boender. Het boek dat hij samen met Ahlers schreef is gebaseerd op 20.000 on- en offline interviews met Nederlandse jongeren. In Trouw belicht de trendwatcher een aantal bevindingen.</p>
      <p><b>Politiek</b><br/>“Generatie Z beweegt zich al jong richting de politiek. In de toekomst draait het wat haar betreft om gewetensvol kapitalisme, waarin grote bedrijven evenzeer worden gedreven door zingeving als door winst. Generatie Z is veel bezig met eigen talentontwikkeling. De jongeren doen waar ze goed in zijn en laten de rest. Maar Z accepteert ook – veel makkelijker dan de generaties voor haar – dat zij iets niet of niet goed kan. Een ideale week voor de jongeren van generatie Z bestaat uit drie dagen werken, een dag iets sociaals doen zoals mantelzorgen en dan twee dagen dromen najagen en relaxen.”</p>
      <p><b>Online<br/></b>Generatie Z leeft op internet. “Het zijn online veelvraten. Via hun smartphone scrollen ze de hele dag door een mix van nieuws, entertainment en berichten op sociale media. Of ze iets, een artikel bijvoorbeeld, de moeite waard vinden, bepalen ze binnen drie seconden. De jongeren van generatie Z zijn zich wel bewust van het belang van duiding en goede, onafhankelijke journalistiek. Ze zijn bereid om daarvoor te betalen, omdat ze weten dat er veel nepnieuws rondgaat en goede journalistiek helpt om onderscheid te kunnen maken tussen wat wel en niet waar is.</p>
      <p><b>Hokjesdenken</b><br/>“Generatie Z gooit de traditionele indelingen overboord. De man-vrouwverdeling vinden de jongeren ouderwets. Mannen kunnen ook vrouwelijk zijn en andersom. Ook geloven ze niet dat bepaalde taken beter bij vrouwen of bij mannen passen. Datzelfde geldt voor hoe ze tegen seksualiteit en mensen die jonger of ouder zijn aankijken. Generatie Z vindt hokjesdenken onnodig en ook niet zo boeiend. Man, vrouw, zwart, wit, bi, transgender, jong of oud: Iedereen hoort erbij en moet zichzelf kunnen zijn zonder zich te hoeven verantwoorden. Wat deze generatie interesseert is of je authentiek bent en of je goed bent in wat je doet. Dat is waar het ze om draait.”</p>
      <p>“Z vindt dat de generaties voor hen te hypocriet zijn geweest. Als het aan generatie Z ligt krijgt iedereen een gelijke kans. Ook wil de generatie graag af van piramidevormige hiërarchieën. Z is minder gevoelig voor machtsverhoudingen en bestuurslagen en vindt dat je ook voor kleine klusjes naar de hoogste baas moet kunnen stappen.”</p>
      <p><b>Bron(nen):   </b><a href="https://www.welingelichtekringen.nl/samenleving/1263508/www.trouw.nl">Trouw</a>      </p>
    </article>
  </body>
</html>