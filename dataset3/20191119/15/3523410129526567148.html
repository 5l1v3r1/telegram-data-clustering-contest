<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640768/%D8%AA%D9%82%D8%AF%DB%8C%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%AE%D9%88%D8%B4%E2%80%8C%D8%AE%D8%AF%D9%85%D8%AA%DB%8C-%D8%AC%D8%AF%DB%8C%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:43:00+00:00"/>
    <meta property="og:title" content="تقدیر نتانیاهو از خوش‌خدمتی جدید ترامپ به اسرائیل"/>
    <meta property="og:description" content="نخست وزیر اسرائیل طی تماس تلفنی با رئیس‌جمهوری آمریکا از وی به دلیل «تصحیح ظلم تاریخی» درباره شهرک‌های صهیونیستی تقدیر و تشکر کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640768/%D8%AA%D9%82%D8%AF%DB%8C%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%AE%D9%88%D8%B4%E2%80%8C%D8%AE%D8%AF%D9%85%D8%AA%DB%8C-%D8%AC%D8%AF%DB%8C%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84">تقدیر نتانیاهو از خوش‌خدمتی جدید ترامپ به اسرائیل</a>
      </h1>
      <h2>نخست وزیر اسرائیل طی تماس تلفنی با رئیس‌جمهوری آمریکا از وی به دلیل «تصحیح ظلم تاریخی» درباره شهرک‌های صهیونیستی تقدیر و تشکر کرد.</h2>
      <address><time datetime="2019-11-19T15:43:00+00:00">19 Nov 2019, 15:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری آلمان، «بنیامین نتانیاهو» نخست‌وزیر رژیم صهیونیستی طی تماس تلفنی با «دونالد ترامپ» رئیس جمهوری آمریکا از وی برای «اصلاح ظلم تاریخی» درباره شهرک‌های اسرائیلی تقدیر و تشکر کرد.</p>
      <p>«مایک پمپئو»، وزیر امور خارجه آمریکا روز گذشته- دوشنبه- اعلام کرد که دولت این کشور دیگر شهرک‌سازی اسرائیل در کرانه باختری را نقض قانون بین‌المللی نمی‌داند. پمپئو مدعی شد که این تصمیم به حقایقی عملی استناد کرده و فرصت‌های صلح را تقویت می‌کند.</p>
      <p>نتانیاهو امروز- سه شنبه- در صفحه شخصی خود در فیسبوک نوشت که با ترامپ صحبت کرده و از وی به خاطر تصحیح این به اصطلاح ظلم تاریخی و اینکه حقیقت را چنانکه هست، مطرح کرده تشکر کرده است.</p>
      <p>وی مدعی شد: «یهود در سرزمینی زندگی نمی‌کند که به این قوم تعلق ندارد، چرا که این سرزمین بیش از سه هزار سال است که وطن ماست».</p>
      <p>نتانیاهو این تصمیم آمریکا را مانع مذاکره با فلسطینی ها ندانست بلکه بر عکس مدعی شد که این تصمیم باعث پیشبرد روند صلح می‌شود، چرا که بنیان صلح حقیقی بر پایه دروغ امکان‌پذیر نیست.</p>
      <p>وی شب گذشته مدعی شده بود که حل اختلافات بین اسرائیل و مردم فلسطین از طریق عملیات گفت‌وگو ممکن است نه از طریق احکام مردود قانون بین‌المللی.</p>
      <p>نتانیاهو در ادامه ادعاهای خود افزود که اسرائیل آماده انجام مذاکرات صلح‌آمیز با فلسطینی‌ها در عین حفظ شهرک‌سازی در مناطق «یهودا» و «سامره» (کرانه باختری) است.</p>
    </article>
  </body>
</html>