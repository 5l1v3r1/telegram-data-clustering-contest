<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/fostul-presedinte-al-transelectrica-marius-danut-carasol-care-si-a-falsificat-diploma-de-studii-a-fost-retinut-in-dosarul-de-inselaciune-si-uz-de-fals-1922400719442019111519174868"/>
    <meta property="og:site_name" content="News.ro"/>
    <meta property="article:published_time" content="2019-11-19T15:07:44+00:00"/>
    <meta property="og:title" content="Fostul preşedinte al Transelectrica Marius Dănuţ Caraşol, care şi-a falsificat diploma de studii, a fost reţinut în dosarul de înşelăciune şi uz de fals"/>
    <meta property="og:description" content="Fostul preşedinte al Transelectrica Marius Dănuţ Caraşol, care şi-a falsificat diploma de studii, a fost reţinut de procurorii Secţiei de urmărire penală şi criminalistică de la Parchetul de pe lângă înalta Curte de Casaţie şi Justiţie în dosarul de înşelăciune şi uz de fals în care au avut loc percheziţii marţi dimineaţă. El va fi prezentat instanţei cu propunere de arestare preventivă."/>
  </head>
  <body>
    <article>
      <h1>Fostul preşedinte al Transelectrica Marius Dănuţ Caraşol, care şi-a falsificat diploma de studii, a fost reţinut în dosarul de înşelăciune şi uz de fals</h1>
      <address><time datetime="2019-11-19T15:07:44+00:00">19 Nov 2019, 15:07</time> by <a rel="author">News.ro</a></address>
      <p>
        <b>Fostul preşedinte al Transelectrica Marius Dănuţ Caraşol, care şi-a falsificat diploma de studii, a fost reţinut de procurorii Secţiei de urmărire penală şi criminalistică de la Parchetul de pe lângă înalta Curte de Casaţie şi Justiţie în dosarul de înşelăciune şi uz de fals în care au avut loc percheziţii marţi dimineaţă. El va fi prezentat instanţei cu propunere de arestare preventivă.</b>
      </p>
      <p>Biroul de informare şi relaţii publice din cadrul Parchetului de pe lângă Înalta Curte de Casaţie şi Justiţie anunţă că, în urma cercetărilor făcute pentru înşelăciune şi uz de fals, constând în modalitatea frauduloasă de angajare în cadrul unei companii naţionale de interes strategic prin utilizarea unor documente falsificate ce atestau, nereal, studii superioare necesare ocupării funcţiei în cauză, procurorii Secţiei de urmărire penală şi criminalistică din cadrul Parchetului de pe lângă înalta Curte de Casaţie şi Justiţie au dispus punerea în mişcare a acţiunii penale, reţinerea inculpatului şi formularea propunerii de arestare preventivă a acestuia.</p>
      <p>Totodată, în vederea recuperării prejudiciului de peste 460.000 de lei a fost instituit sechestru asupra a două imobile şi a unui cont bancar, arată sursa citată.</p>
      <p>Propunerea de arestare preventivă şi dosarul cauzei se trimit Judecătoriei Sectorului 1 Bucureşti.</p>
      <p>Ofiţeri de poliţie din cadrul Direcţiei de Investigare a Criminalităţii Economice a Inspectoratului General al Poliţiei Române, sub coordonarea procurorului de caz din cadrul Parchetului de pe lângă Înalta Curte de Casaţie şi Justiţie – Secţia de urmărire penală şi criminalistică, au desfăşurat, marţi dimineaţă, trei percheziţii în Bucureşti şi în Ilfov la locuinţele unui fost funcţionar public, într-un dosar referitor la angajarea frauduloasă într-o companie naţională de interes strategic. Surse apropiate anchetei au declarat că cel vizat este fostul şef al Transelectrica Marius Dănuţ Caraşol, care şi-a falsificat diploma de studii.</p>
      <p>”În cursul zilei de azi, 19 noiembrie 2019, ofiţeri de poliţie din cadrul Direcţiei de Investigare a Criminalităţii Economice a Inspectoratului General al Poliţiei Române, sub coordonarea procurorului de caz din cadrul Parchetului de pe lângă Înalta Curte de Casaţie şi Justiţie – Secţia de urmărire penală şi criminalistică, efectuează 3 percheziţii domiciliare în municipiul Bucureşti şi judeţul Ilfov, la domiciliul declarat şi la alte imobile deţinute de un fost funcţionar public”, anunţa Ministerul Public.</p>
      <p>În cauză se fac cercetări sub aspectul săvârşirii infracţiunilor de înşelăciune şi uz de fals, constând în modalitatea frauduloasă de angajare în cadrul unei companii naţionale de interes strategic, prin utilizarea unor documente falsificate ce atestau nereal, studii superioare necesare ocupării funcţiei în cauză.</p>
      <p>Prejudiciul reclamat este de peste 460.000 de lei, sumă cu care compania angajatoare s-a constituit parte civilă în procesul penal.</p>
      <p>Fostul preşedinte al Transelectrica Marius Dănuţ Caraşol a fost revocat din funcţie în luna septembrie, după ce <a href="https://www.edupedu.ro/breaking-presedintele-transelectrica-si-a-falsificat-cv-ul-unde-sustine-ca-a-absolvit-politehnica-upb-bucuresti-nu-a-finalizat-studiile/">Edupedu.ro</a> a relatat că deşi susţine în CV-ul oficial că “este absolvent al Facultăţii de Electrotehnică din cadrul Universităţii Politehnica Bucureşti”, ar fi urmat cursurile universităţii, a repetat doi ani de facultate, dar nu a mai absolvit-o.</p>
      <p>Conducerea transportatorului naţional de energie Transelectrica a anunţat atunci că a decis formularea unei plângeri penale împotriva lui Marius-Dănuţ Caraşol, directorul general al companiei care şi-a falsificat CV-ul, precum şi depunerea tuturor diligenţelor în sensul instituirii măsurilor asiguratorii în procesul penal.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>