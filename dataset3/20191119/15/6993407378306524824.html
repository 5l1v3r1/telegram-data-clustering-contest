<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-maas-donbas-poyizdka/30280693.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T15:35:13+00:00"/>
    <meta property="og:title" content="Час Росії виконувати зобов’язання щодо Донбасу – голова МЗС Німеччини"/>
    <meta property="og:description" content="Міністр закордонних справ Німеччини Гайко Маас у рамках свого візиту до України заявив, що настав час Росії виконувати взяті на себе зобов’язання щодо Донбасу. «На нашу думку, наразі черга Росії реа"/>
  </head>
  <body>
    <article>
      <h1>Час Росії виконувати зобов’язання щодо Донбасу – голова МЗС Німеччини</h1>
      <address>
        <time datetime="2019-11-19T15:35:13+00:00">19 Nov 2019, 15:35</time>
      </address>
      <p>Міністр закордонних справ Німеччини Гайко Маас у рамках свого візиту до України заявив, що настав час Росії виконувати взяті на себе зобов’язання щодо Донбасу.</p>
      <p>«На нашу думку, наразі черга Росії реалізувати те, що було досягнуто у результаті переговорів. Потрібно вимірювати результатами та діями», – сказав Маас.</p>
      <p>За його словами, важливо докласти зусиль, щоб закінчити війну на Донбасі.</p>
      <p>«Ми маємо хорошу нагоду за довгий час щось змінити», – додав він.</p>
      <p>Маас також вказав, що Німеччина і Франція у переговорах з урегулювання ситуації на Донбасі не є нейтральними посередниками, а відстоюють територіальну цілісність України.</p>
      <p>«Ми (<i>Німеччина і Франція – ред</i>.) це робимо не як нейтральні посередники. Ми стоїмо за інтереси Європи, за принципи європейського мирного порядку, і тому ми стоїмо за територіальну цілісність України в рамках ЄС», – наголосив Маас.</p>
      <p>Міністр закордонних справ Німеччини Гайок Маас перебуває з офіційним візитом в Україні. Це <a href="https://www.radiosvoboda.org/a/news-holova-mzs-nimechchyny-pryizhdzhae-do-kyeva/30276629.html">друга за 5 місяців</a> поїздка Мааса в Україну. Він, зокрема, планував сьогодні поїхати на Донбас, втім поїздка була скасована через <a href="https://www.radiosvoboda.org/a/news-maas-ne-poletyt-na-donbas/30279567.html">погодні умови</a>.</p>
      <p>Минулого тижня кілька джерел повідомили, що зустріч лідерів України, Росії, Франції та Німеччини у «нормандському форматі» <a href="https://www.radiosvoboda.org/a/news-zustich-u-normandskomu-formati-vidbudetsia-9-grudnia-u-paryzhi/30274261.html">запланована на 9 грудня у Парижі</a>. В Офісі президента Володимира Зеленського також підтвердили цю інформацію.</p>
      <p>11 листопада президент Росії Володимир Путін обговорив із канцлером Німеччини Анґелою Меркель плани провести зустріч лідерів «нормандської четвірки» (України, Франції, Росії й Німеччини). Востаннє такі переговори <a href="https://www.radiosvoboda.org/a/28065613.html">відбувалися в жовтні 2016 року</a>.</p>
    </article>
  </body>
</html>