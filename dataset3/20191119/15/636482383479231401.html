<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/angajatele-unui-centru-pentru-copii-abuzati-din-galati-acuzate-ca-se-bat-de-fata-cu-cei-mici-violenta-fizica-si-domestica-20096058"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T15:09:08+00:00"/>
    <meta property="og:title" content="Angajatele unui centru pentru copii abuzați din Galați, acuzate că se bat de față cu cei mici: ”Violență fizică și domestică!”"/>
    <meta property="og:description" content="Direcția pentru Protecția Copilului Galați face anchetă la un centru de urgență pentru copiii abuzați după ce o persoană a reclamat de mai multe ori"/>
  </head>
  <body>
    <article>
      <h1>Angajatele unui centru pentru copii abuzați din Galați, acuzate că se bat de față cu cei mici: ”Violență fizică și domestică!”</h1>
      <address><time datetime="2019-11-19T15:09:08+00:00">19 Nov 2019, 15:09</time> by <a rel="author">Cristian Blanuta</a></address>
      <p>
        <b>Direcția pentru Protecția Copilului Galați face anchetă la un centru de urgență pentru copiii abuzați după ce o persoană a reclamat de mai multe ori faptul că angajatele instituției se ceartă și se bat între ele de față cu minorii.</b>
      </p>
      <p>Centrul respectiv, de primire copii în regim de urgenţă din Galați, este un serviciu de tip rezidențial și un centru de urgenţă pentru copiii abuzați, exploatați, traficați.</p>
      <p>O gălățeancă susține că a surprins mai multe momente în care angajatele centrului se ceartă și chiar se lovesc, iar ulterior a decis să facă o reclamație.</p>
      <p>Documentul a fost trimis conducerii instituției, dar și reprezentanților Direcției pentru Protecția Copilului Galați.</p>
      <p><i><b>„Revin pentru a treia oară sesizând aspectele privitoare la derapajele de comportament și atitudine la care am fost martoră în centrul de copii (…) din data de 29 octombrie 2019, ora 10.30. Mai exact, în prezența mea, două angajate ale centrului au avut o dispută însoțită de violență fizică și verbală, în timpul programului și mai ales în prezența copiilor aflați în centru la acel moment. Solicit a se investiga de urgență acest aspect sesizat de mine deja de două ori, întrucât faptul că angajații centrului au conflicte care implică și violența fizică în timpul programului de lucru, în incinta centrului, și mai ales în prezența copiilor, reprezintă un pericol pentru aceștia. Este inadmisibil că angajații care au în grijă copii să manifeste astfel de comportamente care oferă un mediu ostil rezidenților acelui centru”</b></i>, scrie în reclamația trimisă pe adresa centrului de urgență pentru copii din Galați.</p>
      <p>Reprezentanții Direcției Generale de Asistență Socială și Protecția Copilului Galați au declanșat o anchetă pentru a afla dacă problemele sesizate în document sunt reale.</p>
      <p>Surse din cadrul instituției susțin că în ultimele două luni, persoana respectivă a depus numeroase reclamații legate de centrul pentru copii, toate urmând să fie verificate.</p>
    </article>
  </body>
</html>