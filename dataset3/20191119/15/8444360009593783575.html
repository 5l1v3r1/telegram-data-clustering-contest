<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/diki-siemens-tin-paraskeyi-oi-poines-apo-to-trimeles-efeteio-kakourgimaton/2919082/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T15:24:13+00:00"/>
    <meta property="og:title" content="Δίκη Siemens: Την Παρασκευή οι ποινές από το Τριμελές Εφετείο Κακουργημάτων"/>
    <meta property="og:description" content="Την ερχόμενη Παρασκευή θα κριθούν όλα ενώπιον του Τριμελούς Εφετείου Κακουργημάτων για την υπόθεση της Siemens."/>
  </head>
  <body>
    <article>
      <h1>Δίκη Siemens: Την Παρασκευή οι ποινές από το Τριμελές Εφετείο Κακουργημάτων</h1>
      <h2>Την ερχόμενη Παρασκευή θα κριθούν όλα ενώπιον του Τριμελούς Εφετείου Κακουργημάτων για την υπόθεση της Siemens.</h2>
      <address><time datetime="2019-11-19T15:24:13+00:00">19 Nov 2019, 15:24</time> by <a rel="author">Newsit Newsroom</a></address>
      <p>Οι έξι παρόντες στο ακροατήριο κατηγορούμενοι εκ των 22 που <a href="https://www.newsit.gr/ellada/diki-siemens-katadiki-gia-22-anamesa-tous-xristoforakos-karavelas-mayridis-paragrafi-gia-tsoukato/2918838/">κρίθηκαν</a> ένοχοι έφυγαν ελεύθεροι από τη δικαστική αίθουσα καθώς όπως είπε και η εισαγγελέας της έδρας «δεν είναι πλέον δυνατή η κράτηση πριν την επιβολή ποινής».</p>
      <p>Οι κατηγορούμενοι θα επανέλθουν προκειμένου να ακούσουν το δικαστήριο το οποίο θα αποφανθεί, στην επόμενη συνεδρίαση, για την αναγνώριση ή όχι των ελαφρυντικών που αιτούνται δια μέσω των συνηγόρων τους.</p>
      <p>Η απόφαση των δικαστών για τα ελαφρυντικά θα καθορίσει και την τελική ποινή που θα επιβληθεί στους καταδικασθέντες για το αδίκημα της νομιμοποίησης εσόδων από εγκληματικές δραστηριότητες κατ επάγγελμα. Το εν λόγω αδίκημα χωρίς την αναγνώριση ελαφρυντικού επισείει ποινή μέχρι 15 έτη.</p>
      <p>Μεταξύ των κατηγορουμένων που κρίθηκαν ένοχοι είναι πρώην στελέχη της Siemens Hellas, όπως ο Μιχάλης Χριστοφοράκος, αλλά και πρώην στελέχη της εταιρίας στη Γερμανία. Το δικαστήριο καταδίκασε πρώην στελέχη του ΟΤΕ αλλά και τα τραπεζικά στελέχη που φέρονται να έπαιξαν ρόλο στη διαδρομή της μίζας.</p>
      <p>Αθώοι κρίθηκαν οι κατηγορούμενοι Νικόλαος Μανασής, Σάββας Γιαννακάκης, Αθανάσιος Ράμμος, Βασίλης Τυρογαλάς και Εμμανουήλ Παπαδογιαννάκης.</p>
      <p>Είκοσι επτά κατηγορούμενοι στην υπόθεση της Siemens απαλλάχθηκαν λόγω παραγραφής των αξιόποινων πράξεων που τους αποδίδονται μεταξύ αυτών και ο άλλοτε στρατηγός του ΠΑΣΟΚ, Θόδωρος Τσουκάτος ο οποίος είχε διωχθεί για το αδίκημα της συνέργειας σε δωροδοκία.</p>
    </article>
  </body>
</html>