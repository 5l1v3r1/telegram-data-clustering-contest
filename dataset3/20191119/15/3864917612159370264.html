<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2821351-na-majdani-vidkriut-fotovistavku-dva-stolitta-odna-vijna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:07:00+00:00"/>
    <meta property="og:title" content="На Майдані відкриють фотовиставку &quot;Два століття – одна війна&quot;"/>
    <meta property="og:description" content="До Дня Гідності та Свободи у столиці протягом листопада триватимуть меморіальні, урочисті та культурно-мистецькі заходи."/>
  </head>
  <body>
    <article>
      <h1>На Майдані відкриють фотовиставку "Два століття – одна війна"</h1>
      <h2>До Дня Гідності та Свободи у столиці протягом листопада триватимуть меморіальні, урочисті та культурно-мистецькі заходи.</h2>
      <address>
        <time datetime="2019-11-19T15:07:00+00:00">19 Nov 2019, 15:07</time>
      </address>
      <p>Про це повідомили у<a href="https://kyivcity.gov.ua/news/News_21_listopada_kiv_vidznachit_den_gidnosti_ta_svobodi/"> пресслужбі КМДА</a>.</p>
      <p>Зокрема, 21 листопада на Алеї Героїв Небесної Сотні та в Колонній залі Київської міської державної адміністрації відбудуться заходи, приурочені Дню Гідності та Свободи. А на Майдані Незалежності (зі сторони Головпоштамту) відкриється фотовиставка «Два століття – одна війна».</p>
      <p>Участь у пам’ятних заходах і церемоніях покладання квітів візьмуть представники міської влади, органів місцевого самоврядування, духовенства, громадськості, учасники революційних подій в Україні у 2004, 2013-2014 років, учасники Антитерористичної операції та Операції об’єднаних сил у Донецькій і Луганській областях.</p>
      <p>Для вихованців Палацу дітей та юнацтва в цей день буде організовано зустріч «Революція Гідності – революція свободи» з учасниками <a href="https://www.ukrinform.ua/tag-revolucia-gidnosti">Революції Гідності.</a> У Міській спеціалізованій молодіжній бібліотеці «Молода гвардія» пройдуть зустріч із «живою книгою» і виставки матеріалів «Євромайдан: як перемогла гідність».</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2820644-mkms-zapustilo-komunikacijnu-kampaniu-do-dna-gidnosti-ta-svobodi.html">МКМС запустило комунікаційну кампанію до Дня Гідності та Свободи</a>
      </blockquote>
      <p>Напередодні, 20 листопада, на Майдані Незалежності стартує виставковий проєкт до Дня Гідності та Свободи «100 років боротьби», який триватиме до 1 березня. У Центральній бібліотеці ім. Т. Г. Шевченка для дітей м. Києва проведуть зустріч-дискусію «Події, що змінили Україну».</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2821149-na-den-gidnosti-zaplanuvali-hodu-do-ofisu-prezidenta.html">На День Гідності та Свободи запланували ходу до Офісу Президента</a>
      </blockquote>
      <p>До 27 листопада кияни можуть відвідати виставку літератури «Україна понад усе!» в Публічній бібліотеці ім. Лесі Українки для дорослих. А також до 26 листопада ознайомитись з експонатами виставки архівних документів «До Дня Гідності та Свободи» у Державному архіві м. Києва.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2821269-u-merii-pokazut-film-pro-revoluciu-gidnosti.html">У мерії покажуть фільм про Революцію Гідності</a>
      </blockquote>
      <p>Окрім того, протягом усього листопада триватимуть тематичні уроки, виховні години, лекції, творчі проєкти, конкурси й квести, зустрічі учнівської молоді з учасниками Революції Гідності та Операції об’єднаних сил, покладання квітів до пам’ятних знаків учасникам Революції Гідності, проведення меморіальних заходів біля пам’ятних знаків, розташованих на території освітніх закладів Києва.</p>
    </article>
  </body>
</html>