<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/hokej-faul-dansko-bitka-brutalita-soud-pravnik-trest-danska-hokejova-liga_1911191544_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T15:44:00+00:00"/>
    <meta property="og:title" content="Hokejistu poslal soud za brutální faul do vězení. Právník vysvětlil, kdy už je zákrok za hranou rizika"/>
    <meta property="og:description" content="Úrazy při sportu můžou naplnit skutkovou podstatu trestného činu, nejčastěji se jedná o ublížení na zdraví nebo těžké ublížení na zdraví."/>
  </head>
  <body>
    <article>
      <h1>Hokejistu poslal soud za brutální faul do vězení. Právník vysvětlil, kdy už je zákrok za hranou rizika</h1>
      <address><time datetime="2019-11-19T15:44:00+00:00">19 Nov 2019, 15:44</time> by <a rel="author">Tomáš Petr, mim</a></address>
      <p>
        <b>Faul může pro sportovce znamenat nejen disciplinární trest, ale i odnětí svobody. Důkazem je třeba dánský hokejista Kristian Jensen, kterého soud poslal nepodmíněně na 20 dní do vězení.</b>
      </p>
      <p>Dánský hokejista Kristian Jensen dostal za úder pěstí v zářijovém ligovém zápase Frederikshavnu s Odense stopku na 17 duelů. Nyní byl také odsouzen ke dvaceti dnům ve vězení nepodmíněně.</p>
      <figure>
        <audio src="https://www.irozhlas.cz/sites/default/files/audios/2a5e6060ac6c451544f1be024e5189c1.mp3"/>
        <figcaption>Kde je ve sportu hranice přípustného rizika si poslechněte v příspěvku Tomáše Petra</figcaption>
      </figure>
      <p>Poškozenému soupeři navíc musí zaplatit v přepočtu skoro 200 tisíc korun. Nedovolený zákrok v zápase může pro sportovce znamenat nejen zákaz činnosti ale také problémy se soudy. Nejen v Dánsku ale i v Česku.</p>
      <p>„Ta trestní odpovědnost by měla nastoupit až v případě, že nelze dostatečně potrestat sportovce v rámci sportovního systému pravidel. Soudy shledávají trestní odpovědnost sportovců v případech, kdy dojde k nějakému závažnému vybočení z herních pravidel a překročení hranice přípustného rizika,“ tvrdí právník Českého olympijského výboru Jan Exner.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/premier-league-zraneni-andre-gomes-everton-tottenham_1911041253_mim"/>
      </related>
      <p>Úrazy při sportu můžou naplnit skutkovou podstatu trestného činu, nejčastěji se jedná o ublížení na zdraví nebo těžké ublížení na zdraví.</p>
      <p>„Soudy se poté dívají na to, jestli neexistuje nějaká okolnost vylučující protiprávnost a zkoumají, do jaké míry bylo překročeno přípustné riziko. Nemůže jít například o běžný zákrok ve hře, protože to by samozřejmě sport zničilo.“</p>
      <h3>Podobný případ i v Česku</h3>
      <p>Jedná se tedy o brutální fauly nebo o zákroky, které se stanou mimo hru nebo třeba z důvodu msty. V posledních letech se několik případů dostalo až k nejvyššímu soudu. Většina ale skončí už u soudů prvoinstančních nebo krajských.</p>
      <p>„V současné chvíli probíhá před okresním soudem v Klatovech trestní řízení, ve kterém se projednává případ Františka Dlouhého z TJ Nezamyslice, který při zápase okresního přeboru v roce 2017 zlomil soupeři skluzem nadvakrát nohu. On samozřejmě úmysl soupeře zranit od začátku popíral a označil zákrok za normální skluz,“ uvádí příklad z českého fotbalu právník Českého olympijského výboru Jan Exner. </p>
      <p>Okresní soud v Klatovech sportovce osvobodil, ale krajský soud v Plzni po odvolání státního zástupce rozsudek zrušil a vrátil případ k novému projednání.</p>
      <related>
        <h4>Související články</h4>
        <a href="https://www.irozhlas.cz/sport/fotbal/premier-league-zraneni-andre-gomes-everton-tottenham_1911041253_mim"/>
      </related>
    </article>
  </body>
</html>