<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/eksalli-i-rosia-me-tin-tourkia-lete-psemmata-gia-tin-syria/2919045/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T15:36:01+00:00"/>
    <meta property="og:title" content="Έξαλλη η Ρωσία με την Τουρκία: Λέτε ψέμματα για την Συρία!"/>
    <meta property="og:description" content="Λιγότερο από ένα μήνα μετά τη συμφωνία Πούτιν - Ερντογάν για την Συρία, η Ρωσία αντέδρασε έντονα στις δηλώσεις Τσαβούσογλου για νέες επιχειρήσεις."/>
  </head>
  <body>
    <article>
      <h1>Έξαλλη η Ρωσία με την Τουρκία: Λέτε ψέμματα για την Συρία!</h1>
      <h2>Λιγότερο από ένα μήνα μετά τη συμφωνία Πούτιν - Ερντογάν για την Συρία, η Ρωσία αντέδρασε έντονα στις δηλώσεις Τσαβούσογλου για νέες επιχειρήσεις.</h2>
      <address><time datetime="2019-11-19T15:36:01+00:00">19 Nov 2019, 15:36</time> by <a rel="author">Newsit Newsroom</a></address>
      <p>Η Ρωσία ανακοίνωσε σήμερα την κατάπληξή της από την υπόσχεση της Τουρκίας να διεξαγάγει μια νέα στρατιωτική επιχείρηση στη βόρεια Συρία, αν η περιοχή δεν έχει εκκαθαριστεί από ανθρώπους που η Άγκυρα αποκαλεί τρομοκράτες, προειδοποιώντας ότι οποιαδήποτε τέτοια κίνηση θα καταστρέψει τις προσπάθειες να υπάρξει σταθεροποίηση στην περιοχή.</p>
      <p>Ο υπουργός Εξωτερικών Μεβλούτ Τσαβούσογλου φέρεται να δήλωσε χθες, Δευτέρα, ότι η χώρα του <a href="https://www.newsit.gr/kosmos/tsavousoglou-tha-epanalavoume-tis-epixeiriseis-sti-syria-an-den-fygoun-oi-kourdoi-maxites/2918449/"><b>θα εξαπολύσει νέα στρατιωτική επιχείρηση</b></a> στη βορειοανατολική Συρία αν η περιοχή δεν έχει εκκαθαριστεί από την κουρδική πολιτοφυλακή Μονάδες Προστασίας του Λαού (YPG).</p>
      <p>Σύμφωνα με το τουρκικό πρακτορείο ειδήσεων Anadolu, <b>ο Τσαβούσογλου είπε ότι η Ρωσία και οι Ηνωμένες Πολιτείες δεν έπραξαν αυτά που απαιτούνται βάσει των συμφωνιών,</b> με τις οποίες σταμάτησε η τουρκική επίθεση τον Οκτώβριο και τις κάλεσε να τηρήσουν τις υποσχέσεις τους.</p>
      <p>Τα σχόλια του, και η ψυχρή αντίδραση της Μόσχας σε αυτά, αντανακλούν τις νέες εντάσεις για τη Συρία ανάμεσα στην Ρωσία και την Τουρκία λιγότερο από έναν μήνα μετά τη <a href="https://www.newsit.gr/kosmos/symfonia-poutin-erntogan-gia-apostratikopoiimeni-zoni-sto-intlimp-video/2618003/"><b>συμφωνία του Ρώσου προέδρου Βλαντίμιρ Πούτιν και του Τούρκου προέδρου Ταγίπ Ερντογάν</b> </a>στο πλαίσιο της οποίας συριακές και ρωσικές δυνάμεις αναπτύχθηκαν στη βορειοανατολική Συρία για να απομακρύνουν τους μαχητές της κουρδικής πολιτοφυλακής YPG και τα όπλα τους από τα σύνορα με την Τουρκία.</p>
      <p><b>Το ρωσικό υπουργείο Άμυνας εξέφρασε σήμερα την κατάπληξή του από την ανακοίνωση του Τσαβούσογλου</b> σε διάφορα επίπεδα και ότι η Μόσχα <b>έχει εκπληρώσει πλήρως τις υποχρεώσεις της βάσει της συμφωνίας</b> που επιτεύχθηκε μεταξύ του Πούτιν και του Ερντογάν.</p>
      <p>“Χάρη σε σειρά μέτρων που έχει εφαρμόσει η Ρωσική Ομοσπονδία, είναι πιθανόν να σταθεροποιηθεί σημαντικά η κατάσταση”, δήλωσε ο υποστράτηγος Ιγκόρ Κονασένκοφ, εκπρόσωπος του ρωσικού υπουργείου Άμυνας σε ανακοίνωση.</p>
      <p>“Η αναφορά του επικεφαλής του τουρκικού υπουργείου Εξωτερικών για ανάληψη στρατιωτικής δράσης το μόνο που μπορεί να κάνει είναι να κλιμακώσει την κατάσταση στη βόρεια Συρία αντί να την επιλύσει κατά τον τρόπο που αναφέρεται στο κοινό μνημόνιο που υπέγραψαν οι πρόεδροι της Ρωσίας και της Τουρκίας”, πρόσθεσε ο Κονασένκοφ.</p>
      <p>Ο υποστράτηγος απαρίθμησε τομείς όπου πιστεύει ότι η Ρωσία συνέβαλε να σημειωθεί πραγματική πρόοδος, περιλαμβάνοντας σε αυτούς τον διαχωρισμό γρήγορα συγκρουόμενων πλευρών και τη διενέργεια κοινών περιπολιών με τις τουρκικές ένοπλες δυνάμεις.</p>
      <p>Η Μόσχα είναι στη διαδικασία της <b>ανάπτυξης περισσότερης ρωσικής στρατονομίας στη βορειοανατολική Συρία</b>, της δημιουργίας κινητών νοσοκομειακών μονάδων για τους άμαχους, της διανομής ανθρωπιστικής βοήθειας και της ανοικοδόμησης υποδομών.</p>
    </article>
  </body>
</html>