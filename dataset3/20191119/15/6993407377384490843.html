<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-times-zvyazok-lukashenka-i-mis-bilorus-2018/30280756.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T15:52:11+00:00"/>
    <meta property="og:title" content="The Times написала про романтичний зв’язок між «Міс Білорусь-2018» і Лукашенком"/>
    <meta property="og:description" content="Наймолодшим депутатом нижньої палати парламенту Білорусі стала 22-річна «королева краси» Марія Василевич, яка була «романтично пов’язана» з президентом країни Олександром Лукашенком, пише британська T"/>
  </head>
  <body>
    <article>
      <h1>The Times написала про романтичний зв’язок між «Міс Білорусь-2018» і Лукашенком</h1>
      <address>
        <time datetime="2019-11-19T15:52:11+00:00">19 Nov 2019, 15:52</time>
      </address>
      <p>Наймолодшим депутатом нижньої палати парламенту Білорусі стала 22-річна «королева краси» Марія Василевич, яка була «романтично пов’язана» з президентом країни Олександром Лукашенком, пише британська <a href="https://www.thetimes.co.uk/article/dictator-s-beauty-queen-girlfriend-22-elected-to-belarusian-parliament-8077d3ff6">The Times</a>.</p>
      <p>Василевич часто бачили з 65-річним Лукашенком на публіці відтоді, як у травні минулого року вона здобула титул «Міс Білорусь». Вони разом відвідували державні фестивалі, хокейні матчі, а також Чемпіонат світу з футболу 2018 року в Росії.</p>
      <p>The Times стверджує, що Лукашенко нагородив Василевич державною медаллю за внесок у культуру і доброчинність, а також особисто спостерігав за її підготовкою до конкурсу «Міс світу-2018». На ньому вона посіла третє місце.</p>
      <p>У публікації наголошується, що Марія Василевич, яка стала депутатом, не має політичного досвіду. У Палаті представників Національних зборів Білорусі вона має намір зайнятися приверненням уваги до проблем молоді.</p>
      <p>На парламентських виборах у Білорусі, що відбулися 17 листопада, в нижню палату парламенту <a href="https://www.radiosvoboda.org/a/news-bilorus-vybory-parlament-bez-opozytsiji/30277924.html">не пройшов жоден опозиційний кандидат</a>. <a href="https://www.radiosvoboda.org/a/news-osce-vybory-bilorus/30278762.html">Спостерігачі ОБСЄ не визнали</a> вибори такими, що відповідали міжнародним стандартам.</p>
      <p>У ході нинішньої виборчої кампанії майже всі опозиційні кандидати були відсіяні владою в ході реєстрації й агітаційного періоду.</p>
      <p>Олександр Лукашенко править Білоруссю вже 25 років – довше, ніж будь-який інший керівник в Європі. Він одружений із 1975 року, але з дружиною їх не бачили на публіці відтоді, як він став президентом, зазначає The Times.</p>
    </article>
  </body>
</html>