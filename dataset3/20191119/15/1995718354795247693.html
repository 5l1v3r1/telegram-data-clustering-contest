<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152553-atovec-z-druzhynoyu-vidkryly-na-volyni-molochnu-fermu"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T15:17:00+00:00"/>
    <meta property="og:title" content="Атовець з дружиною відкрили на Волині молочну ферму"/>
    <meta property="og:description" content="В селі Хотячів Володимир–Волинського району родина Валентини та Василя Базюків відкрили сімейну молочну ферму «Молочна долина»."/>
  </head>
  <body>
    <article>
      <h1>Атовець з дружиною відкрили на Волині молочну ферму</h1>
      <address>
        <time datetime="2019-11-19T15:17:00+00:00">19 Nov 2019, 15:17</time>
      </address>
      <p>В селі Хотячів Володимир–Волинського району родина <b>Валентини</b> та <b>Василя Базюків</b> відкрили сімейну молочну ферму «Молочна долина».<br/><br/>Глава сімейства свого часу служив у прикордонних військах, побував і в зоні АТО. Після служби Василь їздив на заробітки до Польщі. Врешті подружжя вирішило заробляти вдома. Базюки й раніше утримували вдома корови: чотири, а останнім часом — ​дві, аби господині було легше, - пише <a href="https://www.volyn.com.ua/news/140263-atoshnyk-iz-druzhynoiu-zasnuvaly-molochnu-fermu">"Волинь Нова"</a>.<br/><br/>Тож коли надійшла пропозиція від «Укрмілкінвесту» оглянути подібну ферму на Рівненщині, вона припала Базюкам до душі. Подивившись її, і самі зважилися створювати сімейну молочну ферму. Фірма виділила на будівництво та обладнання 100 тисяч гривень. Родина Базюків доклала коштів ще більше.</p>
      <figure>
        <img src="http://www.volynpost.com/img/modules/news/6/2c/c3ca97eda4e46579803e4ed1dd1612c6/cb-5pjqtn_0x0_750x500_driskdyiu5wivgxx4ymrq7cnbgnp3nf6.jpg"/>
      </figure>
      <p>"Ми все починали з нуля. Якщо хтось має старе приміщення, тоді легше. Сподівалися, що це обійдеться дешевше, але коли почали закупляти блоки, цемент, щебінь, метал… Навіть воду підвести багато коштує. А хотілося зробити не на рік і не на два. Щоб і собі було комфортно працювати, і коровам добре було. Довелося вкласти чимало коштів", — ​розповіла Валентина Базюк під час відкриття ферми.<br/><br/>Після укладення договору довго не могли почати будівництво через погодні умови: проливні дощі не давали можливості почати копати рови під фундамент. Тож не дивно, що останні роботи перед відкриттям доробляли навіть уночі.<br/><br/>Нині у «Молочній долині» утримують 15 корівок. Планують докупити ще п’ять. Від тринадцяти (дві ще не отелилися) дійних корів щодня надоюють до 120 літрів молока, яке здають на «Радивилівмолоко», де платять по 6 гривень за літр. Як і домовлялися, за кожен літр селяни отримують доплату по 1 гривні від «Укрмілкінвесту».<br/><br/>"Ми побачили, як в наших умовах можна ставити мету і досягати результату. У нас можна розвивати своє виробництво. І не тільки великотоварним господарствам, а й малим господарям. Звісно, їм важче, ніж великим підприємствам. Ми підтримували господарів, які утримували три і більше корів, але цього було замало. <br/><br/>«Укрмілкінвест» дав поштовх своїми інвестиціями. Окрім цього, внесемо пропозицію в обласну раду, щоб збільшити підтримку для сімейних молочних ферм. На Волині вже 15 господарів уклали договори про співпрацю. Дві ферми вже запущено, а п’ять будують (3 — ​в Горохівському районі, 1 — ​у Володимир–Волинському, 1 — ​у Локачинському). На їхньому прикладі зможемо ініціювати більшу активність", — ​зазначив на відкритті ферми директор департаменту агропромислового розвитку Юрій Горбенко.<br/><br/>Юрій Горбенко додав, що є обласна програма, де на бізнес–проєкт можна взяти до 500 тисяч гривень, щоб розвинути сімейну молочну ферму. Для цього має бути зареєстроване фермерське господарство або підприємець. Не приховував задоволення і устилузький міський голова Віктор Поліщук. Адже не щодня на території Устилузької ОТГ відкривають дві молочні ферми (про першу йдеться у «Газеті Волинь» від 14 листопада цього року).<br/><br/>Насамкінець господиня зізналася, що навіть тепер ще є чимало недоробленого: не вставлено двері, не покладено плитку. У молочному блоці хочуть поставити душову кабіну, бойлер для гарячої води та умивальник. Планують утеплити дах та двері. І ці слова підтверджують, що господарі не зупиняються на досягнутому, а прагнуть щораз удосконалити своє творіння.</p>
      <figure>
        <img src="http://www.volynpost.com/img/modules/news/6/2c/c3ca97eda4e46579803e4ed1dd1612c6/cb-5p6b23_0x0_750x500_pqtfmyxbndycj6tfi7oggmweo45n53b4.jpg"/>
      </figure>
    </article>
  </body>
</html>