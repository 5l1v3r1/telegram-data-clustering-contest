<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000111157"/>
    <meta property="og:site_name" content="MGR Online"/>
    <meta property="article:published_time" content="2019-11-19T15:29:00+00:00"/>
    <meta property="og:title" content="ครอบครัวเหยื่อชาวเวียดนามเผยต้องกู้เงินจ่ายค่าดำเนินการนำศพลูกหลานกลับจากอังกฤษ"/>
    <meta property="og:description" content="เอเอฟพี - บางครอบครัวของชาวเวียดนาม 39 คน ที่พบเสียชีวิตในรถบรรทุกที่อังกฤษเมื่อเดือนก่อน จะต้องกู้เงินจากรัฐบาลเพื่อเป็นค่าใช้จ่ายในการส่งศพญาติของพวกเขากลับประเทศ ครอบครัวเหยื่อเปิดเผยกับเอเอฟพีวันนี้ (19)"/>
  </head>
  <body>
    <article>
      <h1>ครอบครัวเหยื่อชาวเวียดนามเผยต้องกู้เงินจ่ายค่าดำเนินการนำศพลูกหลานกลับจากอังกฤษ</h1>
      <address><time datetime="2019-11-19T15:29:00+00:00">19 Nov 2019, 15:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011498901.JPEG"/>
      </figure>
      <p><b>เอเอฟพี - บางครอบครัวของชาวเวียดนาม 39 คน ที่พบเสียชีวิตในรถบรรทุกที่อังกฤษเมื่อเดือนก่อน จะต้องกู้เงินจากรัฐบาลเพื่อเป็นค่าใช้จ่ายในการส่งศพญาติของพวกเขากลับประเทศ ครอบครัวเหยื่อเปิดเผยกับเอเอฟพีวันนี้ (19)</b><br/><br/>กระทรวงการต่างประเทศเวียดนาม ระบุว่า ทางกระทรวงจะช่วยจัดการนำเถ้ากระดูกหรือศพของเหยื่อกลับประเทศ แต่ครอบครัวของเหยื่อจะต้องเป็นผู้รับผิดชอบค่าใช้จ่ายการส่งกลับ โดยค่าใช้จ่ายสำหรับการนำเถ้ากระดูกบรรจุขวดโหลกลับประเทศอยู่ที่ 1,774 ดอลลาร์ ขณะที่ค่าธรรมเนียมในการส่งศพบรรจุโลงอยู่ที่ 2,858 ดอลลาร์ เอกสารอย่างเป็นทางการที่ถูกส่งต่อให้แก่ครอบครัวต่างๆ ระบุ<br/><br/>ครอบครัวของผู้เสียชีวิตส่วนใหญ่ที่มีภูมิลำเนาอยู่ในภาคกลางของเวียดนามกล่าวว่า พวกเขารู้สึกหมดหวังที่จะนำคนที่พวกเขารักกลับมาซึ่งเป็นเวลาเกือบ 4 สัปดาห์หลังเกิดเหตุโศกนาฏกรรม<br/><br/>“เราเจ็บปวดมาก เราแค่ต้องการให้พวกเขากลับมาให้เร็วที่สุด” เล มีง ต่วน พ่อของเหยื่ออายุ 30 ปี กล่าว<br/><br/>“ไม่ว่าจะราคาไหนเราก็จะจ่าย แม้จะต้องขายบ้านหรือที่ดิน ผมก็ตั้งใจที่จะนำเขากลับบ้าน” เล มีง ต่วน พ่อของ เล วัน ห่า ที่เสียชีวิตในคดีรถบรรทุกอังกฤษ กล่าว<br/><br/>ครอบครัวของเขาได้กู้ยืมเงินมากกว่า 30,000 ดอลลาร์ เพื่อส่งเล วัน ห่า ไปยุโรป นับเป็นเงินจำนวนมหาศาลในจังหวัดเหงะอาน ที่รายได้เฉลี่ยต่อปีอยู่ที่ประมาณ 1,200 ดอลลาร์เท่านั้น<br/><br/>เล มีง ต่วน กล่าวว่า เขาเลือกนำร่างของลูกชายกลับมา มากกว่าที่จะเป็นแบบเถ้ากระดูก เพื่อที่เขาจะสามารถทำพิธีฝังศพตามประเพณีได้<br/><br/>การเผาศพนั้นไม่ใช่วิถีปกติของคนในพื้นที่ชนบทของเวียดนาม ซึ่งเป็นภูมิลำเนาของเหยื่อส่วนใหญ่ และตามปกติแล้วศพต้องถูกฝังไม่กี่วันหลังการเสียชีวิต<br/><br/>กระทรวงการต่างประเทศเรียกร้องให้ครอบครัวเลือกการเผาศพ เพื่อความรวดเร็ว ค่าใช้จ่ายต่ำ และความปลอดภัยด้านสุขอนามัย ตามที่ระบุในเอกสาร และเสริมว่า ตามกฎหมายแล้ว รัฐบาลเวียดนามไม่จำเป็นต้องดูแลค่าใช้จ่ายการส่งกลับประเทศ<br/><br/>โว ถิ ห่ง กล่าวว่า ครอบครัวของเขาจะต้องรับมือกับหนี้ก้อนใหญ่ขึ้นเพื่อจัดงานศพให้น้องชายตามประเพณี<br/><br/>“สิ่งสำคัญอย่างแรกของเราคือการนำเขากลับมา เราจะคิดเรื่องใช้หนี้เงินกู้ภายหลัง” โว ถิ ห่ง กล่าว<br/><br/>อีก 2 ครอบครัวกล่าวกับเอเอฟพีว่า พวกเขาเห็นด้วยกับเงินกู้รัฐบาลในการนำศพญาติของพวกเขากลับประเทศ<br/><br/>เหยื่อส่วนใหญ่มาจากจังหวัดห่าติ๋ง และเหงะอานในภาคกลางของประเทศ พื้นที่ยากจนที่แหล่งรายได้หลักมาจากการทำประมง เกษตรกรรม หรืองานในโรงงาน<br/><br/>หลายครอบครัวต้องใช้หนี้หลายพันดอลลารสำหรับการส่งลูกหลานของพวกเขาไปอังกฤษ ที่พวกเขาหวังจะได้งานที่ดีและส่งเงินกลับบ้าน และนำไปใช้หนี้.</p>
      <figure>
        <img src="https://mpics.mgronline.com/pics/Images/562000011498902.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/indochina/photo-gallery/9620000111157"/>
      </related>
    </article>
  </body>
</html>