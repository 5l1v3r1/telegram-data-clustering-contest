<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vv-vratsa-natsionalno-plnomashchabno-uchenie-zashchita-2019-g-407126.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T15:56:56+00:00"/>
    <meta property="og:title" content="Във Враца - Национално пълномащабно учение „Защита 2019 г.“"/>
    <meta property="og:description" content="Целта е да се проверят дейнствията на Единната спасителна система при обща технологична авария в АЕЦ „Козлодуй”"/>
  </head>
  <body>
    <article>
      <h1>Във Враца - Национално пълномащабно учение „Защита 2019 г.“</h1>
      <address><time datetime="2019-11-19T15:56:56+00:00">19 Nov 2019, 15:56</time> by <a rel="author">Стандарт</a></address>
      <p>Областният щаб за изпълнение на Плана за защита при бедствия - Враца заседава в рамките на двудневното Национално пълномащабно учение „Защита 2019 г.“ Целта на тренировката е проверка на действията на Единната спасителна система при обща технологична авария в АЕЦ „Козлодуй“. Министърът на вътрешните работи Младен Маринов ръководи Националния щаб, сформиран в рамките на Националното пълномащабно учение „Защита 2019 г.“.</p>
      <p>В работата на областния щаб участват представители на всички държавни структури на територията на област Враца, ангажирани с конкретни действия при въвеждане на Външния авариен план на АЕЦ „Козлодуй“.</p>
      <p>Според сценария на учението, на 19 ноември, около 9.00 часа, в Националния оперативен център на ГДПБЗН-МВР е получено съобщение от АЕЦ „Козлодуй“ за възникнала технологична авария - паднал транспортен контейнер с отработено ядрено гориво от 30 метра височина, късат се шест от шпилките на капака и се получава отвор между деформирания капак на контейнера и корпуса му. При удара ремаркето се разрушава и парчета от него повреждат външната врата на транспортния коридор. Аварията е класифицирана като обща. На по-късен етап се предприемат действия за укриване и евакуация на населението. В условията на непрекъснато усложняваща се обстановка спасителните екипи подпомагат херметизирането на сгради в района и организират провеждането на медицински профилактики.</p>
      <p>В рамките на Националното пълномащабно учение „Защита 2019 г.“, със заповед на областния управител е въведен Плана за защита при бедствия в частта „Действия при ядрена и радиационна авария“. Разпоредено е на всички регионални структури на изпълнителната власт и на общинските щабове прилагането на неотложни защитни мерки и готовност за прилагането на евакуационни дейности на населението.</p>
      <p>Пълномащабното учение се провежда в рамките на два дни, като днес е щабната му част, а утре ще бъдат проиграни ситуации на територията на областите София град, Монтана, Враца и Плевен.</p>
      <p>Действията на всички структури на Единната спасителна система се наблюдават от представители на Международната агенция за атомна енергия, Беларус, Украйна и Русия, както и на посолството на Япония у нас.</p>
    </article>
  </body>
</html>