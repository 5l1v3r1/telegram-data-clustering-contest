<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259843/den-exoyn-epistrafei-5-000-vivlia-poy-daneistikan-apo-vivliothikes-tis-thessalonikis"/>
    <meta property="og:site_name" content="LiFO"/>
    <meta property="article:published_time" content="2019-11-19T15:08:00+00:00"/>
    <meta property="og:title" content="Δεν έχουν επιστραφεί 5.000 βιβλία που δανείστηκαν από βιβλιοθήκες της Θεσσαλονίκης"/>
    <meta property="og:description" content="Ανάλογη εικόνα και στη δημοτική βιβλιοθήκη Κατερίνης, καθώς από το 2010 μέχρι σήμερα δεν έχουν επιστραφεί 1.200 τίτλοι βιβλίων αξίας περίπου 18.000 ευρώ"/>
  </head>
  <body>
    <article>
      <h1>Δεν έχουν επιστραφεί 5.000 βιβλία που δανείστηκαν από βιβλιοθήκες της Θεσσαλονίκης</h1>
      <h2>Ανάλογη εικόνα και στη δημοτική βιβλιοθήκη Κατερίνης, καθώς από το 2010 μέχρι σήμερα δεν έχουν επιστραφεί 1.200 τίτλοι βιβλίων αξίας περίπου 18.000 ευρώ</h2>
      <address><time datetime="2019-11-19T15:08:00+00:00">19 Nov 2019, 15:08</time> by <a rel="author">NEWSROOM</a></address>
      <p>
        <b>Σε περίπου 5.000 ανέρχονται οι <a href="https://www.lifo.gr/tags/%CE%92%CE%B9%CE%B2%CE%BB%CE%AF%CE%B1">τόμοι βιβλίων</a>, που δανείστηκαν πολίτες από το 2001 και μετά, από την Κεντρική Δημοτική Βιβλιοθήκη και τα παραρτήματα του δήμου <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκης</a>, αλλά δεν τους επέστρεψαν ποτέ.</b>
      </p>
      <p>Από το 2001 έως το 2010, με βάση τα στοιχεία από τη Διεύθυνση Βιβλιοθηκών και Μουσείων του δήμου Θεσσαλονίκης, (σ.σ. στα στοιχεία περιλαμβάνεται η Κεντρική Βιβλιοθήκη επί της οδού Εθνικής Αμύνης, τα παραρτήματα και οι παιδικές, ενώ λείπουν οι δανεισμοί από το Βαφοπούλειο Πνευματικό Κέντρο και την Κινητή Βιβλιοθήκη) καθυστέρησαν να επιστραφούν 615 τόμοι.</p>
      <p>Από το 2011 και έως το 2017 ο αριθμός των τόμων που καθυστέρησαν να γυρίσουν στα ράφια ανέβηκε στους 4.337, με τους βιβλιοθηκονόμους να ζητούν ένα μέρος να επιστρέψει σταδιακά. Όπως αναφέρουν, ακόμη κι αν κάποιος νιώθει αμήχανα που καθυστέρησε να επιστρέψει το βιβλίο για καιρό μπορεί να το αφήσει σε κάποιο πάγκο βιβλιοθήκης, χωρίς να δώσει τα στοιχεία του.</p>
      <p>Πάντως, παρά τις καθυστερήσεις στις επιστροφές, σε ιδιαίτερα υψηλά επίπεδα εξακολουθούν να κινούνται οι δανεισμοί στις βιβλιοθήκες του κεντρικού δήμου. Χαρακτηριστικό είναι πως το πρώτο δεκάμηνο του 2019 καταγράφηκαν 291.534 δανεισμοί και εκτιμάται πως ίσως ξεπεραστεί το νούμερο του 2018, όπου συνολικά έγιναν 344.378.</p>
      <p>Ανάλογη είναι η εικόνα και στη δημοτική βιβλιοθήκη της Κατερίνης, καθώς σύμφωνα με στοιχεία που διατίθενται από το αρχείο, από την περίοδο του 2010 έως και σήμερα δεν έχουν επιστραφεί 1.200 τίτλοι βιβλίων αξίας περίπου 18.000 ευρώ.</p>
      <p>Η δημοτική βιβλιοθήκη Κατερίνης ξεκίνησε μια καμπάνια τις τελευταίες ημέρες για την επιστροφή βιβλίων ενημερώνοντας τα μέλη της που τα δανείστηκαν και για οποιοδήποτε λόγο δεν τα έχουν επιστρέψει πως τους παρέχεται η δυνατότητα να τα γυρίσουν τώρα χωρίς επιπτώσεις ή κυρώσεις.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>