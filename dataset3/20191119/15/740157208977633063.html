<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/czy-naliczanie-oplaty-za-odpady-na-podstawie-wielkosci-mieszkania-jest-sprawiedliwe,135198.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T15:25:00+00:00"/>
    <meta property="og:title" content="Czy naliczanie opłaty za odpady na podstawie wielkości mieszkania jest sprawiedliwe?"/>
    <meta property="og:description" content="W Warszawie od 1 stycznia zaczną obowiązywać nowe stawki opłat za odbiór i zagospodarowanie odpadów. Podwyżka jak zawsze budzi kontrowersje, ale jeszcze więcej emocji powoduje uzależnienie stawki od metrażu lokalu."/>
  </head>
  <body>
    <article>
      <h1>Czy naliczanie opłaty za odpady na podstawie wielkości mieszkania jest sprawiedliwe?</h1>
      <address><time datetime="2019-11-19T15:25:00+00:00">19 Nov 2019, 15:25</time> by <a rel="author">pt  </a></address>
      <h4>W Warszawie od 1 stycznia zaczną obowiązywać nowe stawki opłat za odbiór i zagospodarowanie odpadów. Podwyżka jak zawsze budzi kontrowersje, ale jeszcze więcej emocji powoduje uzależnienie stawki od metrażu lokalu.</h4>
      <hr/>
      <ul>
        <li>
          <b>W Warszawie, tak jak niemal we wszystkich gminach w Polsce, rosną opłaty za odbiór i zagospodarowanie odpadów.</b>
        </li>
        <li>
          <b>W stolicy opłata liczona będzie od powierzchni mieszkania.</b>
        </li>
        <li>
          <b>Samorządy narzekają, że naliczanie oparte na dobrowolnych deklaracjach mieszkańców ze względu na nierzetelne dane powoduje ogromne straty w budżetach.</b>
        </li>
      </ul>
      <p>Na internetowych portalach można przeczytać liczne pretensje o sposób rozliczania opłaty za śmieci.  Wielu mieszkańców narzeka, że ich to krzywdzi bo np. sami mieszkają w dużym lokalu, a „u sąsiada sześć osób na mniejszej powierzchni”?</p>
      <p>Na nasze pytanie o powody takiej decyzji magistrat odpowiada: - W przypadku gospodarstw domowych ustawodawca nie daje nam pełnej swobody wybory sposobu naliczania opłat. Zgodnie z ustawą możemy wprowadzić ryczałt od gospodarstwa, naliczać opłaty od powierzchni lokalu, zużytej wody czy liczby lokatorów.</p>
      <p>Stołeczni urzędnicy przypominają, że opłata za metraż dla nieruchomości wielorodzinnej obowiązuje od lat w Gdańsku i Wrocławiu, ponieważ – jak oceniono w Warszawie - jest stabilną metodą, dzięki której mieszkańcy mogą przewidzieć swoje comiesięczne wydatki.</p>
      <p>Warszawa podkreśla, że zaproponowała taki wariat na podstawie doświadczeń dużych aglomeracji i w ślad za wieloma innymi mniejszymi miastami.</p>
      <p>Urząd podkreśla także, ż opłata za osobę jest trudna do weryfikacji, gdyż miasto nie ma skutecznych narzędzi do sprawdzenia rzeczywistej liczby osób, które zamieszkują lokal. Z badań naukowych prowadzonych przez SGH wynika, że różnica, jaka występuje pomiędzy ilością deklarowanych mieszkańców, a rzeczywiście zamieszkujących w lokalu wynosi nawet powyżej 20 proc.</p>
      <p>Zdaniem urzędników statystyki pokazują, że jedna osoba w bardzo dużym lokalu to sytuacja, która dotyczy 2-3 proc. gospodarstw domowych w Warszawie, a jeśli już takie przypadki wystąpią i dotkną osób w trudnej sytuacji finansowej, to mogą one liczyć na wsparcie:</p>
      <p>- Osoby w trudnej sytuacji finansowej będą wpierane przez miasto – zabezpieczyliśmy środki w budżecie na pomoc osłonową – dodaje magistrat.</p>
      <p>Stołeczny urząd wyjaśnia także, dlaczego opłata nie będzie liczona od ilości zużytej wody, co na pierwszy rzut oka wydaje się metodą bardzie wiarygodną.</p>
      <p>- W przypadku opłaty za zużycie wody problemem jest zróżnicowana wysokość opłat. Nie wszystkie lokale w stolicy są wyposażone w mierniki. Dodatkowo istnieje ryzyko błędu pomiaru - często niezależne od mieszkańców. Finalnie awarie wodociągowe, nieszczelność kranów, spłuczek i rur w mieszkaniu czy podlewanie trawnika mogą wpłynąć na wzrost rachunków za wywóz odpadów komunalnych – wyjaśnia magistrat i dodaje, że w świetle przepisów każda zmiana poziomu zużycia wody np. latem w okresie upałów, powoduje konieczność zmiany deklaracji, a wraz z nią dodatkowe formalności dla wspólnot i spółdzielni mieszkaniowych.</p>
      <p>Dodatkowo ta metoda nie mogłaby obowiązywać w nieruchomościach, które nie są podłączone do miejskiej sieci kanalizacyjnej.</p>
      <p>O nowym systemie opłat za odbiór odpadów komunalnych zadecydują ostatecznie stołeczni radni.</p>
      <h3>Problem z liczeniem "za wodę"</h3>
      <p>Metoda "na wodę" może pomóc gminom uszczelnić system poboru opłat za odpady komunalne. Tak przynajmniej uważają specjaliści, a kolejne samorządy przekonują się do tego rozwiązania i próbują je zastosować. Próbują, bo w niektórych przypadkach kończy się zawieszeniem miejscowych przepisów przez Regionalne Izby Obrachunkowe. Powód to niejednoznaczne przepisy, które dają szerokie pole do interpretacji zarówno samorządom, jak i RIO.</p>
      <p>Jak się okazuje, ma wiele atutów, z których najważniejszym jest uszczelnienie systemu gospodarki odpadami.</p>
      <p>Na przeszkodzie może jednak stawać... RIO. Jak mówią prawnicy, przepisy obecnej ustawy nie są precyzyjne, co prowadzi do "radosnych interpretacji". </p>
      <p>Radzymin i Marki to dwa mazowieckie samorządy, które w ostatnim czasie podjęły uchwałę o zmianie sposobu naliczania opłat za wywóz odpadów komunalnych. Zdecydowały się zastosować metodę "na wodę", czyli ustalać wysokość stawek na podstawie ilości wody zużytej na danej nieruchomości. Obie uchwały zostały jednak zakwestionowane przez mazowiecką Regionalną Izbę Obrachunkową.</p>
      <p> - Dobrze by było, gdyby gminy borykające się z tą metodą razem zwróciły się do Ministerstwa Środowiska o doprecyzowanie ustawy w aspekcie sposobu naliczania opłat. Moim zdaniem, wystarczyłoby wprowadzenie jednego lub dwóch przepisów, które w kontekście całej nowelizacji nie powinny być wielkim problemem - uważa Maciej Kiełbus z Kancelarii Prawnej Dr Krystian Ziemski &amp; Partners.</p>
    </article>
  </body>
</html>