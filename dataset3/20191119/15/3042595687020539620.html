<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/regjeringens-nye-skole-forsommer-kunnskapen/71833999"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T15:29:43+00:00"/>
    <meta property="og:title" content="Regjeringens nye skole forsømmer kunnskapen"/>
    <meta property="og:description" content="De nye læreplanene er oppdaterte og relevante for moderne utfordringer, men for vage på faglig innhold."/>
  </head>
  <body>
    <article>
      <h1>Regjeringens nye skole forsømmer kunnskapen</h1>
      <h2>De nye læreplanene er oppdaterte og relevante for moderne utfordringer, men for vage på faglig innhold.</h2>
      <address><time datetime="2019-11-19T15:29:43+00:00">19 Nov 2019, 15:29</time> by <a rel="author">Inger Merete Hobbelstad</a></address>
      <p><b>Norsk skole</b> skal, etter alt å dømme, aldri bli den samme igjen. I dag la kunnskapsminister Jan Tore Sanner frem de nye læreplanene for grunnskolen og videregående skole, resultatet av den mangeårige og strabasiøse fagfornyelsen. Foreldre som lurer på hva dette kommer til å innebære for barna deres, der de seiler oppover fra det ene skoleåret til det andre, vil ha grunn til å sette pris på de tydelige oppdateringene: Den nye vektleggingen av bærekraft, og av å tilby verktøy for å lære barn og unge å mestre livet, tar faget inn i elevenes hverdag.</p>
      <p><b>Men hvis</b> de samme foreldrene lurer på om de kan være trygge på at barna deres kommer ut av skolen med noenlunde samme kunnskaper og innsikter som andre norske skolebarn, får de ikke like gode svar. Hele arbeidet med læreplanene har lidd under en følgefeil, nemlig en overdreven vekt på kompetanse og en markant mindre interesse for kunnskap.</p>
      <p>Med andre ord: Det står mye om <i>hvordan</i> skoleelevene skal jobbe, og mindre om stoffet de skal jobbe med. Selv om læreplanene heldigvis er blitt noe konkretisert underveis, er selve det faglige innholdet ofte vagt og åpent. Det er ikke uproblematisk all den tid elever fra alle skoler og fra hele landet på slutten av skoleåret skal opp i samme eksamen. De kan komme til å være ganske ulikt rustet for den utfordringen.</p>
      <p><b>Ta naturfag</b> for andre trinn. Der står det at elevene skal «<a href="https://www.udir.no/lk20/nat01-04/kompetansemaal-og-vurdering/kv81">undre seg</a>, utforske og lage spørsmål, og knytte dette til egne eller andres erfaringer». Undre seg over hva? Det er det ingen som vet.</p>
      <p><b>Eller engelskfaget.</b> Av de sytten kompetansemålene for første klasse på videregående er det <a href="https://www.udir.no/lk20/eng01-04/kompetansemaal-og-vurdering/kv6">ett eneste punkt</a> som sier at elevene skal kunne noe om «mangfold og samfunnsforhold i den engelskspråklige verden». Da er det viet større plass til behovet for at de skal bruke «egnede strategier i språklæring, tekstskaping og kommunikasjon», og «egnede digitale ressurser og andre hjelpemidler i språklæring, tekstskaping og samhandling». I engelsk fordypning står det ikke et ord om de engelskspråklige landenes historie eller institusjoner, men <a href="https://www.udir.no/lk20/eng03-02/kompetansemaal-og-vurdering/kv13">mye</a> om at elevene må kunne «reflektere over variasjon i tenkesett, kommunikasjonsmønstre og samhandlingsformer i den virtuelle og virkelige verden» og «skape digitale produkter som kombinerer ulike medietyper».</p>
      <p>Dette er vage beskrivelser av handlemåter som kan fylles med nær sagt hva slags innhold som helst. Faglig sterke lærere vil kunne fylle disse svært vide rammene med spennende og relevant stoff. Lærere med dårligere oversikt, og vi vet alle at de finnes, vil kunne legge opp til et langt spinklere pensum der elevene ikke vil sitte igjen med den kunnskapsmessige ballasten de fortjener.</p>
      <p><b>Altså:</b> Spørsmålet om hvor sterke føringer som skal legges på den enkelte lærer, og hvor stor frihet de skal ha til å bestemme hva som skal formidles i sitt eget klasserom, er ikke enkelt. Det alltid være en avveining: På den ene siden skal lærerens integritet og kjennskap til sine egne elever bli ivaretatt, på den annen side må man ha et grep fra sentralt hold for å sikre at elevene får med seg det de skal og ikke er prisgitt læreren de får tildelt.</p>
      <p><b>Men de nye</b> læreplanene har en pussig tilnærming. Der lærerne ofte står svært fritt til å legge opp faget innholdsmessig, er de bastet og bundet når det gjelder valg av metode. I læreplanen for samfunnsfag for fjerde trinn <a href="https://www.udir.no/lk20/saf03-01/kompetansemaal-og-vurdering/kv48">står det</a> at eleven skal «reflektere over sammenhengen mellom personlig økonomi og forbruk hos den enkelte» og over «hva et demokrati er», men «samtale om identitet, mangfold og fellesskap». Hvorfor spesifiserer læreplanen hvordan elevene skal bearbeide de forskjellige temaene? I kunst og håndverk skal andreklassingene «forestille seg og beskrive framtiden gjennom tegning og modeller». Dette er et merkelig spesifikt krav. Og hvorfor skal framtiden på død og liv inn i dette?</p>
      <p><b>Andre sider</b> av læreplanene er det lett å berømme. At det mange steder har kommet inn et tydelig kjønnsperspektiv er gledelig for alle som husker de gamle skolebøkene, der et kapittel i historieboken kunne være avsluttet med et fyrstikkeskestort avsnitt der det sto «Kvinner i antikken».</p>
      <p><b>At kildekritikk</b> er innvevd i nær sagt alle fag er viktig ettersom falske nyheter og påstander sprer seg som digitale lemenflokker. Samtidig er dette også noe som må praktiseres med skjønn, så det ikke blir forlangt av elevene at de skal ha en akademikers metablikk før de har fått grunnleggende innføring i selve faget.</p>
      <p>Men det er en vesentlig oppgave å gjøre barna bevisst på at alle påstander kommer fra et sted, og det er godt å se at den blir tatt alvorlig. Når utfordringene vi står overfor endrer seg, må skolen endre seg med dem. Men den oppgaven som ikke endrer seg, den som går ut på å gi alle et godt og noenlunde likt kunnskapsgrunnlag for voksenlivet, kunne vært tatt mer alvorlig.</p>
    </article>
  </body>
</html>