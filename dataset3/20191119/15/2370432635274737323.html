<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-19T15:53:11+00:00"/>
    <meta property="og:title" content="Επίδομα θέρμανσης: Αυτή είναι η απόφαση για την χορήγησή του"/>
    <meta property="og:description" content="Στην απόφαση, που έχει θέμα &quot;Χορήγηση επιδόματος πετρελαίου θέρμανσης για την χειμερινή περίοδο 2019/2020 και καθορισμός του ύψους, των δικαιούχων, των προϋποθέσεων και της διαδικασίας χορήγησης αυτού&quot;, καθορίζονται το ποσό του επιδόματος"/>
  </head>
  <body>
    <article>
      <h6 class="kicker">ΠΟΙΟΙ ΤΟ ΔΙΚΑΙΟΥΝΤΑΙ</h6>
      <h1>Επίδομα θέρμανσης: Αυτή είναι η απόφαση για την χορήγησή του</h1>
      <h2>Στην απόφαση, που έχει θέμα "Χορήγηση επιδόματος πετρελαίου θέρμανσης για την χειμερινή περίοδο 2019/2020 και καθορισμός του ύψους, των δικαιούχων, των προϋποθέσεων και της διαδικασίας χορήγησης αυτού", καθορίζονται το ποσό του επιδόματος</h2>
      <address><time datetime="2019-11-19T15:53:11+00:00">19 Nov 2019, 15:53</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Twitter</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Περισσότερα</a>
        </li>
      </ul>
      <p>Εκδόθηκε το ΦΕΚ με την απόφαση για τη χορήγηση του επιδόματος πετρελαίου θέρμανσης για την χειμερινή περίοδο 2019/2020.</p>
      <p>Στην απόφαση, που έχει θέμα “Χορήγηση επιδόματος πετρελαίου θέρμανσης για την χειμερινή περίοδο 2019/2020 και καθορισμός του ύψους, των δικαιούχων, των προϋποθέσεων και της διαδικασίας χορήγησης αυτού”, καθορίζονται το ποσό του επιδόματος, οι δικαιούχοι, οι προϋποθέσεις και η διαδικασία χορήγησης του.</p>
      <h3>Δικαιούχοι του επιδόματος πετρελαίου θέρμανσης</h3>
      <p>1. Χορηγείται επίδομα πετρελαίου θέρμανσης σε φυσικά πρόσωπα άγαμα ή έγγαμα ή σε κατάσταση χηρείας ή σε πρόσωπα που έχουν συνάψει σύμφωνο συμβίωσης ή εν διαστάσει ή διαζευγμένα, τα οποία για τη θέρμανσή τους καταναλώνουν πετρέλαιο εσωτερικής καύσης θέρμανσης και πληρούν τα κριτήρια του άρθρου 2 της παρούσας.<br/>Ειδικά, για τους έγγαμους ή τα πρόσωπα που έχουν συνάψει σύμφωνο συμβίωσης, δικαιούχος είναι ο υπόχρεος σε υποβολή της δήλωσης φορολογίας εισοδήματος κατά το άρθρο 67 του ν. 4172/2013, ή ένας εκ των δύο σε περίπτωση υποβολής χωριστής δήλωσης.</p>
      <p>2. Το επίδομα χορηγείται στα ως άνω φυσικά πρόσωπα, για την κατανάλωση πετρελαίου εσωτερικής καύσης θέρμανσης, για τα ακίνητα που χρησιμοποιούν ως κύρια κατοικία κατά το χρόνο υποβολής της αίτησης, είτε αυτά μισθώνονται είτε είναι δωρεάν παραχωρούμενα ή ιδιοκατοικούνται.</p>
      <p>3. Εξαιρούνται από τη χορήγηση του επιδόματος:</p>
      <p>α) Τα φυσικά πρόσωπα, τα οποία δηλώνονται στη Δήλωση Φορολογίας Εισοδήματος Φυσικών Προσώπων ως εξαρτώμενα μέλη του υπόχρεου κατά το άρθρο 11 του ν. 4172/2013.</p>
      <p>β) Τα φυσικά πρόσωπα, τα οποία δηλώνουν στη Δήλωση Φορολογίας Εισοδήματος Φυσικών Προσώπων ότι φιλοξενούνται.</p>
      <p>γ) Τα φυσικά πρόσωπα που εμπίπτουν στο φόρο πολυτελούς διαβίωσης καθώς και τα φυσικά πρόσωπα που διαθέτουν Ε.Ι.Χ. αυτοκίνητα περισσότερα των δύο (2) ή ποσοστά συνιδιοκτησίας, επί Ε.Ι.Χ. αυτοκινήτων, τα οποία (ποσοστά) αθροιζόμενα αντιστοιχούν σε περισσότερα των δύο (2) αυτοκίνητα, συμπεριλαμβανομένων των ευρισκόμενων σε εθελούσια ακινησία. Δεν συνυπολογίζονται Ε.Ι.Χ. αυτοκίνητα ευρισκόμενα σε αναγκαστική ακινησία, η οποία αναφέρεται σε περιπτώσεις καταστροφής ή κλοπής.</p>
      <p>δ) Τα φυσικά πρόσωπα για την επαγγελματική τους στέγη.</p>
      <p>ε) Τα ιδρύματα, οι οργανισμοί και κάθε είδους νομικά πρόσωπα κερδοσκοπικού ή μη χαρακτήρα ή νομικές οντότητες.</p>
      <p>στ) Οι φορολογικοί κάτοικοι αλλοδαπής, οι οποίοι υποχρεούνται να υποβάλουν δήλωση φορολογίας εισοδήματος στην Ελλάδα, καθώς και ο/η σύζυγος αυτών.</p>
      <p>Ειδικά, για τον προσδιορισμό των εξαιρέσεων της ανωτέρω (β) περίπτωσης, χρησιμοποιούνται τα δεδομένα της δήλωσης Φορολογίας Εισοδήματος Φυσικών Προσώπων του φορολογικού έτους 2019, ενώ για τον προσδιορισμό των εξαιρέσεων των λοιπών περιπτώσεων του φορολογικού έτους 2018 και άλλες πηγές.</p>
      <h3>Κριτήρια χορήγησης του επιδόματος πετρελαίου θέρμανσης</h3>
      <p>Τα φυσικά πρόσωπα του άρθρου 1 της παρούσας δικαιούνται επιδόματος πετρελαίου θέρμανσης, εφόσον πληρούν τα ακόλουθα κριτήρια:</p>
      <p>α. Εισοδηματικά:</p>
      <p>Το ετήσιο συνολικό οικογενειακό εισόδημά τους που λαμβάνεται υπόψη για την επιβολή της ειδικής εισφοράς αλληλεγγύης του άρθρου 43Α του ν.4172/2013, ανεξάρτητα από την πηγή προέλευσής του, ανέρχεται έως 12.000 ευρώ για άγαμο υπόχρεο ή υπόχρεο σε κατάσταση χηρείας ή εν διαστάσει και 20.000 ευρώ για έγγαμο υπόχρεο ή τους έγγαμους ή τα μέρη του συμφώνου συμβίωσης που υποβάλλουν ξεχωριστή φορολογική δήλωση βάσει της υποπ. ββ΄ της περ. στ΄ της παρ. 4 του άρθρου 67 του ν.4172/2013 (δικαστική συμπαράσταση ή πτώχευση), ή τους έγγαμους που υποβάλλουν φορολογική δήλωση βάσει της περ. β΄ της παρ. 4 του άρθρου 67 του ν.4172/2013 ή τα φυσικά πρόσωπα που έχουν συνάψει σύμφωνο συμβίωσης και έχουν υποβάλει κοινή φορολογική δήλωση χωρίς τέκνα, το οποίο προσαυξάνεται κατά 2.000 ευρώ για κάθε τέκνο. Ομοίως, για τη μονογονεϊκή οικογένεια το ως άνω εισόδημα ανέρχεται σε 22.000 ευρώ, το οποίο προσαυξάνεται κατά 2.000 ευρώ για κάθε τέκνο μετά το πρώτο.</p>
      <p>Για τον προσδιορισμό της οικογενειακής κατάστασης, του αριθμού των τέκνων καθώς και των εισοδηματικών κριτηρίων, χρησιμοποιούνται τα δεδομένα της Δήλωσης Φορολογίας Εισοδήματος Φυσικών Προσώπων, του φορολογικού έτους 2018. Αν οι σύζυγοι υποβάλλουν χωριστή δήλωση λαμβάνεται ο μεγαλύτερος εκ του αριθμού τέκνων που έχει δηλωθεί σε μια εκ των δύο (2) δηλώσεων.</p>
      <p>Τα δεδομένα της ίδιας ως άνω δήλωσης χρησιμοποιούνται και στις περιπτώσεις των εν διαστάσει ή διαζευγμένων συζύγων ή των φυσικών προσώπων που έχουν συνάψει σύμφωνο συμβίωσης καθώς και των έγγαμων ή μερών συμφώνου συμβίωσης που υποβάλλουν ξεχωριστή φορολογική δήλωση βάσει της υποπ. ββ΄ της περ. στ της παρ. 4 του άρθρου 67 του ν.4172/2013 ή τους εγγάμους που υποβάλλουν φορολογική δήλωση βάσει της περ. β΄ της παρ. 4 του άρθρου 67 του ν.4172/2013.</p>
      <p>β. Ακίνητης Περιουσίας:</p>
      <p>Η συνολική αξία της ακίνητης περιουσίας, όπως αυτή προσδιορίζεται για τον υπολογισμό του συμπληρωματικού ΕΝ.Φ.Ι.Α., η οποία προκύπτει από την πράξη διοικητικού προσδιορισμού ΕΝ.Φ.Ι.Α. του έτους 2019, υπόχρεου, συζύγου ή μέρους συμφώνου συμβίωσης και εξαρτώμενων, κατά τον Κ.Φ.Ε., τέκνων, που αναγράφονται στη δήλωση φορολογίας εισοδήματος του φορολογικού έτους 2018, να μην υπερβαίνει το ποσό των 130.000 ευρώ για τους άγαμους, τους υπόχρεους σε κατάσταση χηρείας ή εν διαστάσει και το ποσό των 250.000 ευρώ για τους έγγαμους ή μέρη συμφώνου συμβίωσης και τις μονογονεϊκές οικογένειες.</p>
      <h3>Καθορισμός του ύψους του επιδόματος</h3>
      <p>Για τη χορήγηση του επιδόματος πετρελαίου θέρμανσης, η Ελληνική Επικράτεια κατανέμεται σε τέσσερις κλιματικές ζώνες, ως ακολούθως:</p>
      <p>ΚΛΙΜΑΤΙΚΗ ΖΩΝΗ – ΝΟΜΟΙ</p>
      <p>ΖΩΝΗ Α</p>
      <p>Γρεβενών, Δράμας, Έβρου, Ευρυτανίας, Ιωαννίνων, Καστοριάς, Κοζάνης, Σερρών, Φλώρινας</p>
      <p>ΖΩΝΗ Β</p>
      <p>Αρκαδίας, Ημαθίας, Θεσσαλονίκης, Καβάλας, Καρδίτσας, Κιλκίς, Λάρισας, Μαγνησίας, Ξάνθης, Πέλλας, Πιερίας, Ροδόπης, Τρικάλων, Χαλκιδικής</p>
      <p>ΖΩΝΗ Γ</p>
      <p>Αιτωλοακαρνανίας, Άρτας, Αττικής (εκτός Κυθήρων και νησιών Σαρωνικού), Αχαΐας, Βοιωτίας, Ευβοίας, Ηλείας, Θεσπρωτίας, Κέρκυρας, Κορινθίας, Λέσβου, Λευκάδας, Πρέβεζας, Φθιώτιδας, Φωκίδας, Χίου</p>
      <p>ΖΩΝΗ Δ</p>
      <p>Αργολίδας, Δωδεκανήσου, Ζακύνθου, Ηρακλείου, Κυκλάδων, Λασιθίου, Μεσσηνίας, Λακωνίας, Κεφαλληνίας και Ιθάκης, Κυθήρων και νησιών Σαρωνικού, Ρεθύμνου, Σάμου, Χανίων</p>
      <p>Για κάθε δικαιούχο χορηγείται επίδομα για αγορές πετρελαίου εσωτερικής καύσης θέρμανσης ίσο με 250 € αν η κύρια κατοικία του ανήκει στην Ζώνη Α, 180 € αν ανήκει στη ζώνη Β, 110 € στη ζώνη Γ και 80 € στη ζώνη Δ. Το επίδομα προσαυξάνεται κατά 10% για κάθε εξαρτώμενο τέκνο του δικαιούχου. Ενδεικτικά για ένα νοικοκυριό με δύο τέκνα στην ζώνη Α το επίδομα ανέρχεται σε 300 €.</p>
      <p>Σε κάθε περίπτωση το επίδομα δεν μπορεί να υπερβαίνει το ποσό των 350 ευρώ.</p>
      <p>Το ανωτέρω επίδομα μειώνεται κατά 20% για τους μη ορεινούς δήμους που ανήκουν στις αντίστοιχες ζώνες. Ως ορεινοί ορίζονται οι δήμοι σύμφωνα τις διατάξεις του άρθρου 1 και του άρθρου 2Β του ν.3852/2010, όπως προστέθηκε με το άρθρο 3 του ν.4555/2018 (ΦΕΚ Α΄/133/19.7.2018). Δεν ισχύει η εν λόγω μείωση για τις ορεινές κοινότητες των μη ορεινών δήμων, όπως αυτές ορίζονται από την οδηγία 85/148/ΕΟΚ της 29/01/1985. Οι πληροφορίες αυτές, δύναται να αντληθούν και από τρίτους φορείς ή υπηρεσίες.</p>
      <p>Το επίδομα χορηγείται υπό τον όρο ο δικαιούχος να πραγματοποιήσει αγορές πετρελαίου εσωτερικής καύσης θέρμανσης υπολογισθείσας αξίας, μεγαλύτερης ή ίσης με το διπλάσιο του ανωτέρου επιδόματος, από 15 Οκτωβρίου 2019 έως και 31 Δεκεμβρίου 2019. Σε περίπτωση που η υπολογισθείσα αξία αγοράς υπολείπεται του ανωτέρω ορίου, ο δικαιούχος λαμβάνει επίδομα ίσο με το ήμισυ (1/2) της αξίας των αγορών που πραγματοποίησε το ίδιο διάστημα.<br/>Για τον καθορισμό της υπολογισθείσας αξίας των αγορών πετρελαίου εσωτερικής καύσης θέρμανσης ορίζεται η τιμή 1,042 ευρώ ανά λίτρο.</p>
      <h3>Διαδικασία χορήγησης του επιδόματος στους δικαιούχους</h3>
      <p>1. Επίδομα χορηγείται στα φυσικά πρόσωπα των παρ. 1 και 2 του άρθρου 1 της παρούσας, για τις αγορές πετρελαίου εσωτερικής καύσης θέρμανσης που πραγματοποιούνται από 15 Οκτωβρίου 2019 μέχρι και 31 Δεκεμβρίου 2019 μετά από σχετική αίτηση που αρμοδίως υποβάλλεται σύμφωνα με τα προβλεπόμενα στην παρ.</p>
      <p>2 του παρόντος άρθρου, μέχρι και 20 Δεκεμβρίου 2019.</p>
      <p>2. α) Οι ενδιαφερόμενοι υποβάλλουν αίτηση μέσω εφαρμογής στο TAXISnet, για να ενταχθούν στο Μητρώο Δικαιούχων του επιδόματος πετρελαίου θέρμανσης.<br/>Στην αίτηση αναγράφονται κατά περίπτωση τα ακόλουθα στοιχεία:</p>
      <p>– ο αριθμός Φορολογικού Μητρώου του αιτούντος – υπόχρεου φορολογικής δήλωσης,</p>
      <p>– το ονοματεπώνυμό του,</p>
      <p>– ο αριθμός των εξαρτώμενων τέκνων του,</p>
      <p>– ο αριθμός τραπεζικού λογαριασμού (IBAN) στον οποίο επιθυμεί να πιστωθεί το ποσό και το ονοματεπώνυμο του πρώτου δικαιούχου,</p>
      <p>– ο αριθμός παροχής ηλεκτρικού ρεύματος του ακινήτου κύριας κατοικίας,</p>
      <p>– η ταχυδρομική διεύθυνση που αντιστοιχεί στη συγκεκριμένη παροχή ηλεκτρικού ρεύματος,</p>
      <p>– αν η κατοικία είναι ιδιόκτητη, ενοικιαζόμενη ή δωρεάν παραχωρούμενη καθώς και<br/>ο Α.Φ.Μ. του εκμισθωτή ή του δωρεάν παραχωρούντος,</p>
      <p>– τα τετραγωνικά μέτρα κύριων χώρων της κύριας κατοικίας κατά το χρόνο υποβολής της αίτησης,</p>
      <p>– η ένδειξη αν πρόκειται για πολυκατοικία,</p>
      <p>– τα στοιχεία επικοινωνίας του (διεύθυνση ηλεκτρονικού ταχυδρομείου, αριθμός κινητού ή και σταθερού τηλεφώνου).</p>
      <p>β) Παράλληλα οι διαχειριστές ή οι εκπρόσωποι των πολυκατοικιών ή οι εταιρίες διαχείρισης πολυκατοικιών, δηλώνουν στην εφαρμογή τα ακόλουθα στοιχεία:</p>
      <p>– τον αριθμό φορολογικού μητρώου του διαχειριστή ή του προσώπου που εκπροσωπεί την πολυκατοικία ή της εταιρίας διαχείρισης της πολυκατοικίας,</p>
      <p>– τον Α.Φ.Μ. της πολυκατοικίας, εφόσον υπάρχει,</p>
      <p>– τον αριθμό της κοινόχρηστης παροχής ηλεκτρικού ρεύματος ή μιας παροχής ηλεκτρικού ρεύματος που εκπροσωπεί την πολυκατοικία,</p>
      <p>– τα χιλιοστά συμμετοχής των διαμερισμάτων στις δαπάνες θέρμανσης,</p>
      <p>– το ονοματεπώνυμο των φυσικών προσώπων που διαμένουν στα διαμερίσματα τα οποία δεν χρησιμοποιούνται ως επαγγελματική στέγη.<br/>–<br/>Μετά τη συμπλήρωση των παραπάνω στοιχείων προ- βαίνουν σε ενεργοποίηση της διαδικασίας πληρωμής.</p>
      <p>Η ενεργοποίηση αυτή δεν μπορεί να γίνει μετά τις 20 Δεκεμβρίου 2019.</p>
      <p>γ) Τα πρόσωπα που δεν είναι πιστοποιημένοι χρήστες στο TAXISnet, για την είσοδό τους στην ηλεκτρονική αίτηση, δηλώνουν τον Α.Φ.Μ. και έναν αριθμό ειδοποίησης εκκαθαριστικού σημειώματος μιας εκ των δηλώσεων Φορολογίας Εισοδήματος της τελευταίας πενταετίας.</p>
      <p>δ) Στις περιπτώσεις που έχει αλλάξει κύρια κατοικία ο αιτών, υποβάλλει νέα αίτηση.</p>
      <p>ε) Αρχικές ή τροποποιητικές αιτήσεις προσώπων που δεν πληρούν τα κριτήρια των άρθρων 1 και 2 της παρούσας, απορρίπτονται αυτόματα από την Ανεξάρτητη Αρχή Δημοσίων Εσόδων με σχετική αιτιολογία. Περιπτώσεις απόρριψης οφειλόμενες στο λόγο εξαίρεσης της παραγράφου 3.γ) του άρθρου 1, οι οποίες προκύπτουν εξ αιτίας μη ύπαρξης σχετικής αναφοράς στο αρχείο οχημάτων που τηρείται στην Α.Α.Δ.Ε. θεραπεύονται με τη διαδικασία του άρθρου 7 της παρούσας.</p>
      <p>στ) Δεν είναι αποδεκτή η χρήση του ίδιου αριθμού λογαριασμού τραπέζης (IBAN) από δύο διαφορετικούς δικαιούχους επιδόματος.</p>
      <p>Επίσης δεν είναι αποδεκτή η χρήση του ίδιου αριθμού παροχής ηλεκτρικού ρεύματος για περισσότερους από δύο δικαιούχους κατά την ίδια χρονική στιγμή.</p>
      <p>ζ) Τα μέλη του μητρώου διακίνησης πετρελαίου θέρμανσης (ΔΙ.ΠΕ.ΘΕ.), υποχρεούνται στην υποβολή των φορολογικών στοιχείων στο ηλεκτρονικό σύστημα παρακολούθησης πετρελαίου θέρμανσης σύμφωνα με τα όσα προβλέπονται στην παρ. 2 άρθρ. 73 του ν.2960/2001 και στις διατάξεις της αριθμ. 1019446/113/0015/ΠΟΛ 1034/14.2.2008 Α.Υ.Ο. (ΦΕΚ 307/Β΄), όπως<br/>τροποποιήθηκε και ισχύει.</p>
      <p>η) Όλα τα συνδεόμενα με την υποβαλλόμενη αίτηση δικαιολογητικά φυλάσσονται υποχρεωτικά από τους ενδιαφερόμενους για διάστημα πέντε (5) ετών.</p>
      <p>θ) Το παραστατικό αγοράς πετρελαίου θέρμανσης θα πρέπει να εκδοθεί στον ΑΦΜ του αιτούντος, δηλαδή στον ΑΦΜ που αντιστοιχεί στους κωδικούς TAXISnet με τους οποίους θα υποβληθεί η ηλεκτρονική αίτηση.</p>
      <p>Στην περίπτωση πολυκατοικίας το παραστατικό αγοράς πετρελαίου θέρμανσης θα πρέπει να εκδοθεί είτε στον ΑΦΜ της πολυκατοικίας, εάν αυτός υφίσταται, είτε στον ΑΦΜ που αντιστοιχεί στο κωδικούς TaxisNet με τους οποίους δημιουργήθηκε το προφίλ της πολυκατοικίας.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Twitter</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489736-epidoma-thermansis-ayti-einai-i-apofasi-gia-tin-xorigisi-toy/#">Περισσότερα</a>
        </li>
      </ul>
    </article>
  </body>
</html>