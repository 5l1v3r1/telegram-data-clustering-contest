<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/style/20204637-zaplutani-istoriyi-vid-tvorciv-mosta-shpigunskij-triler-i-komiki-hameleoni-yaki-seriali-podivitisya"/>
    <meta property="og:site_name" content="Mind UA"/>
    <meta property="article:published_time" content="2019-11-19T15:00:00+00:00"/>
    <meta property="og:title" content="Заплутані історії від творців «Моста», шпигунський трилер і коміки-хамелеони: які серіали подивитися в листопаді"/>
    <meta property="og:description" content="Поринути в скандинавський нуар чи шпигунські пристрасті – один із способів відчути хюґе"/>
  </head>
  <body>
    <article>
      <h1>Заплутані історії від творців «Моста», шпигунський трилер і коміки-хамелеони: які серіали подивитися в листопаді</h1>
      <h2>Поринути в скандинавський нуар чи шпигунські пристрасті – один із способів відчути хюґе</h2>
      <address><time datetime="2019-11-19T15:00:00+00:00">19 Nov 2019, 15:00</time> by <a rel="author" href="https://mind.ua/author/176-olga-usachova" target="_blank">Ольга Усачова</a></address>
      <p>
        <i>Швеція відома традиціями кримінальної літератури та серіалів. «Сипучі піски» став ще одним доповненням до каталогу Netflix від сценариста «Моста», а «Що заховано в снігу» – інтригуючою кримінальною драмою від продюсера «Дівчини з татуюванням дракона».</i>
      </p>
      <p>
        <i>Справжній успіх до скандинавських детективів прийшов з екранізацією трилогії «Міленіум» шведського письменника Стіга Ларссона («Дівчина з татуюванням дракона», «Дівчина, яка грала з вогнем», «Дівчина, яка підривала повітряні замки») і виходом шведського серіалу «Міст».</i>
      </p>
      <p>
        <i>Відтоді скандинавські детективні серіали, що мають своє обличчя й темперамент, набирають обертів і завойовують все більше прихильників у всьому світі. Про це і не тільки – листопадова серіальна добірка від <b>Mind</b>.</i>
      </p>
      <h3>«Сипучі піски»</h3>
      <figure>
        <img src="https://s.mind.ua/img/forall/i/2019/1574164353.jpg"/>
        <figcaption>
          <cite>Фото: imdb</cite>
        </figcaption>
      </figure>
      <p><b>Оригінальна назва:</b> Quicksand</p>
      <p><b>Рік:</b> 2019 (1-й сезон)</p>
      <p>Кримінальна драма-трилер, дія якої відбувається у Швеції, але сюжет універсальний і актуальний не лише для Європи. Серіал знятий за мотивами роману-бестселера «Störst av allt» Малин Перссон Джоліто, який отримав нагороду «Кримінальний роман року». Перш ніж стати автором бестселерів, Джоліто працювала в престижній юридичній фірмі. The New York Times зазначає, що це перша з її книг, розповідь у якій побудовано з погляду відповідача, а не адвокатів, що працюють над справою.</p>
      <p>Головним сценаристом телесеріалу є Камілла Альгрен, яка передусім відома своєю роботою над трилогією «Дівчина з татуюванням дракона», «Дівчина, яка грала з вогнем», «Дівчина, яка підривала повітряні замки» і серіалом «Міст».</p>
      <p>Після жорстокої стрілянини в школі в Дандеріді, багатому передмісті Стокгольма, 18-річну Майю звинувачують у вбивстві. Під час суду розкриваються подробиці її стосунків з іншими учнями, батьками і вчителем. Вона дійсно вбивця або ще одна жертва? Що насправді сталося в класній кімнаті – і яку роль відіграв її хлопець Себастьян Фагерман?</p>
      <p>Історія прокручується між сьогоднішнім днем ​​та спогадами героїні про події, які призвели до стрілянини. Центральне місце в серіалі відведено історії кохання Майї (Ханна Арден) і Себастьяна (Фелікс Сендман), чий вплив на подругу в міру розвитку їхніх відносин досліджується за допомогою спогадів. Порушується також тема стосунків батьків і дітей.</p>
      <figure>
        <iframe src="https://www.youtube.com/embed/nr-lJ_MVljw" width="640" height="360" data-service="Youtube" scrolling="no"/>
      </figure>
      <p><b>Чому варто дивитися.</b> Кримінальна драма з шокуючим початком і не менш інтригуючим фіналом. Масові розстріли почастішали в реальному житті, особливо в Америці, тому комунікація через культуру, зокрема серіали, може відіграти важливу роль, допомагаючи справлятися з такими жахливими подіями або ж попереджати їх виникнення. «Сипучі піски» відображають глибину деяких найбільш руйнівних проблем, що регулярно виникають у суспільстві: шкільні перестрілки, домашнє або сексуальне насильство, наркотики і зброя.</p>
      <p><b>У чому полягає політика Швеції щодо зброї?</b> У «Сипучих пісках» багато великих гвинтівок. Полювання – популярне проведення часу в Швеції. Але при цьому діють суворі вимоги щодо того, хто може отримати ліцензію. Ви повинні пройти річну програму навчання мисливців, скласти письмовий іспит та іспит зі стрільби.</p>
      <p>Незважаючи на повсюдну присутність зброї в житті шведів, у цій країні спостерігається низький рівень насильства з її застосуванням, особливо якщо порівнювати зі Сполученими Штатами. <i>«За даними дослідження 2017 року, близько 40% американців кажуть, що вони володіють зброєю або живуть у сім'ї, де є зброя; число вбивств із застосуванням вогнепальної зброї в США є найвищим серед розвинених країн світу. Дослідження 2016 року, опубліковане у виданні American Journal of Public Health, виявило прямий зв'язок між кількістю зброї, якою володіють громадяни в різних штатах, і кількістю самогубств із застосуванням цієї зброї»</i>, – пише BBC.</p>
      <p>Серіал будується на історіях, де кожна сцена має важливе значення для доказу того, чи винна Майя, особливо – спогади героїні. Творцям вдалося досягти максимальної реалістичності, що робить серіал ще більш захопливим.</p>
      <p>Чи варто чекати другого сезону? Історія пов'язує всі нитки, і тому здається, що всі крапки розставлені. Але було б цікаво подивитися, які нові ризики виникнуть. Як Майя надалі житиме з цією трагедією?</p>
      <hr/>
      <h3>«Що заховано в снігу»</h3>
      <figure>
        <img src="https://s.mind.ua/img/forall/i/2019/1574164320.jpg"/>
        <figcaption>
          <cite>Фото: imdb</cite>
        </figcaption>
      </figure>
      <p><b>Оригінальна назва:</b> Det som göms i snö</p>
      <p><b>Рік:</b> 2018 (1-й сезон)</p>
      <p>Кримінальна драма зі стриманим скандинавським характером, реалістичністю й неспішною атмосферною оповіддю.</p>
      <p>За словами продюсера Сорена Стемозе («Дівчина з татуюванням дракона», «Дівчина, яка грала з вогнем»), в основі серіалу – реальна історія шведа Томаса Квика, що був засуджений як серійний вбивця, але в підсумку виявився невинним. Ядром історії є пам'ять – чи то викривлена ​​пам'ять, чи то зменшена, чи то відновлена. Серіал також – про «тріщини» у шведській судовій системі.</p>
      <p>Петеру Венделю (Роберт Густафссон) і його невеликій команді доручено займатися нерозкритими справами про вбивства. Новачку в поліції Барбро (Іа Лангхаммера) і двом детективам-аутсайдерам – Kайсе (Луїза Петерхофф) і Йормі (Крістоффер Вагелін), які збираються піти зі служби, – під управлінням впертого Венделя вдається розплутати давній злочин. Виявляється, що Петер пов'язаний із новим розслідуванням і злочинцем, а давні проблеми з дитинства і самогубство брата не дають спокою.</p>
      <figure>
        <iframe src="https://www.youtube.com/embed/yWBXTZWM32o" width="640" height="360" data-service="Youtube" scrolling="no"/>
      </figure>
      <p><b>Чому варто дивитися.</b> «Що заховано в снігу» – перш за все психологічна драма без зброї, без насильства і без поліцейської форми. Темп подання й розкриття персонажів досить повільний, іноді навіть занадто мовчазний, але врівноважений діалогами, що створює певну атмосферу занурення.</p>
      <p>Карл Роберт Олоф Густафссон, який зіграв похмурого, небагатослівного, замкнутого, з глибокими психологічними травмами детектива Венделя, – відомий шведський комік і улюбленець публіки: його називають «найсмішнішою людиною у Швеції». Можливо, творці хотіли привернути увагу незвичайним перетворенням актора, як це сталося з головним англійським коміком Роуеном Аткінсоном у ролі легендарного комісара Мегре.</p>
      <p>Образ помічниці Барбро, яка не має професійної освіти, але має відчуття та інтуїцію справжнього детектива, асоціюється з головною героїнею британського комедійного детективного серіалу від BBC <a href="https://mind.ua/style/20189031-yakshcho-pogoda-zagnala-pid-pled-6-detektivnih-serialiv-na-bud-yakij-smak">«Шекспір ​​і Хетеуей: Приватні детективи»</a>, у якому колишній поліцейський Френк Хетеуей знаходить напарника в особі ініціативної та спостережної клієнтки на прізвище Шекспір.</p>
      <p>Якщо вам сподобався шведський детектив-драма на основі кримінальних романів Аси Ларссон <a href="https://mind.ua/style/20189031-yakshcho-pogoda-zagnala-pid-pled-6-detektivnih-serialiv-na-bud-yakij-smak">«Ребекка Мартінссон»</a>, про який ми писали раніше, тоді неодмінно подивіться «Що заховано в снігу».</p>
      <hr/>
      <h3>«Перевал»</h3>
      <figure>
        <img src="https://s.mind.ua/img/forall/i/2019/1574164293.jpg"/>
        <figcaption>
          <cite>Фото: imdb</cite>
        </figcaption>
      </figure>
      <p><b>Оригінальна назва:</b> Der Pass</p>
      <p><b>Рік:</b> 2019 (1-й сезон, продовжений на 2-й сезон)</p>
      <p>«Перевал» – німецько-австрійський детектив-драма-трилер. Після вдалих проектів <a href="https://mind.ua/style/20192429-shcho-podivitisya-v-sichni-5-serialiv-dlya-temnih-vechoriv">«Вавилон Берлін»</a> (Babylon Berlin) і «Підводний човен» (Das Boot) – це третє виробництво Sky Germany. Автори сценарію були натхненні датсько-шведським серіалом «Міст» – і сюжет був перенесений на німецько-австрійський кордон.</p>
      <p>На самому кордоні між Німеччиною і Австрією поліція знаходить труп чоловіка в незвичайній позі з кінським хвостом в руках, частина тіла в Австрії, частина – в Німеччині. За розслідування загадкового злочину беруться два детективи із сусідніх країн: Еллі Стокер (Джулія Єнч), для якої це перша серйозна справа, і Гедеон Вінтер (Ніколас Офшарек) зі своїми таємницями і психологічними проблемами, про які нам не розповідають, а тільки натякають.</p>
      <p>Злочинів із символічно розміщеними жертвами, що нагадує язичницькі ритуали, стає все більше. Вбивця непростий: освічений, сумлінний і терплячий працівник, який розбирається в комп'ютерних технологіях. З кожним новим злочином він стає сміливішим, його нарцисичні риси прогресують, і вбивства набувають все більш витонченого характеру. Детективи виходять на слід злочинця, але він весь час їх випереджає.</p>
      <figure>
        <iframe src="https://www.youtube.com/embed/nXeXkX9PM60" width="640" height="360" data-service="Youtube" scrolling="no"/>
      </figure>
      <p><b>Чому варто дивитися.</b> Глядача не водять за носа, як у більшості детективів, а показують серійного вбивцю в середині серіалу, розкриваючи його особистісний і психологічний портрет. На думку політиків і журналістів, він не просто псих у масці, який ототожнює себе з Крампусом, а політично вмотивований злочинець. На думку ж поліції – він самозакоханий нарцис, озлоблений на весь світ боягуз, який не гідний того, аби про нього писали в пресі.</p>
      <figure>
        <iframe src="https://www.youtube.com/embed/xQNOECSo2Z4" width="640" height="360" data-service="Youtube" scrolling="no"/>
      </figure>
      <p>«Перевал» підтверджує, що у світі немає абсолютно безпечних місць, як немає правил і справедливості для всіх. А образ Крампуса, який карає примхливих і неслухняних дітей (протилежність святого Миколая), уособлює покарання за гріхи людства загалом. Перші вбивства – тому підтвердження: контрабандист, продажний чиновник, дівчина-блогер. Але далі вся «праця – сигнал до пробудження», який «пише» серійний вбивця, – лише спосіб привернути увагу.</p>
      <p>Засніжені, пустельні та мальовничі Альпи й музика Ханса Циммера (композитор, відомий за музикою до фільмів «Людина дощу», «Король Лев», «Краще не буває», «Гладіатор», «Перл-Харбор», «Початок», «Інтерстеллар») як додатковий бонус додають загадковості та драматизму.</p>
      <hr/>
      <h3>«Шпигун»</h3>
      <figure>
        <img src="https://s.mind.ua/img/forall/i/2019/1574164247.jpg"/>
        <figcaption>
          <cite>Фото: indiewire</cite>
        </figcaption>
      </figure>
      <p><b>Оригінальна назва:</b> The Spy</p>
      <p><b>Рік:</b> 2019 (1-й сезон, міні-серіал)</p>
      <p>Французький шпигунський трилер заснований на реальній історії і зосереджений навколо ізраїльського розвідника Елі Коена, якому вдалося потрапити спочатку в близькі до уряду Сирії кола, а потім і в сам уряд. Він протягом багатьох років видавав себе за багатого арабського бізнесмена й паралельно вів активну розвідку на користь Ізраїлю, поки його не викрили 1965 року.</p>
      <p>Режисер серіал – Гідеон Рафф, відомий за серіалом <a href="https://mind.ua/style/20200341-shpigunstvo-politika-ta-mafiya-yaki-seriali-podivitisya-v-serpni">«Батьківщина»</a>. У ролі шпигуна Елі Коена – Саша Барон Коен, відомий за комедійними ролями в «Бораті». Коен, проникаючи  все глибше і глибше у політичну й військову ієрархію Сирії, безперервно відправляв поновлені розвіддані в спецслужбу Ізраїлю, передавав інформацію азбукою Морзе або вивозив документи контрабандою через Європу.</p>
      <figure>
        <iframe src="https://www.youtube.com/embed/5UijUOy0MmE" width="640" height="360" data-service="Youtube" scrolling="no"/>
      </figure>
      <p><b>Чому варто дивитися.</b> Комік Саша Барон Коен відмінно справляється з роллю «агента 88». Елі Коен, єгипетський єврей, народився в Олександрії 1924 року. Коли він був молодою людиною, працював у Єгипті, щоб таємно допомагати місцевим євреям при еміграції до Ізраїлю. Йому вдалося заручитися дружбою багатьох впливових членів сирійської громади за кордоном, перш ніж він відправився в Дамаск 1962 року з рекомендаційними листами. Там він вів активне громадське життя, влаштовуючи вечірки у своєму будинку, на яких були присутні високопоставлені сирійські чиновники.</p>
      <p>У «Шпигуні» показано, що Коен наближається до Хафеза та групи сирійських змовників, відомих як партія «Баас», що готуються захопити владу в країні. У реальному житті група радикалів прийшла до влади в Сирії в березні 1963 року. Баасисти були групою переважно світських арабських націоналістів, які виступали проти колоніалізму та сприяли соціалізму, мілітаризму й арабському об'єднанню.</p>
      <p>Генерал Хафез Асад, який правив Сирією з 1970 по 2000 рік, був баасистом – як і його син Башар Асад, що став президентом після смерті батька. І за місяць до того, як баасисти прийшли до влади в Сирії, інша група баасистів захопила Ірак. Іракські баасисти були відсторонені від влади протягом декількох місяців, але вони повернулися в 1968 році під керівництвом свого лідера Саддама Хусейна, який десятиліттями керував країною. Партія «Баас» зараз є правлячою в Сирії. Для її режиму характерні авторитаризм, переслідування політичної опозиції та заборона на критику її ідеології.</p>
      <hr/>
      <h3>«Елементарно»</h3>
      <figure>
        <img src="https://s.mind.ua/img/forall/i/2019/1574164384.jpg"/>
        <figcaption>
          <cite>Фото: imdb</cite>
        </figcaption>
      </figure>
      <p><b>Оригінальна назва:</b> Elementary</p>
      <p><b>Рік:</b> 2019 (7-й сезон)</p>
      <p>Продовження американського серіалу про детектива Шерлока Холмса (Джонні Лі Міллер) і його напарницю доктора Джоан Ватсон (Люсі Лью). В основі – детективи Артура Конан Дойла, дію яких перенесено в наші дні. Перший сезон вийшов 2012 року, а сьомий стане заключним. Усі сезони в принципі можна дивитися незалежно.</p>
      <p>У сьомому сезоні Холмс і Ватсон намагаються вести розслідування в США з Лондона, коли капітан Грегсон виявляється серйозно пораненим. Основний лиходій – техномагнат і мільярдер Один Райхенбах (Джеймс Фрейн) намагається укласти угоду з Шерлоком і просить протестувати його нову систему попередження злочинів.</p>
      <figure>
        <iframe src="https://www.youtube.com/embed/sOOecGiFoqY" width="640" height="360" data-service="Youtube" scrolling="no"/>
      </figure>
      <p><b>Чому варто дивитися.</b> Серіалу, як і раніше, вдається слідувати концепції «дотепно й ненудно». Він все ще не втратив оригінальності й не слабшає в сюжетній лінії. Відмінний детективний серіал, особливо для тих, хто ще не знайомий із сучасним Шерлоком і Ватсон. Творець стрічки Роб Доерті свідомо зробив помічником Шерлока жінку, щоб показати «як чоловік і жінка можуть жити і працювати разом, не домішуючи до цього романтичні стосунки».</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/style/20204720-premera-dokumentalnogo-filmu-z-ukrayini-do-gollivudu-hto-i-yak-zi-spivvitchiznikiv-pidkoriv-fabr"/>
        <a href="https://mind.ua/news/20204644-hakeri-zlamali-strimingovu-platformu-disney-i-deshevo-prodayut-akaunti"/>
        <a href="https://mind.ua/news/20204608-kasovi-zbori-dzhokera-perevishchili-1-mlrd-rezhiser-viklav-vitalne-video-v-instagram"/>
      </related>
    </article>
  </body>
</html>