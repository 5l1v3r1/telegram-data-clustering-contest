<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/za-pidsumkami-normandskogo-samitu-mozhe-buti-uzgodzheno-dokument-pyeskov-330190_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T15:02:00+00:00"/>
    <meta property="og:title" content="За підсумками &quot;нормандського&quot; саміту може бути узгоджено документ – Пєсков"/>
    <meta property="og:description" content="Чи буде документ зобов'язальним, поки не кажуть."/>
  </head>
  <body>
    <article>
      <h1>За підсумками "нормандського" саміту може бути узгоджено документ – Пєсков</h1>
      <h2>Чи буде документ зобов'язальним, поки не кажуть.</h2>
      <address>
        <time datetime="2019-11-19T15:02:00+00:00">19 Nov 2019, 15:02</time>
      </address>
      <p>Прессекретар російського президента Дмитро Пєсков розповів журналістам про те, що за підсумками "нормандського" саміту сторони можуть погодити документ. За його словами, наразі ще невідомо, яким саме він буде.</p>
      <p>"Можна очікувати, що узгоджуватиметься якийсь текст. Що це буде за документ, і чи буде він підписним, поки говорити передчасно, поки якихось спільних рішень на цей рахунок немає", - сказав представник Кремля.</p>
      <p>Прессекретар Володимира Путіна також зазначив, що без підписів приймаються різні заяви, декларації, меморандуми тощо, а домовленості, плани дій, "дорожні карти", угоди носять зобов'язальний характер і найчастіше підписуються.</p>
      <p>Таким чином, поки що невідомо, буде очікуваний документ декларативним чи зобов'язальним.</p>
      <p>Раніше росЗМІ з посиланням на джерела повідомили, що лідери України, Німеччини, Франції і Росії на "нормандському" саміті <a href="https://dt.ua/POLITICS/na-normandskomu-samiti-mozhut-pidpisati-dokument-schodo-vregulyuvannya-v-donbasi-roszmi-330138_.html"><b>можуть підписати рамковий документ</b></a> про перспективи політичного врегулювання ситуації в Донбасі. Зазначалося, що проєкт документа вже підготовлено і узгоджено.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>