<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/primii-castigatori-ai-premiilor-academiei-europene-de-film-2019-the-favourite-patru-trofee-dolor-y-gloria-cea-mai-buna-scenografie-1922400219002019111519174852"/>
    <meta property="og:site_name" content="News.ro"/>
    <meta property="article:published_time" content="2019-11-19T15:02:00+00:00"/>
    <meta property="og:title" content="Primii câştigători ai premiilor Academiei europene de film 2019 - „The Favourite”, patru trofee. „Dolor y gloria”, cea mai bună scenografie"/>
    <meta property="og:description" content="Lungmetrajul „The Favourite” al lui Yorgos Lanthimos, recompensat anul acesta cu un Oscar din zece nominalizări, este marele câştigător la categoriile profesionale ale premiilor acordate de Academia europeană de film (EFA) pe 2019."/>
  </head>
  <body>
    <article>
      <h1>Primii câştigători ai premiilor Academiei europene de film 2019 - „The Favourite”, patru trofee. „Dolor y gloria”, cea mai bună scenografie</h1>
      <address><time datetime="2019-11-19T15:02:00+00:00">19 Nov 2019, 15:02</time> by <a rel="author">Patricia Marinescu</a></address>
      <p>
        <b>Lungmetrajul „The Favourite” al lui Yorgos Lanthimos, recompensat anul acesta cu un Oscar din zece nominalizări, este marele câştigător la categoriile profesionale ale premiilor acordate de Academia europeană de film (EFA) pe 2019.</b>
      </p>
      <p>Academia europeană de film şi EFA Productions au anunţat marţi primii câştigători pe anul 2019.</p>
      <p>Un juriu format din opt profesionişti în domeniu a decis câştigătorii categoriilor imagine, montaj, scenografie, costume, coafură &amp; machiaj, muzică originală, sunet şi efecte vizuale.</p>
      <p>Juriul a fost alcătuit din Nadia Ben Rachid (monteur, Franţa), Vanja Černul (director de imagine, Croaţia), Annette Focks (compozitor, Germania), Gerda Koekoek (hair &amp; make-up artist, Olanda), Eimer Ní Mhaoldomhnaigh (designer de costume, Irlanda), Artur Pinheiro (scenograf, Portugalia), Gisle Tveito (designer de sunet, Norvegia) şi István Vajda (efecte vizuale, Ungaria).</p>
      <p>„The Favourite” (2018) s-a impus la patru categorii: imagine (Robbie Ryan), montaj (Yorgos Mavropsaridis), costume (Sandy Powell) şi coafură &amp; machiaj (Nadia Stacey).</p>
      <p>Lungmetrajul „Dolor y gloria” (2019), regizat de Pedro Almodóvar, a fost recompensat la categoria scenografie - Antxon Gómez.</p>
      <p>John Gürtler a fost desemnat câştigător al categoriei muzică originală pentru „Systemsprenger” (2019, r. Nora Fingscheidt).</p>
      <p>Cel mai bun sunet a fost al filmului „La noche de 12 años” (2018, r. Álvaro Brechner), realizat de Eduardo Esquide, Nacho Royo-Villanova şi Laurent Chassaigne.</p>
      <p>Cele mai bune efecte vizuale au fost în filmul „About Endlessness” (2019, r. Roy Andersson), realizate de Martin Ziebell, Sebastian Kaltmeyer, Néha Hirve, Jesper Brodersen şi Torgeir Busch.</p>
      <p>Cea de-a 32-a ceremonie de acordare a premiilor Academiei europene de film va avea loc pe 7 decembrie, la Berlin.</p>
      <p>Lungmetrajele „Dolor y gloria”, de Pedro Almodóvar, „J’Accuse”, de Roman Polanski, „The Favourite”, de Yorgos Lanthimos, şi „Il Traditore”, de Marco Bellochio, au primit cele mai multe nominalizări pentru premiile Academiei europene de film (EFA) 2019, unde România este reprezentată în secţiunile scurtmetraj („Cadoul de Crăciun, de Bogdan Mureşanu) şi animaţie („Călătoria fantastică a Maronei”, de Anca Damian).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>