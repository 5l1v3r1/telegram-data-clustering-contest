<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653889/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T15:40:00+00:00"/>
    <meta property="og:title" content="МВС підписало міжурядову угоду на 20 французьких катерів за 136 мільйонів євро"/>
    <meta property="og:description" content="Уряд України та Франції підписали міжурядову рамкову угоду вартістю в 135 мільйонів євро на виготовлення і купівлю 20 прикордоних патрульних катерів, 25% з них будуть виготовлені в Україні."/>
  </head>
  <body>
    <article>
      <h1>МВС підписало міжурядову угоду на 20 французьких катерів за 136 мільйонів євро</h1>
      <address>
        <time datetime="2019-11-19T15:40:00+00:00">19 Nov 2019, 15:40</time>
      </address>
      <p>Уряд України та Франції підписали міжурядову рамкову угоду вартістю в 135 мільйонів євро на виготовлення і купівлю 20 прикордоних патрульних катерів, 25% з них будуть виготовлені в Україні.</p>
      <p>Про це повідомляє сайт <a href="https://mvs.gov.ua/ua/news/26114_20_suchasnih_patrulnih_kateriv_Arsen_Avakov_pidpisav_iz_francuzkim_uryadom_spilniy_proekt.htm?fbclid=IwAR0BX-HXqybHxM8YWgC6kjJytZpvjRRTBkCJ0RsBtjsfM5IHVKbUWJDDeQk">МВС</a><br/><br/>За словами міністра внутрішніх справ Арсена Авакова, пропозиція французької компанії ОСЕА була найбільш економічно вигідною, а уряд Франції запропонував комплексний підхід кредитного фінансування і часткову локалізацію, 25%, виробництва в Україні.</p>
      <p>"Кожен четвертий корабель буде виготовлений в Україні. Таким чином ми захистимо акваторії наших морів та за рахунок локалізації виробництва в Україні, орієнтовно, це буде один із миколаївських заводів, ми зможемо відродити виробництво катерів з алюмінієвим корпусом.</p>
      <p>Сподіваємось, що після цієї угоди ми на постійній основі будемо виробляти катери на миколаївському заводі", - наголосив міністр.</p>
      <p>За умовами угоди, додаткова комплектація катерів буде українською - маленькі швидкісні човни, які виготовляються у Харкові, зброя також буде вітчизняна.</p>
      <p>"Проект вартує 136 мільйонів євро. 15% ми платимо відразу з державного бюджету. І 85% - це спеціальний кредит французького казначейства з мінімальними відсотками.</p>
      <figure>
        <img src="https://eimg.pravda.com/images/doc/e/1/e19f508-76695062-2466610503550300-384604571781038080-n.jpg"/>
      </figure>
      <p>Окрім виробництва та поставок суден, проєкт включає систему сервісного обслуговування, підготовку 240 членів екіпажу та 120 осіб технічного персоналу, запасні частини та інструменти, які необхідні для технічного обслуговування протягом 2 років експлуатації (або 2400 годин), технічну підтримку в Україні (по одному техніку та інженеру компанії виробника) протягом 60 місяців з дати поставки першого корабля в Україну, доставку кораблів в Одесу та страхування на час переходу", - зазначив Аваков.</p>
      <figure>
        <img src="https://eimg.pravda.com/images/doc/c/2/c2983b7-76714005-782173192221840-7798790814234050560-n--2-.jpg"/>
      </figure>
      <p>Проект розрахований до 2023 року, а перший корабель Україна зможе отримати у 2021 році.</p>
      <p>Кораблі будуть розміщуватися у місцях постійної дислокації підрозділів морської охорони прикордонної служби - Одеса, Маріуполь, Бердянськ, Ізмаїл та Кілія.<br/><br/>Зазначається, що довжина одного катера- 32 метри, максимальна швидкість - 30-32 вузлів, автономність близько тижня, дальність по плаванню - 1200 морських миль.<br/><br/>Економічна правда</p>
    </article>
  </body>
</html>