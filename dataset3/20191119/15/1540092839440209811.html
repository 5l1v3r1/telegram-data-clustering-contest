<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197912/h-sygkroysi-gia-tin-asfaleia-poy-aposkopoyn-nd-kai-syriza"/>
    <meta property="og:site_name" content="CNN.gr"/>
    <meta property="article:published_time" content="2019-11-19T15:20:38+00:00"/>
    <meta property="og:title" content="Η σύγκρουση για την ασφάλεια: Πού αποσκοπούν ΝΔ και ΣΥΡΙΖΑ"/>
    <meta property="og:description" content="Αλληλοκατηγορίες ΣΥΡΙΖΑ και ΝΔ"/>
  </head>
  <body>
    <article>
      <h1>Η σύγκρουση για την ασφάλεια: Πού αποσκοπούν ΝΔ και ΣΥΡΙΖΑ</h1>
      <h2>Τα τελευταία γεγονότα στην ΑΣΟΕΕ και την πορεία του Πολυτεχνείου έχουν προκαλέσει την έντονη αντιπαράθεση μεταξύ της κυβέρνησης και της αξιωματικής αντιπολίτευσης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 17:20 , 19 November 2019</p>
      <p>Το γεγονός ότι το ζήτημα της <b><a href="https://www.cnn.gr/eidhseis/tag/796/asfaleia">ασφάλειας</a> </b>έχει καταστεί σημείο κεντρικής πολιτικής σύγκρουσης, δεν το είχαν προσβλέψει όσοι «διαβάζουν» τη συγκυρία με έναν «στενό» και «γραμμικό» τρόπο. Για να είμαστε ακριβείς βέβαια, το υπό συζήτηση θέμα δεν είναι η ασφάλεια γενικά, αλλά η υποκατηγορία της που αφορά τις διαδηλώσεις, τις καταλήψεις, τη δράση των <b>ΜΑΤ</b> και τις συγκρούσεις αστυνομίας-διαδηλωτών. Οι οξείες αλληλοκατηγορίες για «υπόθαλψη της βίας» και «κρατικό αυταρχισμό» θυμίζουν ορισμένες στιγμές την περίοδο 2012-2015.</p>
      <p> Γιατί όμως η αντιπαράθεση έγινε τόσο πολωτική, από τη στιγμή που και τα δύο κόμματα εξουσίας ομνύουν στον λεγόμενο «μεσαίο χώρο».  Η αναγωγή στις ιδεολογικές αφετηρίες της <b>ΝΔ </b>και του <a href="https://www.cnn.gr/eidhseis/tag/212/syriza"><b>ΣΥΡΙΖΑ</b></a> μοιάζει μόνο εν μέρει επαρκής, δεδομένης της… μακράς (πολιτικής) απόστασης που έχει διανυθεί από τις (ιδεολογικές) αφετηρίες.</p>
      <h3>Οι στοχεύσεις της ΝΔ</h3>
      <p>Η <a href="https://www.cnn.gr/eidhseis/tag/1/nea-dhmokratia"><b>Νέα Δημοκρατία</b></a> έχει τρεις βασικές πολιτικές στοχεύσεις στη σύγκρουση για την ασφάλεια:</p>
      <ul>
        <li>Πρώτον, θέλει να εκπληρώσει την προεκλογική υπόσχεσή της για <b>αυστηρότερη αστυνόμευση</b>.</li>
        <li>Δεύτερον, επιδιώκει μέσω… <b>Εξαρχείων</b> να αποσυμπιέσει τη δυσαρέσκεια από τα δεξιά για την εκρηκτική κατάσταση στο <b>προσφυγικό</b>.</li>
        <li>Τρίτον, αναζητεί μια ιδεολογικά ταυτοτική μάχη για την ασφάλεια, εκτιμώντας ότι σε μια τέτοια μάχη θα έλξει προς το μέρος της τον κόσμο του ΚΙΝΑΛ και του «<b>μεσαίου χώρου</b>»</li>
      </ul>
      <h3>Οι στοχεύσεις του ΣΥΡΙΖΑ</h3>
      <p>Από τη μεριά του, οι τρεις βασικές πολιτικές στοχεύσεις του <b>ΣΥΡΙΖΑ </b>είναι οι εξής:</p>
      <ul>
        <li>Πρώτον, θέλει να συσπειρώσει και να κινητοποιήσει τον κόσμο του σε μια μάχη με πολύ οικεία για την ιστορική <b>Αριστερά </b>επίδικα (πανεπιστημιακό άσυλο, επέτειος Πολυτεχνείου, ανθρώπινα δικαιώματα)</li>
        <li>Δεύτερον, επιδιώκει να συνδεθεί εκ νέου με τη ριζοσπαστική νεολαία η οποία στην Ελλάδα διατηρεί αξιοσημείωτη δυναμική.</li>
        <li>Τρίτον, αναζητεί μια ιδεολογικά ταυτοτική μάχη, εκτιμώντας ότι η βία των<b> ΜΑΤ</b> θα ταυτίσει την κυβέρνηση με την άκρα Δεξιά.</li>
      </ul>
      <h3>Η περιπλοκότητα</h3>
      <p>Προφανώς, το πολιτικό τοπίο είναι πολύ πιο περίπλοκο από ό,τι μια σύγκρουση δύο στρατοπέδων που τα χωρίζει χάσμα. Χτες στην εκπομπή της Όλγας Τρέμη στην ΕΡΤ ο υπουργός Επικρατείας <b>Γιώργος Γεραπετρίτης</b> παραδέχτηκε ότι τα ΜΑΤ στην ΑΣΟΕΕ «υπήρξε υπέρμετρη δράση της αστυνομίας μετά το σπάσιμο της αλυσίδας.» Από την αντιπέρα όχθη, ο βουλευτής του ΣΥΡΙΖΑ <b>Θανάσης Παπαχριστόπουλος</b> δήλωσε στον ρ/σ  Status ότι «αυτά που έκανε το υπουργείο Προστασίας του Πολίτη, έπρεπε να τα έχουμε κάνει εμείς. Πιστεύω ότι θα έπρεπε να είχαμε κάνει πολλά περισσότερα και δεν τα κάναμε.»</p>
      <p>Η εικόνα γίνεται ακόμα πιο σύνθετη αν αναλογιστούμε ότι ο <a href="https://www.cnn.gr/eidhseis/tag/41824/mixalhs-xrysoxoidhs"><b>Μιχάλης Χρυσοχοΐδης</b></a> για κάποιους συμβολίζει «το άνοιγμα της ΝΔ στην Κεντροαριστεράς» και για κάποιους άλλους «το αυταρχικό κράτος της Δεξιάς.»</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197944/syriza-kata-nd-gia-ti-syntagmatiki-katoxyrosi-toy-elaxistoy-eggyimenoy-eisodimatos">ΣΥΡΙΖΑ κατά ΝΔ για τη συνταγματική κατοχύρωση του ελάχιστου εγγυημένου εισοδήματος</a>
        </li>
        <li>
          <a href="https://www.cnn.gr/news/politiki/story/197926/tsipras-kata-nd-gia-poiniko-kodika-prosfygiko-kai-polytexneio">Τσίπρας κατά ΝΔ για ποινικό κώδικα, προσφυγικό και Πολυτεχνείο</a>
        </li>
        <li>
          <a href="https://www.cnn.gr/news/politiki/story/197921/syriza-gia-tin-apallagi-tsoykatoy-nd-kai-kinal-arnoyntai-na-allaxei-o-nomos-peri-eythynis-ypoyrgon">ΣΥΡΙΖΑ για την απαλλαγή Τσουκάτου: ΝΔ και ΚΙΝΑΛ αρνούνται να αλλάξει ο νόμος περί ευθύνης υπουργών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/796/asfaleia">ΑΣΦΑΛΕΙΑ</a>
        </li>
        <li>
          <a href="https://www.cnn.gr/eidhseis/tag/6792/polytexneio">ΠΟΛΥΤΕΧΝΕΙΟ</a>
        </li>
        <li>
          <a href="https://www.cnn.gr/eidhseis/tag/42757/asoee">ΑΣΟΕΕ</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/197968/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197969/snapshot/2760635.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197964/snapshot/2488841.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197965/snapshot/2648791.jpg"/>
      </figure>
    </article>
  </body>
</html>