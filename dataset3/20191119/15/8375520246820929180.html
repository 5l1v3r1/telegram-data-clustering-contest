<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/chehiya-vidala-ukrajini-pidozryuvanogo-u-rozkradanni-mayna-kijivskogo-sportivnogo-centru-640983.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T15:30:20+00:00"/>
    <meta property="og:title" content="Чехія видала Україні підозрюваного у розкраданні майна київського спортивного центру"/>
    <meta property="og:description" content="15 жовтня 2019 року підозрюваного заарештували на території Чехії"/>
  </head>
  <body>
    <article>
      <h1>Чехія видала Україні підозрюваного у розкраданні майна київського спортивного центру</h1>
      <address>
        <time datetime="2019-11-19T15:30:20+00:00">19 Nov 2019, 15:30</time>
      </address>
      <h4>15 жовтня 2019 року підозрюваного заарештували на території Чехії</h4>
      <p>За запитом органів прокуратури України Чеська Республіка видала українського громадянина, якого розшукували за підозрою у розкраданні обладнання Дитячо-юнацького учбово-спортивного центру профспілок міста Києва «Авангард», закупленого за державні кошти.</p>
      <p>Про це <a href="https://www.facebook.com/kyiv.gp.gov.ua/">повідомляє</a> пресслужба прокуратури Києва.</p>
      <p>Згідно з матеріалами слідства, у 2010 році за результатами проведення процедури тендерної закупівлі між Дитячо-юнацьким учбово-спортивним центром профспілок Києва «Авангард» та приватним товариством укладено договір на закупівлю обладнання для льодової арени, а також утворення та підтримання штучного льоду, на загальну суму майже 15 млн гривень.</p>
      <p>Незважаючи на перерахування коштів, обладнання так і не було поставлено, а всі подальші фінансово-господарські відносини між підприємством і приватною фірмою, а саме складання додаткового договору зберігання зазначеного обладнання, були спрямовані на приховування факту розкрадання цього майна.</p>
      <p>У вересні 2018 року за погодження прокуратури міста Києва гендиректору товариства повідомили про підозру за ч. 5 ст. 191 КК України (привласнення чужого майна шляхом зловживання службовим становищем). Надалі у зв’язку з ухиленням від слідства його оголосили в розшук, а у липні 2019 суд обрав йому запобіжний захід у вигляді тримання під вартою.</p>
      <p>15 жовтня 2019 року підозрюваного заарештували на території Чехії.</p>
      <p>За результатами розгляду запиту української сторони компетентними органами Чеської Республіки прийнято рішення про екстрадицію вказаної особи. У понеділок, 18 листопада, в аеропорту «Бориспіль» у супроводі працівників Департаменту міжнародного поліцейського співробітництва Нацполіції України здійснено фактичну видачу підозрюваного українським правоохоронцям.</p>
      <p>Наразі чоловіка затримано слідчими поліції Києва та до суду подано клопотання про застосування відносно нього запобіжного заходу.</p>
      <related>
        <a href="https://glavcom.ua/kyiv/news/prokuratura-vikrila-zemelnih-shahrajiv-yaki-vkrali-dilyanku-vartistyu-14-mln-grn-640924.html"/>
        <a href="https://glavcom.ua/kyiv/news/kiyanin-iz-lipovim-posvidchennyam-sbu-vimagav-u-biznesmeniv-groshi-640747.html"/>
        <a href="https://glavcom.ua/kyiv/news/za-rozbiyniy-napad-na-punkt-obminu-valyut-u-kijevi-meshkanka-sum-vidsidit-sim-rokiv-640674.html"/>
      </related>
    </article>
  </body>
</html>