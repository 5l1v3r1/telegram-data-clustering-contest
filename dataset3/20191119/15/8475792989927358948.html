<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/iran-fornekar-uppgifter-i-lackta-dokument-om-irakspionage"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T15:09:20+00:00"/>
    <meta property="og:title" content="Iran förnekar uppgifter i läckta dokument om Irakspionage"/>
    <meta property="og:description" content="Utpekade iranska höga politiker och militärer förnekar att de varit inblandade i underrättelseverksamhet i Irak. 700 nyligen avslöjade läckta dokument visar att Iran genom omfattande agentverksamhet har ett stort inflytande över irakisk politik."/>
  </head>
  <body>
    <article>
      <h1>Iran förnekar uppgifter i läckta dokument om Irakspionage</h1>
      <address><time datetime="2019-11-19T15:09:20+00:00">19 Nov 2019, 15:09</time> by <a rel="author">Ingrid Thörnqvist</a></address>
      <p>
        <b>Utpekade iranska höga politiker och militärer förnekar att de varit inblandade i underrättelseverksamhet i Irak. 700 nyligen avslöjade läckta dokument visar att Iran genom omfattande agentverksamhet har ett stort inflytande över irakisk politik.</b>
      </p>
      <p>Dokumenten publicerades av <a href="https://www.nytimes.com/interactive/2019/11/18/world/middleeast/iran-iraq-spy-cables.html">New York Times </a>och <a href="https://theintercept.com/2019/11/18/iran-iraq-spy-cables/">The Intercept</a> på måndagen och uppges visa omfattande spionverksamhet från Irans sida i Irak. Det är ingen överraskning att Iran har en offensiv roll i regionen och bedriver underrättelseverksamhet, som många andra länder. Men nu är omfattningen av Irans försök att skaffa sig inflytande belagd.</p>
      <h3>Före detta CIA-agenter</h3>
      <p>Enligt hundratals krypterade telegram värvades irakier som tidigare arbetat för den amerikanska underrättelsetjänsten i stället som agenter för Iran. Kommunikationen härrör från 2014 och 2015. Källan är okänd men enligt ett krypterat meddelande har läckan sagt att hen vill ”låta världen veta vad Iran gör med mitt land Irak”.</p>
      <h3>Militärer med politiskt inflytande</h3>
      <p>Förutom i Irak har Irans militära toppchefer från Islamiska revolutionsgardet framträdande positioner inom diplomatin även i Syrien och Libanon, enligt uppgifterna i de avslöjade dokumenten. Ett av Irans mål är förmå Iraks premiärmininster Adil Abdul-Mahdi att sitta kvar vid makten efter de omfattande protester som bröt ut i oktober i år. De utpekade militära och politiska ledarna <a href="https://www.nytimes.com/2019/11/18/world/middleeast/iraqi-iran-spy-cables.html">tillbakavisar</a> uppgifterna om möten med underrättelseagenter i de läckta dokumenten.</p>
      <h3>Stora protester</h3>
      <p>Ett av skälen till den senaste tidens omfattande demonstrationer i Bagdad och i södra Irak är den utbredda korruptionen i kombination med missnöje med bristande el- och vattenförsörjning i landet. Mer än 300 människor har dödats under protesterna som fortsatt under tisdagen med en blockad i hamnen i Basra.</p>
      <h3>USA hotar med sanktioner</h3>
      <p>USA:s utrikesminister Mike Pompeo har uttalat sig kritiskt mot våldet mot demonstranterna och mot korruptionen i den irakiska ledningen. Pompeo säger sig vara beredd att införa ekonomiska sanktioner mot ”de korrupta myndighetspersoner som låter det irakiska folket lida”.</p>
      <related>
        <h4>Relaterat</h4>
        <a href="https://www.svt.se/nyheter/utrikes/svt-s-korrespondent-bilderna-ar-vedervardiga"/>
      </related>
    </article>
  </body>
</html>