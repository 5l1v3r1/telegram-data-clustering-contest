<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-construct/proiectul-de-modernizare-al-anaf-safti-este-un-proiect-absolut-necesar-spun-consultantii-18595465"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T15:49:12+00:00"/>
    <meta property="og:title" content="Proiectul de modernizare al ANAF. SAFTI este un proiect absolut necesar, spun consultanţii"/>
    <meta property="og:description" content="Proiectul SAFTI de modernizare a ANAF, lansat recent în licitaţie publică, este absolut necesar pentru România şi va creşte veniturile colectate la buget către media europeană, au precizat marţi specialiştii pe asistenţă fiscală şi juridică ai EY România în cadrul unei întâlniri cu presa."/>
  </head>
  <body>
    <article>
      <h1>Proiectul de modernizare al ANAF. SAFTI este un proiect absolut necesar, spun consultanţii</h1>
      <address><time datetime="2019-11-19T15:49:12+00:00">19 Nov 2019, 15:49</time> by <a rel="author">Mihai Gongoroi, Mediafax</a></address>
      <p>Proiectul SAFTI de modernizare a ANAF, lansat recent în licitaţie publică, este absolut necesar pentru România şi va creşte veniturile colectate la buget către media europeană, au precizat marţi specialiştii pe asistenţă fiscală şi juridică ai EY România în cadrul unei întâlniri cu presa.</p>
      <p>"De ani de zile ne chinuim în România cu povestea modernizării administraţiei fiscale. S-a întâmplat ce s-a întâmplat, un guvern acum ceva ani de zile a decis să renunţe la proiectul (de modernizare) cu Banca Mondială, iar acum suntem pe cont propriu ca să spunem aşa, nu mai avem pe nimeni să ne ajute. (…) Unul dintre proiectele absolut necesare se numeşte SAFTI. Este vorba despre interconectarea mediului de afaceri, a companiilor, cu autorităţile fiscale. (…) Interconectarea se face pornind de la declaraţii de TVA sau chiar de la facturile emise de companii. Direct, autoritatea fiscală se interconectează cu ERP-ul companiei, sistemul de software al acesteia, fie la nivelul declaraţiilor fie chiar de la nivelul facturilor emise, astfel încât să le aibă în timp real, situaţia facturilor emise, a TVA-ului de colectat şi aşa mai departe. Ar fi extraordinar de benefic acest lucru", spune Mihaela Mitroi, partener EY România şi membru al echipei regionale EY pe activitatea de consultanţă fiscală şi juridică.</p>
      <p>Proiectul SAFTI ar duce la creşterea colectării veniturilor la buget în condiţiile în care România stă cel mai prost din UE în această privinţă, cu 26% venituri bugetare din PIB, ceea ce reduce posibilitatea de investiţii a ţării. O colectare la nivelul Bulgariei de circa 30% din PIB ar reduce deficitul la zero şi în esenţă ar echilibra bugetul.</p>
      <p>"Acest SAFTI, care are mai multe etape – prima etapă fiind cea de interconectare şi a doua de analiză a datelor primite – este extraordinar de important pentru că poţi să descoperi o serie de probleme care pot interveni în anumite industrii, o serie de fapte care ar putea să fie de tip penal, fraude şi aşa mai departe", spune Mitroi.</p>
      <p>Implicit, SAFTI ar simplifica inspecţiile şi ar reduce evaziunea, în contextul în care deficitul de colectare din TVA declarat în ţara noastră este de circa 36%, aproximativ 29 miliarde de lei.</p>
      <p>"Inspecţiile fiscale se fac în mare parte pe hârtie. Autorităţile fiscale vin la sediul contribuabililor şi cer dosare şi apoi încep factură cu factură şi se uită în jurnale şi aşa mai departe. În măsura în care am implementa SAFTI împreună cu alte instrumente de analiză s-ar putea reduce foarte mult durata inspecţiei, impactul asupra companiilor, iar autorităţile fiscale ar putea face diverse verificări automate", a adăugat şi Costin Manta, senior manager asistenţă fiscală şi juridică la EY România.</p>
      <p>El a mai spus că degeaba se fac mii de inspecţii pe an dacă de exemplu cererile de rambursări TVA trebuie aprobate după verificarea la locul firmei de către un inspector ANAF.</p>
      <p>"În măsura în care aş avea o verificare automatizată, precum cea permisă de SAFTI, aş elibera practic foarte mult din timpul inspectorilor care s-ar putea ocupa de exemplu de cei care nu declară", spune Manta.</p>
      <p>Totodată, cu SAFTI s-ar putea aplica auditul electronic care este prevăzut de mai mulţi ani în codul de procedură fiscală.</p>
      <p>Licitaţia pentru SAFTI a fost lansată recent în SEAP de către stat cu un program pilot ce trebuie realizat în maximum 10 săptămâni, iar programul ar trebui să fie funcţional în termen de 1 an de zile.</p>
    </article>
  </body>
</html>