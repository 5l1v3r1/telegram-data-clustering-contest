<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232441/"/>
    <meta property="og:site_name" content="Українська правда"/>
    <meta property="article:published_time" content="2019-11-19T15:45:10+00:00"/>
    <meta property="og:title" content="Насірову за 10 хвилин оголосили обвинувачення, яке раніше читали 2 роки"/>
    <meta property="og:description" content="У Вищому антикорупційному суді зачитали обвинувальний акт у справі екскерівника Державної фіскальної служби Романа Насірова, якому інкримінують незаконне відстрочення сплати податків компаніям депутата-втікача Олександра Онищенка."/>
  </head>
  <body>
    <article>
      <h1>Насірову за 10 хвилин оголосили обвинувачення, яке раніше читали 2 роки</h1>
      <address>
        <time datetime="2019-11-19T15:45:10+00:00">19 Nov 2019, 15:45</time>
      </address>
      <p>У Вищому антикорупційному суді зачитали обвинувальний акт у справі екскерівника Державної фіскальної служби Романа Насірова, якому інкримінують незаконне відстрочення сплати податків компаніям депутата-втікача Олександра Онищенка.</p>
      <p><b>Джерело</b>: "Українська правда"; <a href="https://twitter.com/Shabunin/status/1196808976870117376">"Центр протидії корупції"</a></p>
      <p><b>Деталі</b>: Прокурори Спеціалізованої антикорупційної прокуратури читали коротку версію обвинувального акту – 4 сторінки замість 774.</p>
      <p>У "ЦПК" зазначають, що прокурори встигли оголосити обвинувачення за 10 хвилин. </p>
      <p>Обвинувачені у справі, Насіров та його експідлеглий Володимир Новіков, заявили, що не розуміють, у чому їх звинувачують, та не визнають провину. Водночас, вони підтвердили готовність давати покази у суді.</p>
      <p>Обидва фігуранти справи попросили суд роз’яснити суть обвинувачення. Колишній очільник ДФС пояснив, що йому "потрібно чітко розуміти, від чого захищатись".</p>
      <p>У свою чергу Новіков сказал, що стосовно нього у обвинувальному акті взагалі немає жодної конкретики: "Якщо були конкретні обвинувачення стосовно Насірова, то стосовно мене… нічого немає".</p>
      <p>Однак судді відповіли, що вони мають здійснювати правосуддя, а не роз'яснювати суть обвинувачення. Наводити докази та формулювати звинувачення має прокуратура, і "більше, ніж уже зроблено, суд зробити не може".</p>
      <p>Після цього сторони почали оголошувати у суді свої вступні промови.</p>
      <p><b>Що було раніше</b>: З початку грудня 2017 року прокуратура на вимогу Насірова читала повну версію обвинувального акту, який нараховує 774 сторінки. У вересні цього року Верховна Рада змінила Кримінально-процесуальний кодекс. Тепер, за законом, прокурор має зачитати лише короткий виклад обвинувального акту.</p>
      <p><b>Передісторія</b>:</p>
      <ul>
        <li>За даними САП, Насіров у 2015-2016 роках, діючи в інтересах нардепа Олександра Онищенка, дав керівникам регіональних і територіальних органів ДФС незаконну вказівку приймати безпідставні рішення про розстрочку податкового боргу його компаній.</li>
        <li>Тим самим дії Насірова нібито завдали державі збитків у розмірі близько <a href="http://www.pravda.com.ua/news/2017/03/3/7137038/">2 млрд гривень.</a></li>
        <li>У ніч на 3 березня 2017 року детективи НАБУ вручили <a href="http://www.pravda.com.ua/news/2017/03/3/7137019/">Насірову</a> повідомлення про підозру у зловживанні службовим становищем, що спричинило тяжкі наслідки.</li>
        <li>У ніч на 8 березня Солом'янський райсуд Києва <a href="http://www.pravda.com.ua/news/2017/03/7/7137390/">арештував</a> Насірова з альтернативою внесення застави в 100 млн. гривень.</li>
        <li>16 березня дружина Насірова внесла за нього<a href="http://www.pravda.com.ua/news/2017/03/16/7138384/"> заставу</a>.</li>
        <li>7 грудня 2017 року Шевченківський районний суд Києва <a href="https://www.pravda.com.ua/news/2017/12/7/7164653/">розпочав розглядати</a> справу Насірова по суті.</li>
        <li>Кабінет міністрів спочатку відсторонив, а потім <a href="https://www.pravda.com.ua/news/2018/01/31/7170134/">звільнив</a> Насірова.</li>
        <li>1 грудня 2018 року Окружний адмінсуд Києва <a href="https://www.pravda.com.ua/news/2018/12/11/7200934/">поновив Насірова на посаді</a> голови ДФС і <a href="https://www.pravda.com.ua/news/2018/12/11/7200945/">наказав</a> виплатити йому компенсацію 184 тисячі гривень. Уряд оскаржив це рішення. Крім того, наразі ДФС перебуває у стані ліквідаці – її реформують у Податкову та Митну служби.</li>
        <li>На початку листопада 2019 року справу Насірова передали до новоствореного Вищого <a href="https://www.pravda.com.ua/news/2019/11/8/7231374/">антикорупційного суду</a>, який почав наново її розглядати.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/8/7231374/"/>
        <a href="https://www.pravda.com.ua/news/2019/10/8/7228417/"/>
        <a href="https://www.pravda.com.ua/news/2019/09/26/7227439/"/>
      </related>
    </article>
  </body>
</html>