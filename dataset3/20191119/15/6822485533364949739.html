<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828127.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T15:43:00+00:00"/>
    <meta property="og:title" content="نشست غیرعلنی مجلس درباره مسائل امنیتی روزهای اخیر"/>
    <meta property="og:description" content="اکبر رنجبرزاده نماینده مردم اسدآباد در مجلس شورای اسلامی در گفت‌وگو با فارس با اشاره به نشست امروز هیات رئیسه مجلس، گفت: طبق تصمیم هیات رئیسه هفته آینده مجلس نشست غیرعلنی خواهد داشت."/>
  </head>
  <body>
    <article>
      <h1>نشست غیرعلنی مجلس درباره مسائل امنیتی روزهای اخیر</h1>
      <address>
        <time datetime="2019-11-19T15:43:00+00:00">19 Nov 2019, 15:43</time>
      </address>
      <p>عضو هیات‌رئیسه مجلس از نشست غیرعلنی پارلمان برای بررسی مسائل امنیتی روزهای اخیر در کشور با حضور مقاماتی از سپاه و وزارت اطلاعات خبر داد.</p>
      <p>اکبر رنجبرزاده نماینده مردم اسدآباد در مجلس شورای اسلامی در گفت‌وگو با فارس با اشاره به نشست امروز هیات رئیسه مجلس، گفت: طبق تصمیم هیات رئیسه هفته آینده مجلس نشست غیرعلنی خواهد داشت.</p>
      <p>وی افزود: در این نشست که روز یکشنبه 3 آذر برگزار خواهد شد مسائل امنیتی روزهای اخیر و مسائل اقتصادی مربوط به گرانی قیمت بنزین و کنترل و نظارت بر بازار مورد بررسی قرار خواهد گرفت و مقاماتی از سپاه و وزارت اطلاعات گزارشی را از مسائل امنیتی کشور در این روزها به مجلس ارائه خواهند داد.</p>
      <p>عضو هیات رئیسه مجلس، اظهار داشت: همچنین در این نشست که آقای محمدباقر نوبخت رئیس سازمان برنامه و بودجه و آقایان فرهاد دژپسند و رضا رحمانی وزرای اقتصاد و صنعت نیز در آن حضور خواهند داشت موضوع پرداخت درآمد حاصل از افزایش قیمت بنزین به حساب مردم و دیگر مسائل مربوط به این بخش مورد بررسی قرار می‌گیرد و مدعوین به جلسه نیز گزارش‌های خود را ارائه خواهند کرد. </p>
      <p>رنجبرزاده خاطرنشان کرد: علاوه بر این مقاماتی از سازمان بازرسی و سازمان تعزیرات حکومتی در این جلسه حضور خواهند یافت و گزارشات خود را از نظارت بر بازار و کنترل بر قیمت‌ها و روند مربوط به این بخش به نمایندگان ارائه خواهند کرد. </p>
    </article>
  </body>
</html>