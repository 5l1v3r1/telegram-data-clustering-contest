<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/postens-tillfallige-vd-talar-ut-tvistefragan-hor-inte-till-palta-att-forhandla-om/"/>
    <meta property="og:site_name" content="HBL"/>
    <meta property="article:published_time" content="2019-11-19T15:31:00+00:00"/>
    <meta property="og:title" content="Postens tillfällige vd talar ut – &quot;Tvistefrågan hör inte till Palta att förhandla om&quot;"/>
    <meta property="og:description" content="Det är oskäligt att Palta och PAU inte kan komma överens på grund av en enskild fråga som det redan fattats beslut om, säger Postens tillfällige vd Turkka Kuusisto."/>
  </head>
  <body>
    <article>
      <h1>Postens tillfällige vd talar ut – "Tvistefrågan hör inte till Palta att förhandla om"</h1>
      <h2>Det är oskäligt att Palta och PAU inte kan komma överens på grund av en enskild fråga som det redan fattats beslut om, säger Postens tillfällige vd Turkka Kuusisto.</h2>
      <address><time datetime="2019-11-19T15:31:00+00:00">19 Nov 2019, 15:31</time> by <a rel="author">SPT</a></address>
      <p>Nu tar Posten själv ställning och konstaterar att den fråga som bromsat förhandlingarna mellan PAU och Palta är en fråga som inte hör till parterna att förhandla om.</p>
      <p>Post- och logistikunionen PAU meddelade på tisdagen att de inte godkänner det medlingsbud som riksförlikningsmannen <b>Vuokko Piekkala</b> lagt fram. Både PAU och servicebranschens arbetsgivare Palta konstaterade att den största orsaken till att parterna inte kom överens, var frågan om Postens beslut att flytta över 700 arbetare till ett nytt kollektivavtal.</p>
      <p>PAU har meddelat att de endast tänker godkänna ett medlingsbud som innebär att dessa arbetare flyttas tillbaka till det nuvarande kollektivavtalet.</p>
      <p>Enligt Posten representerar Medieförbundet arbetsgivarparten i den här frågan, inte Palta.</p>
      <p>– Medieförbundet och Industrifacket har redan fattat beslut om arbetsvillkoren och om att lönen hålls på samma nivå som förut fram till slutet av januari 2022. Ärendet är alltså inte ett ärende som Palta kan förhandla om, eftersom Palta bara förhandlar för sina medlemmars del, meddelar Posten.</p>
      <p>Postens tillfällige vd Turkka Kuusisto säger också att förhandlingarna mellan de berörda parterna har förts på rätt grunder.</p>
      <p>– Beslutet om att flytta över arbetare till ett nytt kollektivavtal har fattats med stöd från statens ägarstyrning. Att Palta och PAU bromsar sina förhandlingar på grund av denna enskilda, redan beslutade fråga, är oskäligt, säger Postens tillfällige vd <b>Turkka Kuusisto</b> i ett pressmeddelande.</p>
    </article>
  </body>
</html>