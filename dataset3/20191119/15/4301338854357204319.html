<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/sta-cheria-tis-astinomias-spira-gia-listies-ke-klopes-se-spitia-tis-vorioanatolikis-attikis/"/>
    <meta property="og:site_name" content="irafina"/>
    <meta property="article:published_time" content="2019-11-19T15:50:13+00:00"/>
    <meta property="og:title" content="Στα χέρια της Αστυνομίας σπείρα για ληστείες και κλοπές σε σπίτια της Βορειοανατολικής Αττικής!"/>
    <meta property="og:description" content="Εξαρθρώθηκε, από την Υποδιεύθυνση Βορειοανατολικής Αττικής, εγκληματική ομάδα, τα μέλη της οποίας διέπρατταν ληστείες και κλοπές από οικίες, σε περιοχές της Βορειοανατολικής και Δυτικής Αττικής. Συνελήφθησαν το πρωί του Σαββάτου, στις περιοχές Ζεφυρίου, Άνω Λιοσίων και Ζευγολατιού Κορινθίας, μετά από οργανωμένη αστυνομική επιχείρηση της Υποδιεύθυνσης Ασφαλείας Βορειοανατολικής Αττικής, με τη συνδρομή της Ο.Π.Κ.Ε. και του […]"/>
  </head>
  <body>
    <article>
      <h1>Στα χέρια της Αστυνομίας σπείρα για ληστείες και κλοπές σε σπίτια της Βορειοανατολικής Αττικής!</h1>
      <address>
        <time datetime="2019-11-19T15:50:13+00:00">19 Nov 2019, 15:50</time>
      </address>
      <p>Εξαρθρώθηκε, από την Υποδιεύθυνση Βορειοανατολικής Αττικής, εγκληματική ομάδα, τα μέλη της οποίας διέπρατταν ληστείες και κλοπές από οικίες, σε περιοχές της Βορειοανατολικής και Δυτικής Αττικής.</p>
      <p>Συνελήφθησαν το πρωί του Σαββάτου, στις περιοχές Ζεφυρίου, Άνω Λιοσίων και Ζευγολατιού Κορινθίας, μετά από οργανωμένη αστυνομική επιχείρηση της Υποδιεύθυνσης Ασφαλείας Βορειοανατολικής Αττικής, με τη συνδρομή της Ο.Π.Κ.Ε. και του Τμήματος Ασφαλείας Κορίνθου, τρείς Ρομά ηλικίας 23, 26 και 34 ετών, σε βάρος των οποίων είχαν εκδοθεί εντάλματα σύλληψης.</p>
      <p>Όπως προέκυψε από την έρευνα, οι δράστες, μαζί με έναν συνεργό τους που αναζητείται, είχαν συστήσει εγκληματική ομάδα με διαρκή δράση και διακριτούς ρόλους, με σκοπό την διάπραξη ληστειών και διαρρήξεων-κλοπών από οικίες.</p>
      <p>Ως προς τον τρόπο δράσης, οι κατηγορούμενοι εντόπιζαν απογευματινές και νυκτερινές ώρες οικίες και στη συνέχεια, παραβιάζοντας παράθυρα ή θύρες, εισέρχονταν σε αυτές αφαιρώντας χρηματικά ποσά, κοσμήματα και ηλεκτρονικές συσκευές.</p>
      <p>Περαιτέρω, προκειμένου να δυσχεράνουν τον εντοπισμό τους, χρησιμοποιούσαν κλεμμένα αυτοκίνητα στα οποία είχαν τοποθετήσει πλαστές πινακίδες, που αντιστοιχούσαν σε οχήματα ίδιας μάρκας και τύπου και μετά την ολοκλήρωση των εγκληματικών τους πράξεων, τα εγκατέλειπαν και τα πυρπολούσαν σε ερημικές τοποθεσίες των Αχαρνών.</p>
      <p>Ακόμη, κατά τη διάπραξη των διαρρήξεων κάλυπταν τα χαρακτηριστικά του προσώπου τους με κουκούλες και καπέλα και ερευνούσαν τους χώρους φορώντας γάντια.</p>
      <p>Από την μέχρι στιγμής έρευνα έχουν εξιχνιασθεί μία ληστεία, δύο κλοπές από οικίες, μία κλοπή οχήματος καθώς και μία περίπτωση εμπρησμού αυτοκινήτου. Οι συλληφθέντες, οδηγήθηκαν στον Εισαγγελέα Εκτελέσεως Ποινών.</p>
    </article>
  </body>
</html>