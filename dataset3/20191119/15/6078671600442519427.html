<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/yazovir-vodata-voda-1618357.html"/>
    <meta property="og:site_name" content="Cross"/>
    <meta property="article:published_time" content="2019-11-19T15:27:00+00:00"/>
    <meta property="og:title" content="Перничани гневни заради водата, излизат на протест"/>
    <meta property="og:description" content="/КРОСС/ Перник и околните населени места навлязоха във втория ден на водния режим, наложен поради драстичното спадане на водния обем в язовир &quot;Студена&quot;. Инициативен комитет от местни жители организира протест на 20 ноември от 9.00 часа пред сградата на &quot;ВиК-Перник&quot;."/>
  </head>
  <body>
    <article>
      <h1>Перничани гневни заради водата, излизат на протест</h1>
      <address>
        <time datetime="2019-11-19T15:27:00+00:00">19 Nov 2019, 15:27</time>
      </address>
      <p>/КРОСС/ Перник и околните населени места навлязоха във втория ден на водния режим, наложен поради драстичното спадане на водния обем в язовир "Студена". Инициативен комитет от местни жители организира протест на 20 ноември от 9.00 часа пред сградата на "ВиК-Перник".</p>
      <p>Надежда Димова от организаторите заяви пред Радио София, че основната причина за създалата се водна криза и породеното от нея обществено недоволство, е че не са били взети навреме</p>
      <p>
        <i>
          <b>превантивни мерки</b>
        </i>
      </p>
      <p>по отношение осигуряването на алтернативно водоснабдяване за областния град. По думите й в момента е напълно сринато доверието в институциите поради информационното затъмнение и разнопосочните изявления.</p>
      <p>Димова посочи, че според нейните наблюдения местното ВиК дружество не спазва стриктно обявените часове за пускане и спиране на водата. По думите й, има данни, че водата в язовир "Студена" ще свърши много по-рано от очакваното, още в края на месец декември тази година.</p>
      <p>Недоволните жители настояват за среща с министъра на околната среда и водите Нено Димов, областния управител на Перник Ирена Соколова и директора на "ВиК-Перник" Иван Витанов, за да отговорят лично на въпросите на гражданите. Важно е да бъде поставен и въпросът за определяне на виновниците за водната криза.</p>
      <p>Кметът на Перник Станислав Владимиров призна, че наблюденията показват, че няма намаление на дневното потребление на питейна вода, съответно на оттока от язовира.</p>
      <p>Важно е да бъдат анализирани причините за това, но те трябва да бъдат посочени от ВиК дружеството, но лошата комуникация с водния оператор и недостатъчната достоверна информация води до</p>
      <p>
        <i>
          <b>огромен гняв</b>
        </i>
      </p>
      <p>
        <b>и разпространение на слухове в Перник.</b>
      </p>
      <p>На този етап няма проблем с осигуряването на вода за ежедневни нужди в общинските учебни и детски заведения, увери Владимиров. Той посочи, че в общината все още не е постъпила информация за пригодността на водата от язовир "Долна Диканя" за използване за питейни нужди. При положителен резултат от изследването ще бъде пристъпено към изграждането на технически съоръжения, чрез които в най-кратки срокове трябва да бъде прехвърлена вода от този язовир към пречиствателната станция, разположена под язовир "Студена".</p>
    </article>
  </body>
</html>