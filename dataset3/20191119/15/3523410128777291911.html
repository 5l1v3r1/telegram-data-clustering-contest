<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640773/%D8%A8%D8%A7-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%DA%AF%D9%81%D8%AA%E2%80%8C%D9%88%DA%AF%D9%88-%D9%85%DB%8C%E2%80%8C%DA%A9%D9%86%DB%8C%D9%85-%D9%86%D9%87-%D8%AF%D9%88%D9%84%D8%AA-%D9%87%D8%A7%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:44:00+00:00"/>
    <meta property="og:title" content="با ائتلاف سعودی گفت‌وگو می‌کنیم نه دولت هادی"/>
    <meta property="og:description" content="رئیس کمیته عالی انقلاب یمن از آمادگی برای مذاکره با ائتلاف سعودی خبر داد و گفت که صنعاء مذاکره با دولت «عبدربه منصور هادی» را بی‌فایده می‌داند."/>
  </head>
  <body>
    <article>
      <h1>
        <a href="https://www.bultannews.com/fa/news/640773/%D8%A8%D8%A7-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%DA%AF%D9%81%D8%AA%E2%80%8C%D9%88%DA%AF%D9%88-%D9%85%DB%8C%E2%80%8C%DA%A9%D9%86%DB%8C%D9%85-%D9%86%D9%87-%D8%AF%D9%88%D9%84%D8%AA-%D9%87%D8%A7%D8%AF%DB%8C">با ائتلاف سعودی گفت‌وگو می‌کنیم نه دولت هادی</a>
      </h1>
      <h2>رئیس کمیته عالی انقلاب یمن از آمادگی برای مذاکره با ائتلاف سعودی خبر داد و گفت که صنعاء مذاکره با دولت «عبدربه منصور هادی» را بی‌فایده می‌داند.</h2>
      <address><time datetime="2019-11-19T15:44:00+00:00">19 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>محمد علی الحوثی</b>» رئیس کمیته عالی انقلاب یمن گفت که صنعاء برای تحقق <b>صلح</b> در این کشور آماده است با کشورهای عضو ائتلاف عربی (<b>عربستان و امارات</b>) گفت‌وگو کند و حاضر به مذاکره با دولت «عبدربه منصور هادی» نیست.</p>
      <p> </p>
      <p>وی در گفت‌وگو با خبرگزاری چینی «شینهوا» درباره دیدگاه جنبش انصارالله و همپیمانان آن در قبال صلح که با توقف تجاوز و بازگشایی فرودگاه صنعاء آغاز می‌شود توضیح داد و گفت که باید یک سازوکار اقتصادی برای پرداخت حقوق قطع شده کارمندان ایجاد شود. همچنین باید سازوکاری برای بازسازی کشور و رسیدن به یک یمن آزاد و مستقل دارای حاکمیت کامل اراضی تدوین شود.</p>
      <p> </p>
      <p>پایگاه خبری «<a href="https://almashhadalkhaleeji.com/news2827.html">المشهد الخلیج</a>» با بازنشر این مصاحبه نوشت، الحوثی در ادامه به رایزنی با «مارتین گریفیتس» فرستاده سازمان ملل به یمن برای آغاز دور جدیدی از مذاکرات پرداخت و گفت: ما متقاعد شده‌ایم که تا زمانی که کشورهای عضو ائتلاف [متجاوز به یمن] دور میز مذاکرات نباشند، هیچ نتیجه‌ای حاصل نمی‌شود. ما از اظهارات رسانه‌ای رهبران سعودی، نشانه‌های مثبت و خوش‌بینانه‌ای درباره توقف جنگ دریافت کرده‌ایم اما این اظهارات باید عملی نیز شود و به طور جدی با مذاکره و تعامل واقعی این نشانه‌ها به واقعیت بپیوندد.</p>
      <p> </p>
      <p>«مهدی المشّاط» رئیس شورای عالی سیاسی یمن ۲۹ شهریور ضمن ارائه طرح صلحی جدید برای یمن، از توقف مشروط عملیات‌های تلافی‌جویانه پهپادی و موشکی ارتش یمن علیه عربستان خبر داد و اعلام کرد، امیدوار است ریاض هم به حملات خود پایان دهد.</p>
      <p> </p>
      <p>«محمد بن سلمان» ولی‌عهد سعودی نیز از این طرح استقبال کرد و «خالد بن سلمان» معاون وزیر دفاع عربستان سعودی نیز ۱۲ مهر از طرح صلح پیشنهادی شورای عالی سیاسی یمن استقبال کرد و گفت، ریاض به این طرح «مثبت» نگاه می‌کند و همانطور که «محمد بن سلمان» ولی‌عهد اعلام کرد، امیدوار است این طرح اجرایی شود. </p>
      <p> </p>
      <p>محمد علی الحوثی در ادامه این مصاحبه افزود: ما از صلح بر اساس اصل حسن هم‌جواری، توسعه و تضمین سازش سیاسی دایمی در یمن و برقراری تدابیر امنیتی به منظور اعتمادسازی و بسته‌ای از تعهدات و الزامان قانونی و بین‌المللی و عدم توسل به زور و تهدید برای حل و فصل منازعات استقبال می‌کنیم.</p>
      <p> </p>
      <p>وی گفت: مارتین گریفیتس، مدتی است که دور جدید از رایزنی‌ها را آغاز کرده است اما تا به امروز، این رایزنی‌های نتیجه‌ای نداشته و موجب توقف تجاوز یا رفع محاصره و تحریم نشده است.</p>
      <p> </p>
      <p>رئیس کمیته عالی انقلاب یمن توضیح داد که صنعاء در موقعیت دفاع از خود است و با این وجود از گفت‌وگو استقبال می‌کند و اعتقاد دارد که باید با مقامات کشورهای عضو ائتلاف و نه کسانی که خود را سران دولت قانونی یمن می‌خوانند و قدرت تصمیم‌گیری ندارند، گفت‌‌وگو کند.</p>
      <p> </p>
      <p>الحوثی اظهار داشت: صنعاء آماده نشستن با مقامات مسئول کشورهای عضو ائتلاف سعودی دور میز مذاکره و گفت‌وگوی جدی برای برقراری صلحی عادلانه است.</p>
      <p> </p>
      <p>وی درباره گزارش‌های برخی منابع رسانه‌ای درباره رایزنی‌ها در مسقط، پایتخت عمان درباره پرونده یمن گفت که اکنون زمان برای مطرح کردن جزئیات مناسب نیست. اما برخی اروپایی‌ها و کشورهای دیگر، از طرح ابتکاری پیشنهادی رئیس شورای عالی سیاسی یمن استقبال کرده‌اند.</p>
      <p> </p>
      <p>انتهای پیام/</p>
    </article>
  </body>
</html>