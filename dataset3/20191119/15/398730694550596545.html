<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/gunnar-jonsson-trump-ar-inte-enda-hindret-for-en-palestinsk-stat/"/>
    <meta property="og:site_name" content="DN.SE"/>
    <meta property="article:published_time" content="2019-11-19T15:25:57+00:00"/>
    <meta property="og:title" content="Gunnar Jonsson: Trump är inte enda hindret för en palestinsk stat"/>
    <meta property="og:description" content="Donald Trump uppfyller Israels önskelistor, men det åstadkommer ingen fred med palestinierna. Men båda parter i konflikten reser också sina egna hinder."/>
  </head>
  <body>
    <article>
      <h1><a href="https://www.dn.se/av/gunnar-jonsson/">Gunnar Jonsson:</a> Trump är inte enda hindret för en palestinsk stat</h1>
      <address><time datetime="2019-11-19T15:25:57+00:00">19 Nov 2019, 15:25</time> by <a rel="author" href="https://www.dn.se/av/gunnar-jonsson/" target="_blank">Gunnar Jonsson</a></address>
      <p>
        <b>Donald Trumps utlovade fredsplan lyser med sin frånvaro. Men israeler och palestinier har heller ingen lust att förhandla.</b>
      </p>
      <p>Ingen borde väl ha blivit överraskad. President Donald Trump har staplat presenter till Israel på varandra, som att flytta USA:s ambassad till Jerusalem och erkänna Golanhöjderna som israeliskt territorium. Så när utrikesminister Mike Pompeo nu förklarar att bosättningarna på Västbanken inte strider mot folkrätten är det i och för sig konsekvent.</p>
      <blockquote>Det faktum att inga samtal har förts mellan israeler och palestinier på fem år säger däremot det mesta om hur den så kallade tvåstatslösningen mår.</blockquote>
      <p>Internationell lag är förvisso ingen exakt vetenskap. Men om någon folkrättslig princip borde vara oomtvistlig är det att ett land inte får göra som det vill på ockuperad mark. Och både FN:s säkerhetsråd och Internationella domstolen i Haag har sagt att de israeliska bosättningarna bryter mot den fjärde Genèvekonventionen, som gäller skyddet för civila vid väpnade konflikter.</p>
      <p>Fast helt självklara är inte ens de där sammanhangen. Israel pekar på att det funnits judar på Västbanken i evigheter, och att ingen faktiskt hade erkänd suveränitet över området när det erövrades under sexdagarskriget 1967.</p>
      <p><b>Vad som dock går att konstatera</b> är att Västbanken alltid kommer att vara en omistlig del av diskussionen om en palestinsk stat. De israeliska bosättningarna, med uppåt en halv miljon invånare, utgör komplicerade hinder för en sådan.</p>
      <p>Trumpadministrationens nya linje kan se ut som dödsstöten. Fast USA har inte brukat kalla bosättningarna olagliga förut heller. Hållningen att allt i slutändan måste avgöras i en politisk förhandling är knappast originell. Det faktum att inga samtal har förts mellan israeler och palestinier på fem år säger däremot det mesta om hur den så kallade tvåstatslösningen mår.</p>
      <p><b>Premiärminister Benjamin Netanyahu</b> lovade inför nyvalet i september att annektera en tredjedel av Västbanken. Det gav inget mer än ännu ett oavgjort resultat, och någon israelisk regering har inte kunnat bildas.</p>
      <p>Den palestinske presidenten Mahmoud Abbas har klamrat sig kvar vid posten i 15 år, och några val är inte i sikte eftersom Hamas skulle kunna vinna. Terrorrörelsen tänker för sin del inte ge bort makten i sin enpartistat i Gaza.</p>
      <p><b>Viljan och förmågan att tala</b> om fred är i praktiken obefintlig på båda sidor. Skulle någon komma på tanken finns det gott om extremister som kan skjuta den i sank.</p>
      <p>Trump har i flera år fabulerat om en mirakulös fredsplan som ska lösa alla knutar, men ägnar sig bara åt att uppfylla israeliska önskelistor. USA:s nya besked leder inget i positiv riktning.</p>
      <p><b>Men om inte två stater, vad?</b> Ett Israel, inklusive Västbanken, där palestinier inte har fulla medborgerliga rättigheter skulle inte längre vara en demokrati. Och en sådan stat skulle fortsätta leva under hot.</p>
    </article>
  </body>
</html>