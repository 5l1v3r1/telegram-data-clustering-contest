<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618390,Coraz-wiecej-prob-oszustwa-w-regionie-Kobieta-stracila-kilkanascie-tysiecy-zlotych.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-19T15:57:14+00:00"/>
    <meta property="og:title" content="Coraz więcej prób oszustwa w regionie. Kobieta straciła kilkanaście tysięcy złotych"/>
    <meta property="og:description" content="Mimo apeli policji, mimo ostrzeżeń, wciąż dochodzi do oszustw metodą na &quot;wnuczka&quot;. I niestety, żerując na dobroci i uczynności starszych osób, oszustom udaje się wyłudzić od nich duże pieniądze, jak teraz we Fromborku."/>
  </head>
  <body>
    <article>
      <h1>Coraz więcej prób oszustwa w regionie. Kobieta straciła kilkanaście tysięcy złotych</h1>
      <address>
        <time datetime="2019-11-19T15:57:14+00:00">19 Nov 2019, 15:57</time>
      </address>
      <p>
        <b>Mimo apeli policji, mimo ostrzeżeń, wciąż dochodzi do oszustw metodą na "wnuczka". I niestety, żerując na dobroci i uczynności starszych osób, oszustom udaje się wyłudzić od nich duże pieniądze, jak teraz we Fromborku.</b>
      </p>
      <p>Niestety, nie ma miesiąca, żeby nie doszło do wyłudzenia pieniędzy metodą na tzw. wnuczka. Teraz oszuście wzięli sobie za cel mieszkańców powiatu braniewskiego. W miniony poniedziałek doszło tam do dziesięciu prób wyłudzenia pieniędzy. — W jednym przypadku sprawcom udało się wyłudzić od 72-letniej mieszkanki Fromborka kwotę 18 tys zł — mówi mł asp. Jolanta Sorkowicz z KPP w Braniewie. <br/><br/>Oszuści podszyli się pod córkę kobiety. Zadzwoniła i powiedziała, że spowodowała wypadek samochodowy, zginął człowiek. I teraz musi wpłacić pieniądze, aby uniknąć więzienia. Potrzebuje 180 tys. zł. Starsza pani dała się zwieść, bo do rozmowy włączyła się w chwilę potem „policjantka”, a potem „prokurator.” Kobieta uzbierała w sumie 18 tys. zł. Pieniądze przekazała mężczyźnie, która zgodnie z rozmową telefoniczną, przyszedł do niej do domu. Potem zadzwoniła do córki i odkryła, że padła ofiarą oszustwa.<br/><br/>Nie tak dawno mieszkanka Olsztyna, pod córkę której również podszyli się oszuści, straciła dużo więcej, bo aż 100 tys zł. <br/><br/>Jak to możliwe, że przestępcom udaje się tak zwieść ludzi. Otóż sprawcy oszustw wywierają na ofiarach ogromną presję. Nie dają im chwili na zastanowienie się, czy sprawdzenie informacji o dzwoniącym. Każą jak najszybciej przekazać pieniądze, bo inaczej wnuczek, czy córka pójdą siedzieć.<br/><br/>A oszuści robią się też coraz bardziej bezczelni. Nie interesują ich już małe kwoty, chcą od razu, za jednym oszustwem wzbogacić się o kilkadziesiąt tysięcy złotych. — Jedna z pań, do której teraz zadzwonili oszuści powiedziała, że ma tylko 5 tys zł oszczędności. Oszuście już więcej do niej nie zadzwonili — mówi mł. asp. Sorkowicz. <br/><br/>Scenariuszy oszustwa może być wiele, bo oszuści stosują coraz to inne chwyty, ale mechanizm oszustwa jest zwykle taki sam. Do osoby — znalezionej w książce telefonicznej — której imię może wskazywać na podeszły wiek, dzwoni na telefon stacjonarny fałszywy członek rodziny. Prosi o pomoc, ponieważ spowodował wypadek i potrzebuje pieniędzy, żeby wykupić się od więzienia. Pojawiają się też inne opowieści, że pieniądze są potrzebne np. na operację. <br/><br/>Inny scenariusz: dzwoniący podaje się za policjant CBŚP czy funkcjonariusza CBA. Mówi, że prowadzi tajną akcję przeciwko oszustom, albo nieuczciwym pracownikom banku. „Policjant” prosi o pomoc w zatrzymaniu przestępców. <br/><br/>Do 54-letniej mieszkanki Lubawy oszuści, podający się za pracowników CBA, zadzwonili, mówiąc, że jej konto w banku jest zagrożone atakiem hakerów. I że trzeba pieniądze przelać na bezpieczne konto. Kobieta podała im hasła do swojego konta, a potem autoryzowała transakcję przelewu. Straciła 70 tys. zł. <br/><br/>Czasem fałszywy funkcjonariusz, aby zwiększyć swoją wiarygodność, podaje wymyślone nazwisko i prosi, aby nie przerywać rozmowy telefonicznej, i wybrać numer 997 lub 112. Wtedy inny głos w słuchawce przekonuje ofiarę, że bierze udział w akcji rozpracowania oszusta.<br/><br/>A jak bardzo udaje się oszustom zmanipulować swoje ofiary, świadczy głośny już przypadek 69-letniej mieszkanki Elbląga. Kobieta wychodząc po pieniądze do banku, które przekazała później oszustom, zostawiła mężowi kartkę, że bierze udział w tajnej akcji CBŚ. Straciła 150 tys. zł. <br/><br/>Mimo apeli policji, mimo spotkań i pogadanek ze starszymi osobami, wciąż dochodzi do takich przypadków wyłudzeń. — Policjanci, prokuratorzy nigdy nie dzwonią do domu, nie proszą o przekazanie pieniędzy, nie informują o toczących się sprawach — przestrzega policjantka. <br/><br/>Co, gdy odbierzemy taki dziwny, nietypowy telefon od rzekomego wnuczka lub kogoś, kto ponoć dzwoni w jego imieniu? — Jeśli mamy jakiekolwiek wątpliwości, po prostu rozłączmy się, odłóżmy słuchawkę — radzi policjantka. — Nie ulegajmy presji oszustów. Zweryfikujmy tę informację. Wtedy nie stracimy naszych oszczędności. <br/><br/><i>Andrzej Mielnicki</i></p>
    </article>
  </body>
</html>