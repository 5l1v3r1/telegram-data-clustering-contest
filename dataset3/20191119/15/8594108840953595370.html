<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/mitsubishi-model-a-ziskal-cestne-miesto-v-japonskej-automobilovej-sieni-slavy/264531"/>
    <meta property="og:site_name" content="touchIT"/>
    <meta property="article:published_time" content="2019-11-19T15:17:49+00:00"/>
    <meta property="og:title" content="Mitsubishi Model A získal čestné miesto v japonskej automobilovej sieni slávy"/>
    <meta property="og:description" content="Spoločnosť MITSUBISHI MOTORS CORPORATION (ďalej len &quot;MMC&quot;) oznámila, že Mitsubishi Model A, ktorý stál pri zrode výroby automobilov, bol porotou neziskovej organizácie JAHFA* (Japonská autom"/>
  </head>
  <body>
    <article>
      <h1>Mitsubishi Model A získal čestné miesto v japonskej automobilovej sieni slávy</h1>
      <address><time datetime="2019-11-19T15:17:49+00:00">19 Nov 2019, 15:17</time> by <a rel="author">redakcia touchIT</a></address>
      <p>
        <b>
          <b>Spoločnosť MITSUBISHI MOTORS CORPORATION (ďalej len „MMC“) oznámila, že Mitsubishi Model A, ktorý stál pri zrode výroby automobilov, bol porotou neziskovej organizácie JAHFA* (Japonská automobilová sieň slávy) zvolený ako „historický automobil“, ktorý zanechal významný odtlačok v celej histórii japonského automobilového priemyslu.</b>
        </b>
      </p>
      <p>Po začatí prác na prototype Mitsubishi Model A v lete roku 1917 bol v novembri 1918 dokončený vývoj tohto vozidla a následne bolo v roku 1921 vyrobených celkom 22 automobilov. Jednalo sa o prvý japonský sériovo vyrábaný osobný automobil, skonštruovaný a predávaný na účely masovej výroby. Zároveň je považovaný za významné vozidlo v rámci celej histórie japonského automobilového priemyslu.</p>
      <p>Hoci v danej dobe už v obmedzenej miere existovali špeciálne nástroje alebo strojné vybavenie pre výrobu automobilov, prvý Mitsubishi Model A bol postavený výhradne ručne, pomocou kladív a dlát. Drevená karoséria bola opatrená lakom a v interiéri sa objavili luxusné vlnené tkaniny z Británie. Konštruktéri Mitsubishi nemali k svojej práci k dispozícii žiadne konštrukčné výkresy a disponovali len limitovanými znalosťami benzínových motorov, karosérií a interiérov; nemali taktiež žiadne skúsenosti s výrobnými procesmi. Napriek tomu dokázali prekonať všetky ťažkosti a ukázali, že tuzemská masová výroba automobilov nie je nemožná.</p>
      <p>
        <b>Mitsubishi Model A</b>
      </p>
      <figure>
        <img src="https://touchit.sk/wp-content/uploads/2019/11/Model-A-Nov.-2019-announcement-BW2_nowat-1024x683.jpg"/>
      </figure>
      <p>Mitsubishi Model A bol navrhnutý v lodenici Kobe lodiarskej spoločnosti Mitsubishi Shipbuilding Company, dnes Mitsubishi Heavy Industries (MHI). MITSUBISHI MOTORS CORPORATION sa v roku 1970 oddelila od MHI.</p>
      <p>
        <b>Replika vozidla Mitsubishi Model A</b>
      </p>
      <figure>
        <img src="https://touchit.sk/wp-content/uploads/2019/11/Model-A-Nov.-2019-announcement2_nowat-1024x679.jpg"/>
      </figure>
      <p>V Galérii automobilov Mitsubishi v japonskom meste Okazaki (prefektúra Aiči) je dnes vystavená replika Mitsubishi Model A, skonštruovaná vďaka použitiu dobovej dokumentácie.</p>
      <related>
        <h4>Súvisiace články</h4>
        <a href="https://touchit.sk/mapovanie-prostredia-pomocou-robota-pri-zachrannych-akciach-automaticke-vyhodnocovanie-rontgenovych-snimok-alebo-vylepsene-automaticke-citanie-textu-akademici-vybrali-8-najlepsich-it-diplomovych-pra/264619"/>
        <a href="https://touchit.sk/skoda-auto-vyrobila-vo-vrchlabi-trojmiliontu-priamo-riadenu-automaticku-prevodovku-dq200/264603"/>
        <a href="https://touchit.sk/mio-uviedlo-novy-rad-autokamier-8xx-vlajkovou-lodou-je-dobre-vybavena-mivue-826-wifi/264592"/>
      </related>
    </article>
  </body>
</html>