<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/fortsatt-strid-om-forsvarets-pengar/"/>
    <meta property="og:site_name" content="DN.SE"/>
    <meta property="article:published_time" content="2019-11-19T15:35:55+00:00"/>
    <meta property="og:title" content="Fortsatt strid om Försvarets pengar"/>
    <meta property="og:description" content="Det är fortfarande oklart om försvarsberedningen kommer att kallas in för att bringa ordning i finansieringen av Försvaret."/>
  </head>
  <body>
    <article>
      <h1>Fortsatt strid om Försvarets pengar</h1>
      <address><time datetime="2019-11-19T15:35:55+00:00">19 Nov 2019, 15:35</time> by <a rel="author" href="https://www.dn.se/av/hans-olsson/" target="_blank">Hans Olsson</a></address>
      <p>
        <b>Det är fortfarande oklart om försvarsberedningen kommer att kallas in för att bringa ordning i finansieringen av Försvaret.<br/>– Det är en fråga som vi håller öppet för, säger Allan Widman (L).</b>
      </p>
      <p>I fredags presenterade Försvaret en genomgång av Försvarsberedningens rapport om den framtida finansieringen av Försvaret. Rapporten ska ligga till grund för nästa försvarsbeslut 2020. </p>
      <p>Enligt genomgången saknas en fjärdedel, 55 av de 225 miljarder kronor beredningen ville skjuta till 2021–2030. På tisdagen träffade ÖB Micael Bydén riksdagens försvarsutskott och redogjorde för sin syn på finansieringen av Försvaret.</p>
      <p>– Vi har tydligt redovisat att det här är vår bild och vår uppfattning, säger Micael Bydén.</p>
      <p><b>Han framhåller att han självklart</b> vill ha besked så snart som möjligt om vilka ekonomiska ramar som gäller.</p>
      <p>– Men jag har stor respekt för den politiska process som nu måste ta vid, säger Micael Bydén.</p>
      <p>I fredags öppnade fem riksdagspartier – M, KD, SD, C och L – för att åter kalla in den parlamentariska Försvarsberedningen för att bringa ordning i vad som gäller för finansieringen av Försvaret.</p>
      <p>För Moderaternas del kom det inte fram något under tisdagens möte som ändrar på det kravet.</p>
      <p>– Nej verkligen inte, tvärtom. Det är många frågor och mycket som behöver diskuteras. Det finns en stor skillnad mellan Försvarsberedningens förslag och det som Försvarsmakten nu redovisar, säger Beatrice Ask (M) och fortsätter:</p>
      <p>– Jag utgår från att alla är intresserade av att få ett så väl berett beslut som det bara går. Det är viktigt att riksdagen känner sig förtrogen med vilka beslut som tas när det gäller Försvaret.</p>
      <p><b>Liberalernas försvarspolitiska talesperson</b> Allan Widman understryker att partierna nu diskuterar hur man ska gå vidare. Att återinkalla Försvarsberedningen är ett alternativ.</p>
      <p>– Det är en fråga som vi håller öppet för, säger Allan Widman.</p>
      <p>Även Centerpartiets Daniel Bäckström är öppen för att kalla in Försvarsberedningen.</p>
      <p>– Vi tycker att det är viktigt att vi får en så bred kunskapsinhämtning som möjligt. Försvarsberedningen är ett viktigt forum för att lägga grunden till ett långsiktigt försvarsbeslut, säger Daniel Bäckström. </p>
      <p>Att kalla in Försvarsberedningen är något som bestäms av försvarsminister Peter Hultqvist (S). Han har ännu inte visat några tecken på att vilja kalla in beredningen.</p>
    </article>
  </body>
</html>