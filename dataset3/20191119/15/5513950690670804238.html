<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/nyheter/936300-familjen-om-misstankta-mordet-pa-17-ariga-wilma-en-mardrom"/>
    <meta property="og:site_name" content="Nyheter24"/>
    <meta property="article:published_time" content="2019-11-19T15:44:21+00:00"/>
    <meta property="og:title" content="Familjen om misstänkta mordet på 17-åriga Wilma: &quot;En mardröm&quot;"/>
    <meta property="og:description" content="17-åriga Wilma Andersson försvann från ett område i Uddevalla i torsdags – och under tisdagen greps pojkvännen misstänkt för mord. Nu avslöjar familjen bland annat att Wilma och pojkvännen &quot;varit svartsjuka på varandra båda två&quot;."/>
  </head>
  <body>
    <article>
      <h1>Familjen om misstänkta mordet på 17-åriga Wilma: "En mardröm"</h1>
      <address><time datetime="2019-11-19T15:44:21+00:00">19 Nov 2019, 15:44</time> by <a rel="author" href="https://nyheter24.se/profil/hannes.bjernhagen" target="_blank">Hannes Bjernhagen</a></address>
      <p>
        <b>17-åriga Wilma Andersson försvann från ett område i Uddevalla i torsdags – och under tisdagen greps pojkvännen misstänkt för mord. Nu avslöjar familjen bland annat att Wilma och pojkvännen "varit svartsjuka på varandra båda två".</b>
      </p>
      <p>Det var i torsdags under förra veckan som 17-åriga <b><a href="https://nyheter24.se/wilma-andersson/">Wilma Andersson</a></b>  försvann från ett område i Uddevalla i Västsverige.</p>
      <p>Inledningsvis sa polisen att det inte fanns några indikationer på att ett brott begåtts, men att det inte gick att utesluta. </p>
      <h3>Pojkvännen greps</h3>
      <p>Tidigare under tisdagen gick dock polisen ut med att Wilma troligtvis blivit utsatt för ett brott – och att hennes pojkvän gripits och anhållits misstänkt för mord.</p>
      <p><b>Nyheter24</b> har tidigare sammanställt allt du behöver vet om händelseförloppet, och det kan du läsa om <a href="https://nyheter24.se/nyheter/936288-misstankta-mordet-pa-17-ariga-wilma-andersson-har-ar-allt-vi-vet">här</a>.</p>
      <h3>Familjen: "En mardröm"</h3>
      <p>Nu har Wilmas familj öppnat upp sig om händelsen.</p>
      <p>De kontaktade polis i söndags och beskriver de senaste dagarna som "en mardröm". </p>
      <p>Efter att de inte fått tag på Wilma så försökte familjen kontakta pojkvännen. Men när han inte heller svarade så trodde de att paret försvunnit tillsammans. </p>
      <h3>"Knackade på"</h3>
      <p>– Han bara undvek oss när vi försökte kontakta honom. Till slut knackade Wilmas pappa på och då vägrade han öppna. Det var tänt hemma men ingen öppnade och han försökte varken höra av sig till oss eller försökte ringa. Han har inte svarat någon av oss, säger kvinnan, som var den som fattade misstankar, till <a href="https://www.expressen.se/gt/krim/familjen-om-misstankt-mordade-wilma-pojkvannen-var-svartsjuk-/">Expressen</a>.</p>
      <p>Familjen berättar vidare att de såg att pojkvännen var aktiv på sociala medier, till skillnad från Wilma. </p>
      <p>Till slut fick de dock tag i pojkvännen, men han verkade inte bry sig särskilt mycket över att Wilma var borta, och då kontaktade man polisen. </p>
      <h3>Svartsjukan</h3>
      <p>Enligt familjen så har Wilma och den numera gripne mannen varit tillsammans till och från i ett par år. De säger också att de varit "svartsjuka på varandra båda två" men att man bara tänkt att "de var barnsliga". </p>
      <p>– Han har framstått som väldigt fin och snäll, varit så ordentlig, han har pratat med oss, han har utbildat sig. Men sen förra veckan har han visat oss en helt annan sida. En svart sida som han aldrig visat tidigare och vi är helt chockade av det. Ingen av oss vuxna i hennes närhet har ens sett små tecken av detta, berättar familjen för <a href="https://www.expressen.se/gt/krim/familjen-om-misstankt-mordade-wilma-pojkvannen-var-svartsjuk-/">Expressen</a>.</p>
      <h3>"Vi älskar henne och saknar henne"</h3>
      <p>All uppståndelse kring Wilmas försvinnande tär på familjen, som också menar att många osanningar om 17-åringen sprids på sociala medier och olika forum. </p>
      <p>Familjen säger också att hon aldrig skulle försvinna frivilligt och att de är "arga" på sig själva för att de inte kontaktat polisen tidigare. </p>
      <p>Polisen misstänker att Wilma utsatts för ett grovt brott, och nu uppmanar familjen alla som kan att hjälpa till i sökarbetet. </p>
      <p>–  Vi älskar henne och saknar henne. Vi vill att hon ska veta att hon är älskad av hela familjen, att vi bryr oss och att vi aldrig skulle lämnat henne ensam, säger de anhöriga till <a href="https://www.expressen.se/gt/krim/familjen-om-misstankt-mordade-wilma-pojkvannen-var-svartsjuk-/">Expressen</a>. </p>
      <p><b>Läs mer:</b> <a href="https://nyheter24.se/nyheter/936288-misstankta-mordet-pa-17-ariga-wilma-andersson-har-ar-allt-vi-vet">Misstänkta mordet på 17-åriga Wilma Andersson – här är allt vi vet</a></p>
      <p><a href="https://nyheter24.se/wilma-andersson">Wilma Andersson<br/></a>/<br/><a href="https://nyheter24.se/brott-och-straff">Brott och straff</a></p>
      <figure>
        <a href="https://nyheter24.se/profil/hannes.bjernhagen">
          <img src="https://cdn03.nyheter24.se/7c00c39c024b004b00/profile/avatars/107082_1563373825.jpg"/>
        </a>
      </figure>
      <p><a href="https://nyheter24.se/profil/hannes.bjernhagen">Hannes Bjernhagen </a><br/>hannes.bjernhagen@nyheter24.se</p>
    </article>
  </body>
</html>