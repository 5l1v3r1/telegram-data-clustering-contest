<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821100-goncaruk-predstaviv-novogo-glavu-ukravtodoru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T11:06:00+00:00"/>
    <meta property="og:title" content="Гончарук представив нового главу Укравтодору"/>
    <meta property="og:description" content="Прем'єр-міністр Олексій Гончарук офіційно представив нового голову Державного агентства автомобільних доріг України (Укравтодору) Олександра Кубракова."/>
  </head>
  <body>
    <article>
      <h1>Гончарук представив нового главу Укравтодору</h1>
      <h2>Прем'єр-міністр Олексій Гончарук офіційно представив нового голову Державного агентства автомобільних доріг України (Укравтодору) Олександра Кубракова.</h2>
      <address>
        <time datetime="2019-11-19T11:06:00+00:00">19 Nov 2019, 11:06</time>
      </address>
      <p>Представлення нового очільника відбулося у приміщенні Укравтодору 19 листопада, повідомляє кореспондент Укрінформу.</p>
      <p>"Я сьогодні хочу представити вам нового керівника Укравтодору — це Олександр Кубраков. Я попросив би вас, шановний трудовий колектив, поставитися до нього максимально дружньо і всі свої зусилля направити на те, щоб допомогти цій людині розібратися максимально швидко і зробити роботу Укравтодору максимально ефективною", - зазначив Гончарук.</p>
      <p>Прем'єр-міністр додав, що очікує від нового очільника <a href="https://www.ukrinform.ua/tag-ukravtodor">Укравтодору</a> "рішучих дій", спрямованих на подолання корупції у відомстві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819424-stalo-vidomo-hto-ocolit-ukravtodor.html">Стало відомо, хто очолить Укравтодор</a>
      </blockquote>
      <p>Як повідомлялося 16 листопада в уряді поінформували, що переможцем конкурсу на посаду голови Держагентства автомобільних доріг визнано народного депутата з фракції «Слуги народу» Олександра Кубракова.</p>
      <p>Першочерговим завданням Укравтодору Олександр Кубраков назвав повне оновлення керівного складу служб автомобільних доріг в областях, а також керівництва ДАК «Автомобільні дороги України». Він також заявив, що планує зробити ревізію підготовки до зимового сезону та підготувати плани відновлення доріг на 2020 рік.</p>
      <p>Крім того, у Кабміні поінформували, що Кубраков як народний депутат 9-го скликання подав 16 законопроєктів, з яких 12 вже ухвалили, чотири ще доопрацьовуються. Зокрема, він є автором ухваленого законопроєкту №1041 про запровадження середньострокової державної цільової програми на будівництво, реконструкцію, капітальний та середній поточний ремонт доріг державного та місцевого значення.</p>
      <p>Курбаков пройшов до Верховної Ради за виборчим списком партії “Слуга народу” (№30), є членом Комітету з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин.</p>
      <p>Раніше Укравтодор очолював (з жовтня 2016 року до вересня 2019 року) ексміністр транспорту Польщі Славомір Новак.</p>
      <p>Фото: brdo.com.ua</p>
    </article>
  </body>
</html>