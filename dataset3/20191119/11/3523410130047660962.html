<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640672/%D8%AF%D9%88%DB%8C%DA%86%D9%87%E2%80%8C%D9%88%D9%84%D9%87%D8%B4%D8%A7%D9%87%D8%AF%D8%AE%D8%AA-%D9%85%D9%86%D8%AA%D9%82%D8%AF-%D8%B3%D8%B9%D9%88%D8%AF%DB%8C-%D9%85%D9%81%D9%82%D9%88%D8%AF-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:46:00+00:00"/>
    <meta property="og:title" content="دویچه‌وله:شاهدخت منتقد سعودی مفقود شده است"/>
    <meta property="og:description" content="شاهدخت منتقد سعودی پس از آن که نتوانست مجوز خروج اضطراری از عربستان را برای درمان پزشکی دریافت کند، در انظار عمومی دیده نشده است."/>
  </head>
  <body>
    <article>
      <h1>
        <a href="https://www.bultannews.com/fa/news/640672/%D8%AF%D9%88%DB%8C%DA%86%D9%87%E2%80%8C%D9%88%D9%84%D9%87%D8%B4%D8%A7%D9%87%D8%AF%D8%AE%D8%AA-%D9%85%D9%86%D8%AA%D9%82%D8%AF-%D8%B3%D8%B9%D9%88%D8%AF%DB%8C-%D9%85%D9%81%D9%82%D9%88%D8%AF-%D8%B4%D8%AF%D9%87-%D8%A7%D8%B3%D8%AA">دویچه‌وله:شاهدخت منتقد سعودی مفقود شده است</a>
      </h1>
      <h2>شاهدخت منتقد سعودی پس از آن که نتوانست مجوز خروج اضطراری از عربستان را برای درمان پزشکی دریافت کند، در انظار عمومی دیده نشده است.</h2>
      <address><time datetime="2019-11-19T11:46:00+00:00">19 Nov 2019, 11:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، خبرگزاری دویچه وله مطلع شده، نگرانی‌هایی از<b> مفقود شدن</b> بسمه بنت سعود بن عبد العزیز <b>آل سعود</b>، شاهدخت برجسته و منتقد سعودی که مدافع حقوق بشر بوده است، وجود دارد و گفته می‌شود که او احتمالا در ریاض در حبس خانگی به سر می‌برد.</p>
      <p>یک منبع آگاه نزدیک به این شاهدخت که خواسته نامش فاش نشود به خبرگزاری دویچه وله گفت، اگرچه خانواده او با خاندان سلطنتی در ارتباط بوده‌اند اما این شاهدخت نتوانسته به طور علنی صحبت کند زیرا ارتباطاتش تحت نظارت قرار دارند.</p>
      <p>بسمه بنت سعود مدت‌ها از اطلاعات قانون اساسی عربستان و مسائل حقوق بشری در عربستان و منطقه حمایت کرده است.</p>
      <p>حبس خانگی احتمالی او در کنار دخترش در حالی صورت گرفته که منتقدان سعودی خشم محمد بن سلمان، ولیعهد عربستان و رهبر دوفاکتوی این کشور را بر انگیخته‌اند؛ مساله‌ای که به قتل، ناپدید شدن، حبس و ارعاب منتقدان و برخی اعضای خاندان سلطنتی عربستان منجر شده است.</p>
      <p>مقامات سعودی به درخواست دویچه وله برای اظهار نظر در این زمینه پاسخ نگفته‌اند.</p>
      <p>این منبع آگاه به دویچه وله گفت، شاهزاده بسمه در ماه مارس سال جاری میلادی به اتهام تلاش برای فرار از کشور به همراه دختر بزرگسالش و پس از آن که قرار بود برای معالجه به سوییس برود، بازداشت شد. منابع آگاه می‌گویند، مقامات سعودی از آن زمان تا کنون به درخواست آنان برای ارائه اطلاعاتی درباره این شاهدخت پاسخی نداده‌اند.</p>
      <p>بسمه که مادر پنج فرزند است در سال ۲۰۰۶ نگارش برای رسانه‌ها را آغاز کرد و از آن زمان به صدایی در دفاع از اصلاحات در عربستان تبدیل شده است.</p>
      <p>او پس از جدایی از همسرش در سال ۲۰۱۰ تا ۲۰۱۱ به لندن نقل مکان کرد و در آن جا به شخصیتی منتقد در رسانه‌ها تبدیل شد و در انجمن‌های مختلف بین‌المللی شرکت کرد و بر فساد، مسائل حقوق بشری و نابرابری ثروت در منطقه تاکید کرد.</p>
      <p>او همچنین خواستار اصلاحاتی در قانون اساسی بوده که قدرت پلیس دینی را محدود می‌کند و جایگاه تازه‌ای را به حقوق زنان اختصاص می‌دهد.</p>
    </article>
  </body>
</html>