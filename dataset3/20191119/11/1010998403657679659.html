<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/radev-ultimatumi-ne-priemam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T11:35:00+00:00"/>
    <meta property="og:title" content="Радев: Ултиматуми не приемам"/>
    <meta property="og:description" content="Президентът ще се произнесе по избора на Гешев &quot;в обозрим срок&quot;"/>
  </head>
  <body>
    <article>
      <h1>Радев: Ултиматуми не приемам</h1>
      <h2>Президентът ще се произнесе по избора на Гешев "в обозрим срок"</h2>
      <address><time datetime="2019-11-19T11:35:00+00:00">19 Nov 2019, 11:35</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/radev_za_geshev_1574158589-1.mp4"/>
      </figure>
      <p>Ултиматуми не приемам от никого, ще реша в обозрим срок, заяви президентът Румен Радев, попитан от журналисти за подписване на указа за назначаване на следващия главен прокурор.</p>
      <p>Радев върна един път избора на Иван Гешев за поста на Обвинител №1 с мотива, че в процедура с един-единствен кандидат няма как да има реално състезание. След разгорещен дебат, мнозинството във ВСС просто прегласува своя фаворит и по Конституция президентът трябва да подпише указа за назначаването.</p>
      <p>Членове на кадровия орган и следователски и прокурорски организации призоваха Румен Радев час по-скоро да направи Иван Гешев главен прокурор, за да не се наруши "стабилността" на съдебната система.</p>
      <p>Държавният глава посочи, че няма да протака и допълни, че е доказал, че не използва различни „машинации“.</p>
      <p>По думите на Румен Радев, процедурата за избора е ясно разписана в Конституцията. „И аз се обърнах към ВСС също с настояване, което те, разбира се, не изпълниха по най-добрия начин“, допълни още президентът.</p>
      <p>Остава въпросът дали ще сезира Конституционния съд за тълкуване по въпроса с назначаването на т.нар Трима големи в съдебната власт.</p>
    </article>
  </body>
</html>