<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23500353-primaria-capitalei-despre-scandalul-marie-curie-robanescu-spitalele-obligatia-asigure-sursa-suplimentara-pentru-apa-calda-caldura.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T11:56:00+00:00"/>
    <meta property="og:title" content="Primăria Capitalei despre scandalul Marie Curie și Robănescu: Spitalele au obligația să asigure o sursa suplimentară de apă caldă și căldură"/>
    <meta property="og:description" content="Orice unitate spitalicească are obligația să asigure câte o sursa suplimentară pentru fiecare agent termic, respectiv apă caldă și căldură, conform legii, a transmis, marți, Primăria Capitalei,"/>
  </head>
  <body>
    <article>
      <h1>Primăria Capitalei despre scandalul Marie Curie și Robănescu: Spitalele au obligația să asigure o sursa suplimentară de apă caldă și căldură</h1>
      <address><time datetime="2019-11-19T11:56:00+00:00">19 Nov 2019, 11:56</time> by <a rel="author">Alina Neagu</a></address>
      <p><b>Orice unitate spitalicească are obligația să asigure câte o sursa suplimentară pentru fiecare agent termic, respectiv apă caldă și căldură, conform legii, a transmis, marți, Primăria Capitalei, ca reacție la informațiile apărute în spațiul public că două spitale pentru copii - Spitalul Marie Curie și Centrul de Recuperare Robănescu - au fost lăsate fără agent termic, în urma lucrărilor RADET. <br/></b><br/>"În zona Progresul din sectorul 4, RADET efectuează o lucrare importantă de refacere a Magistralei CET Progresul, Magistrala ce alimentează jumătate din sectorul 4 și care are o vechime de 34 de ani. După oprirea furnizării agentului termic de săptămână trecută, au fost efectuate verificări suplimentare ale Magistralei si s-a constatat ca sunt și alte tronsoane afectate. Pentru a asigura continuitatea serviciului de alimentare cu energie termică, s-a luat decizia de către RADET de a întrerupe furnizarea de energie termică, începând de luni, 18 noiembrie 2019, timp de 48 de ore, pentru a inlocui conducta afectata, operatiune absolut necesara pentru ca, în această iarnă, să nu mai existe avarii in zona", precizează Primăria Capitalei. <br/><br/>"În ceea ce priveste situatia unitatilor medicale din zona menționată (Spitalul de Copii Marie Curie și Centrul de Recuperare Neuropsihomotorie Dr. Nicolae Robănescu - n.red.)", Primăria Capitalei subliniază faptul că "orice unitate spitalicească are obligația de a asigura câte o sursa suplimentară pentru fiecare agent termic, respectiv apă caldă și căldură, conform Normativului NP -015-1997 privind proiectarea și verificarea construcțiilor spitalicești și a instalațiilor aferente acestora: 'În vederea asigurării continuității în livrarea de energie termică se vor lua măsurile corespunzătoare, astfel încât să existe însă o sursă suplimentară pentru fiecare agent termic.' "<br/><br/>Primăria Capitalei adaugă că "reprezentantii RADET au informat, încă din data de 15 noiembrie, conducerea Spitalului Clinic de Urgență pentru Copii Marie Curie din București de lucrările ce vor fi efectuate, astfel încât aceasta să poata lua măsurile necesare, conform obligațiilor legale ce ii revin".<br/><br/><br/><b>Citește și:</b></p>
      <ul>
        <li>
          <b>
            <a href="https://www.hotnews.ro/stiri-sanatate-23498444-spitalele-copii-marie-curie-robanescu-raman-din-nou-48-ore-fara-apa-calda-caldura-dupa-saptamana-trecuta-stat-3-zile-fara-apa-caldura.htm">Spitalele de copii Marie Curie și Robănescu, care au peste 400 de copii internați, rămân din nou 48 de ore fără apă caldă și căldură, după ce săptămâna trecută au stat 3 zile fără apă și căldură</a>
          </b>
        </li>
      </ul>
      <ul>
        <li>
          <b>
            <a href="https://www.hotnews.ro/stiri-sanatate-23499338-ministerul-sanatatii-solicita-primariei-capitalei-rezolvarea-urgenta-lipsei-apei-calde-caldurii-spitalele-marie-curie-robanescu-mai-ales-gabriela-firea-oferit-promisiuni-solide-dupa-15-noiembrie-nu-vo.htm">Ministerul Sănătății solicită Primăriei Capitalei rezolvarea de urgență a lipsei apei calde și căldurii la spitalele Marie Curie și Robănescu: <i>Gabriela Firea a oferit promisiuni solide că după 15 noiembrie nu vor mai fi probleme</i></a>
          </b>
        </li>
      </ul>
      <ul>
        <li>
          <b>
            <a href="https://www.hotnews.ro/stiri-sanatate-23493010-situatie-grava-doua-spitale-copii-din-bucuresti-fara-apa-calda-3-zile.htm">Două spitale de copii din București, fără apă caldă și cu calorifere aproape reci timp de 3 zile / Situația s-a rezolvat vineri dimineață</a>
          </b>
        </li>
      </ul>
    </article>
  </body>
</html>