<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/veel-lagere-straf-dan-geeist-voor-moord-op-caroline-van-toledo/"/>
    <meta property="og:site_name" content="Crimesite"/>
    <meta property="article:published_time" content="2019-11-19T11:50:49+00:00"/>
    <meta property="og:title" content="Veel lagere straf dan geëist voor moord op Caroline van Toledo"/>
    <meta property="og:description" content="De rechtbank van Rotterdam heeft dinsdag Leon van M. (42) uit Brielle veroordeeld tot 15 jaar cel voor de moord op de 35-jarige Caroline van Toledo uit Oostvoorne. Het Openbaar Ministerie had twintig jaar cel geëist. Levend verbrand Het lichaam van Caroline van Toledo werd meer dan 14 jaar geleden, op 3 september 2005, aan de […]"/>
  </head>
  <body>
    <article>
      <h1>Veel lagere straf dan geëist voor moord op Caroline van Toledo</h1>
      <address>
        <time datetime="2019-11-19T11:50:49+00:00">19 Nov 2019, 11:50</time>
      </address>
      <p>De rechtbank van Rotterdam heeft dinsdag Leon van M. (42) uit Brielle veroordeeld tot 15 jaar cel voor de moord op de 35-jarige Caroline van Toledo uit Oostvoorne. Het Openbaar Ministerie had twintig jaar cel <a href="https://www.crimesite.nl/eis-van-20-jaar-cel-voor-kofferbakmoord/">geëist</a>.</p>
      <h3>Levend verbrand</h3>
      <p>Het lichaam van Caroline van Toledo werd meer dan 14 jaar geleden, op 3 september 2005, aan de Kruininger Gors in Oostvoorne in de kofferbak van haar uitgebrande auto gevonden. Ze bleek levend te zijn verbrand en haar polsen waren met een stropdas vastgebonden. Ook de woning van het slachtoffer werd brandend aangetroffen. Van M. was volgens de rechtbank betrokken bij het vastbinden in de woning van het slachtoffer. Of hij alleen handelde laat de rechtbank in het midden.</p>
      <h3>Geld</h3>
      <p>Kort na de vondst van de auto werd door een vermomde man een geld opgenomen van de rekening van het slachtoffer, bij een pinautomaat in Rozenburg. De rechtbank acht niet bewezen dat Van M. de pinner is geweest, maar vindt hem daarvoor wel als mededader verantwoordelijk.</p>
      <p>Van M. was al lange tijd verdachte in deze zaak. Hij werd jaren geleden ook opgepakt, maar toen wegens onvoldoende bewijs weer vrijgelaten. Nadat met nieuwe technieken het gevonden dna opnieuw was onderzocht en zich nieuwe getuigen meldden, richtte de verdenking zich opnieuw op Leon van M..</p>
      <p>Op basis van de nieuwe dna-onderzoeksresultaten gaat de rechtbank er van uit dat de man heeft bijgedragen aan het dna-spoor dat is gevonden in de knoop van de stropdas waarmee de polsen van het slachtoffer waren vastgebonden.</p>
      <h3>Lager dan geëist</h3>
      <p>Het Openbaar Ministerie eiste in september een gevangenisstraf van 20 jaar, de maximale straf die kon worden opgelegd ten tijde van de moord. De rechtbank legt een lagere straf op omdat het gaat om een cold case-zaak, die ruim 14 jaar geleden heeft plaatsgevonden.</p>
      <p>De verdachte heeft steeds gezwegen over zijn betrokkenheid bij de dood van het slachtoffer en daarmee geen verantwoordelijkheid genomen voor wat hij heeft gedaan. Het Openbaar Ministerie was van mening dat dit strafverzwarend werkte. De rechtbank heeft dit niet als reden gezien voor strafverzwaring.</p>
    </article>
  </body>
</html>