<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/samhalle/nya-besked-fran-aklagaren-om-assange-6979031"/>
    <meta property="og:site_name" content="Ny Teknik"/>
    <meta property="article:published_time" content="2019-11-19T11:45:00+00:00"/>
    <meta property="og:title" content="Nya besked från åklagaren om Assange"/>
    <meta property="og:description" content="Utredningen har pågått från och till sedan 2010 – och snart preskriberas det misstänkta brottet."/>
  </head>
  <body>
    <article>
      <h1>Nya besked från åklagaren om Assange</h1>
      <address><time datetime="2019-11-19T11:45:00+00:00">19 Nov 2019, 11:45</time> by <a rel="author">Erika Nekham/TT</a></address>
      <slideshow>
        <figure>
          <img src="https://medier.talentum.com/ponIltIpIv-1574158974/media/Nyteknik/9tvfjj-Julian-Assange.jpg/binary/original/Julian-Assange.jpg"/>
          <figcaption>Julian Assange. Foto: Frank Augstein/AP/TT</figcaption>
        </figure>
        <figure>
          <img src="https://medier.talentum.com/ponIltIpIv-1574159039/media/Nyteknik/xymdnd-Eva-Marie-Persson-aklagare-assange.jpg/binary/original/Eva-Marie-Persson-aklagare-assange.jpg"/>
          <figcaption>Åklagare Eva-Marie Persson vid pressträffen i våras där hon meddelade att förundersökningen återupptogs. Arkivbild. Foto: Anders Wiklund/TT</figcaption>
        </figure>
      </slideshow>
      <h4>Utredningen har pågått från och till sedan 2010 – och snart preskriberas det misstänkta brottet.</h4>
      <p>Vid ett Sverigebesök i augusti 2010 blev Julian Assange misstänkt för sexualbrott mot två kvinnor, och en lång rad rättsliga turer tog sin början. Sju år senare skulle utredningen läggas ned, då dåvarande åklagare kommit till slutsatsen att det inte längre gick att driva utredningen framåt. Detta påverkades i hög grad av det faktum att Julian Assange tagit sin tillflykt till Ecuadors ambassad i London och beviljats asyl.</p>
      <h3>Greps i våras</h3>
      <p>Utredningen återupptogs dock på nytt av den svenska Åklagarmyndigheten sedan Assange i våras greps av brittisk polis. En del av misstankarna är preskriberade och det som kvarstår är brottsrubriceringen om våldtäkt mot en av kvinnorna, ett brott som kommer att preskriberas i augusti nästa år.</p>
      <p>Åklagaren meddelade i september att flera förhör hållits sedan dess, dels med personer som tidigare hörts i utredningen, dels med nya vittnen.</p>
      <h3>Sitter i fängelse</h3>
      <p>”När vi analyserat svaren kommer jag att fatta beslut om vidare handläggning av ärendet. Då kan ärendet läggas ned eller så beslutar jag om att vidta ytterligare utredningsåtgärder. Om jag då gör bedömningen att nästa steg är att höra Julian Assange så kommer jag att utfärda jag en europeisk utredningsorder. I så fall skriver jag till britterna och ansöker om att få hålla ett förhör”, uppgav åklagaren Eva- Marie Persson då i ett pressmeddelande.</p>
      <related>
        <a href="https://www.nyteknik.se/premium/dataintranget-som-kan-falla-julian-assange-6955006"/>
      </related>
      <p>För närvarande sitter Julian Assange i fängelse i Storbritannien. USA har begärt honom utlämnad då han misstänks för bland annat dataintrång genom att ha knäckt lösenord till ett av det amerikanska försvarsdepartementets datasystem. Den rättsliga processen i brittisk domstol för att avgöra om Assange ska utlämnas till USA väntas ske i februari.</p>
      <hr/>
      <h4>Bakgrund: Assange-fallet</h4>
      <p>Vid ett Sverigebesök i augusti 2010 blev Julian Assange misstänkt för sexualbrott mot två kvinnor. Han häktades i november 2010 i sin frånvaro.</p>
      <p>Efter diverse rättsliga turer tog Assange sin tillflykt till Ecuadors ambassad i London 2012 och beviljades asyl.</p>
      <p>Svenska åklagare hade i flera år ambitionen att Assange skulle höras i Sverige.</p>
      <p>I mars 2015 meddelade överåklagare Marianne Ny att hon ville förhöra honom i London. Detta sedan hon kritiserats av Svea hovrätt hösten 2014 för att inte leva upp till skyldigheten att driva förundersökningen framåt.</p>
      <p>De misstänkta brotten mot en av kvinnorna – olaga tvång och två fall av sexuellt ofredande – preskriberades i augusti 2015.</p>
      <p>Först i november 2016 kom förhören till stånd, ledda av ecuadorianska åklagare.</p>
      <p>2017 lades brottsutredningen mot Assange ned, eftersom dåvarande åklagare kommit till slutsatsen att det inte längre gick att driva utredningen framåt.</p>
      <p>Men när Assange i april i år greps på ambassaden av brittisk polis hamnade allt i ett annat läge, och förundersökningen mot honom återupptogs av Åklagarmyndigheten.</p>
      <p>I juni hölls en häktningsförhandling mot Assange vid Uppsala tingsrätt, då åklagaren Eva-Marie Persson ville få honom häktad och sedan utfärda en europeisk arresteringsorder för att begära Assange utlämnad till Sverige. Tingsrätten avslog dock åklagarens häktningsbegäran, då den ansåg att det skulle gå att hålla förhör med honom i Storbritannien med hjälp av en europeisk utredningsorder.</p>
      <p>Sedan dess har ett antal vittnesförhör hållits i Sverige.</p>
      <p>Den kvarstående brottsrubriceringen, misstänkt våldtäkt, preskriberas i augusti 2020.</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/premium/dataintranget-som-kan-falla-julian-assange-6955006"/>
        <a href="https://www.nyteknik.se/samhalle/julian-assange-kvar-i-brittiskt-fangelse-6971607"/>
        <a href="https://www.nyteknik.se/samhalle/assange-atalas-i-usa-for-spionage-6959954"/>
        <a href="https://www.nyteknik.se/samhalle/julian-assange-doms-till-50-veckors-fangelse-6957105"/>
        <a href="https://www.nyteknik.se/samhalle/assange-tvingas-betala-nio-miljoner-kronor-6955075"/>
      </related>
    </article>
  </body>
</html>