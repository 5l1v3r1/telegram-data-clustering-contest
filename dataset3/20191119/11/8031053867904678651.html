<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%ad%ce%b5%cf%82-%cf%84%ce%b1%cf%85%cf%84%cf%8c%cf%84%ce%b7%cf%84%ce%b5%cf%82-%ce%b5%ce%bd%cf%84%cf%8c%cf%82-%cf%84%ce%bf%cf%85-2021-%ce%ba%ce%b1%ce%b9-%ce%b8%ce%b1-%ce%ad%cf%87%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T11:56:03+00:00"/>
    <meta property="og:title" content="Νέες Ταυτότητες: Εντός του 2021 και θα έχουν τη μορφή πιστωτικής κάρτας"/>
    <meta property="og:description" content="Με… Γεφύρι της Αρτας μοιάζει η έκδοση των νέων αστυνομικών ταυτοτήτων καθώς έχουν εξαγγελθεί εδώ και χρόνια αλλά ποτέ δεν υλοποιούνται."/>
  </head>
  <body>
    <article>
      <h1>Νέες Ταυτότητες: Εντός του 2021 και θα έχουν τη μορφή πιστωτικής κάρτας</h1>
      <address>
        <time datetime="2019-11-19T11:56:03+00:00">19 Nov 2019, 11:56</time>
      </address>
      <p>
        <b>Με… Γεφύρι της Αρτας μοιάζει η έκδοση των νέων αστυνομικών ταυτοτήτων καθώς έχουν εξαγγελθεί εδώ και χρόνια αλλά ποτέ δεν υλοποιούνται.</b>
      </p>
      <p>Ο νέος στόχος που τίθεται πλέον είναι να είναι έτοιμες στα μέσα του 2021.</p>
      <p>«<i>Μιλάμε πολύ για τις νέες ταυτότητες γιατί για να μπορούμε να κάνουμε ψηφιακές υπηρεσίες θα πρέπει να μπορούμε να ταυτοποιούμαστε από το σπίτι μας ή από τη δουλειά μας. Άρα πρέπει να ξέρει το σύστημα ότι είμαι όντως εγώ και γι’αυτό χρειαζόμαστε ταυτότητες νέου τύπου</i>», δήλωσε ο υπουργός Ψηφιακής Διακυβέρνησης, Κυριάκος Πιερρακάκης μιλώντας στον realfm 97,8, ενώ πρόσθεσε ότι εντός των επομένων εβδομάδων θα προκηρυχθεί ο σχετικός διαγωνισμός από το υπουργείο Προστασίας του Πολίτη.</p>
      <p>Ο κ. Πιερρακάκης αναφερόμενος στην επερχόμενη αλλαγή ταυτοτήτων είπε ότι οι υφιστάμενες παραπέμπουν στη δεκαετία του 1960 και του 1970, προσθέτοντας ότι αποτελεί δέσμευσή του εντός των επομένων ολίγων εβδομάδων θα προκηρυχθεί ένας διαγωνισμός από το υπουργείο Προστασίας του Πολίτη με στόχο οι νέες ταυτότητες να είναι έτοιμες εντός του 2021.</p>
      <p>Ενδιαμέσως θα υπάρξει ένα μεταβατικό στάδιο, με δημιουργία άλλων πιο «ήπιων μηχανισμών ταυτοποίησης μέσα στον Μάρτιο και τον Απρίλιο για να μπορέσουμε να σηκώσουμε αυτή τη νέα πλατφόρμα» ανέφερε.</p>
      <h3>Πώς θα είναι</h3>
      <p>«Οι νέες ταυτότητες θα θυμίζουν περισσότερο τις πιστωτικές κάρτες, θα έχει μια φωτογραφία, η οποία θα είναι έγχρωμη, όπως είναι σε άλλες χώρες. Αν δει κανείς πώς είναι οι ταυτότητες σήμερα στην Κύπρο, δεν έχουν έγχρωμες φωτογραφίες αλλά μοιάζουν περισσότερο με πιστωτικές κάρτες και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός, ο οποίος έχουμε ήδη ανακοινώσει ότι θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε».</p>
      <figure>
        <img src="https://www.pentapostagma.gr/wp-content/uploads/2019/11/img_38251564564755-600x400.jpg"/>
      </figure>
      <p>Παράλληλα, πρόσθεσε ότι: «Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός.</p>
      <p>Είναι τεχνικό πιο πολύ ξέρετε αυτό το θέμα. Να δούμε αν μπορούμε να χρησιμοποιήσουμε έναν από τους υφιστάμενους και να τον γενικεύσουμε, να γίνει και φορολογικού ενδιαφέροντος και κοινωνικού ενδιαφέροντος. Προφανώς αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό. Γιατί ο αριθμός της ταυτότητα, στην Ελλάδα αυτόν χρησιμοποιούμε κατά βάση, αλλάζει. Αν χάσεις την ταυτότητά σου, αλλάζει και ο αριθμός της. Θα πρέπει να έχουμε έναν αριθμό και να τον θυμόμαστε. Ο ΑΦΜ δεν αλλάζει, μένει σταθερός. Πρέπει να έχουμε έναν αριθμό και με αυτόν να αλληλεπιδρούμε, τον οποίο θα παίρνουμε όταν γεννιόμαστε».</p>
    </article>
  </body>
</html>