<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640661/%D8%A7%DA%AF%D8%B1-%D8%A7%D8%B1%D9%88%D9%BE%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A7%D8%B3%D8%AA-%D8%A2%D9%85%D8%A7%D8%AF%D9%87-%D9%BE%D8%B1%D8%AF%D8%A7%D8%AE%D8%AA-%D9%87%D8%B2%DB%8C%D9%86%D9%87-%D8%A8%D8%A7%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:18:00+00:00"/>
    <meta property="og:title" content="اگر اروپا خواستار حفظ برجام است، آماده پرداخت هزینه باشد"/>
    <meta property="og:description" content="معاون سیاسی وزیر خارجه تصریح کرد: اگر اروپا خواستار حفظ برجام است باید در این زمینه آماده پرداخت هزینه باشد."/>
  </head>
  <body>
    <article>
      <h1>
        <a href="https://www.bultannews.com/fa/news/640661/%D8%A7%DA%AF%D8%B1-%D8%A7%D8%B1%D9%88%D9%BE%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A7%D8%B3%D8%AA-%D8%A2%D9%85%D8%A7%D8%AF%D9%87-%D9%BE%D8%B1%D8%AF%D8%A7%D8%AE%D8%AA-%D9%87%D8%B2%DB%8C%D9%86%D9%87-%D8%A8%D8%A7%D8%B4%D8%AF">اگر اروپا خواستار حفظ برجام است، آماده پرداخت هزینه باشد</a>
      </h1>
      <h2>معاون سیاسی وزیر خارجه تصریح کرد: اگر اروپا خواستار حفظ برجام است باید در این زمینه آماده پرداخت هزینه باشد.</h2>
      <address><time datetime="2019-11-19T11:18:00+00:00">19 Nov 2019, 11:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید عباس عراقچی معاون سیاسی وزیر امور خارجه ایران که برای شرکت در سومین نشست <b>رایزنی‌های سیاسی</b> بین جمهوری اسلامی ایران و هلند به لاهه سفر کرده است، روز (دوشنبه) ۲۷ آبان ۱۳۹۸ با «استف بلوک» وزیر امور خارجه هلند ملاقات و در خصوص <b>موضوعات بین‌المللی</b> به ویژه آخرین تحولات برجام و نیز راه‌های گسترش مناسبات بین دو کشور مذاکره و تبادل نظر کرد.</p>
      <p>عراقچی در این دیدار سیاست جمهوری اسلامی در کاهش تعهدات برجامی خود را تشریح و تأکید کرد: این اقدام در چارچوب حقوق ایران در برجام صورت می‌گیرد و تا زمان تامین منافع ایران ادامه خواهد یافت.</p>
      <p>*حمایت هلند از ابتکار فرانسه</p>
      <p>وزیر امور خارجه هلند در این دیدار با تاکید مجدد بر ضرورت حفظ برجام اظهار داشت: هلند از ابتکار فرانسه برای پیدا کردن راه‌حل خروج از بحران جاری حمایت می‌کند. <br/>وی همچنین در مذاکرات چند ساعته با همتای هلندی خود در خصوص موضوعات مختلف دوجانبه و چند جانبه و منطقه‌ای، از جمله برجام، ابتکار صلح هرمز، امنیت کشتیرانی در خلیج فارس و دریای سرخ، تحولات منطقه‌ای و همکاری‌های اقتصادی دوجانبه گفتگو و رایزنی کرد.<br/>معاون وزیر امور خارجه کشورمان در این مذاکرات ضمن انتقاد از بی عملی اروپا در خصوص اجرای تعهدات خود در برجام و تبیین گام‌های چهارگانه ایران در کاهش تعهداتش ذیل برجام تاکید کرد که اگر اروپا خواستار حفظ برجام است باید در این زمینه آماده پرداخت هزینه باشد.</p>
      <p>وی همچنین خاطرنشان کرد که حق ایران برای توقف تمام یا بخشی از تعهداتش در برجام به رسمیت شناخته شده است و آنچه که ایران تاکنون انجام داده است، نقض برجام به شمار نمی‌رود. <br/>سید عباس عراقچی با اشاره به ارائه طرح صلح هرمز از سوی رئیس جمهوری اسلامی ایران گفت: صلح و امنیت در منطقه خلیج فارس باید توسط خود کشورهای منطقه تامین شود و ابتکار صلح هرمز با همین هدف طراحی شده است.</p>
      <p>عراقچی تاکید کرد هیچ نیازی به ائتلاف‌هایی که تنها منجر به افزایش تنش در منطقه می‌شود، نیست.<br/>معاون سیاسی وزیر امور خارجه کشورمان با اشاره به ظرفیت‌های موجود در روابط اقتصادی دو کشور تصریح کرد: انتظار می‌رود دولت هلند شرایط فعالیت بین شرکت‌های هلندی و ایرانی را تسهیل کرده و اطمینان‌های لازم را برای بنگاه‌های اقتصادی کشورش فراهم کند.<br/>طرف هلندی نیز در این دیدار بر نقش ایران در تامین صلح و ثبات منطقه‌ای تاکید و عنوان کرد که هلند به دنبال کاهش تنش در منطقه است.</p>
      <p>عراقچی همچنین با حضور در موسسه روابط بین‌الملل هلند (کلیخندال) طی سخنانی در جمع مدیران و کارشناسان این موسسه در خصوص برجام و راهکار اروپا برای حفظ آن سخنرانی کرد.</p>
    </article>
  </body>
</html>