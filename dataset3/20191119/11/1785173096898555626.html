<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/paul-mccartney-va-fi-la-varsta-de-78-de-ani-cap-de-afis-al-festivalului-glastonbury-1922403919002019111119174642"/>
    <meta property="og:site_name" content="News.ro"/>
    <meta property="article:published_time" content="2019-11-19T11:39:00+00:00"/>
    <meta property="og:title" content="Paul McCartney va fi, la vârsta de 78 de ani, cap de afiş al festivalului Glastonbury"/>
    <meta property="og:description" content="Muzicianul britanic Paul McCartney va fi, în 2020, la vârsta de 78 de ani, cap de afiş al festivalului Glastonbury."/>
  </head>
  <body>
    <article>
      <h1>Paul McCartney va fi, la vârsta de 78 de ani, cap de afiş al festivalului Glastonbury</h1>
      <address><time datetime="2019-11-19T11:39:00+00:00">19 Nov 2019, 11:39</time> by <a rel="author">Patricia Marinescu</a></address>
      <p>
        <b>Muzicianul britanic Paul McCartney va fi, în 2020, la vârsta de 78 de ani, cap de afiş al festivalului Glastonbury.</b>
      </p>
      <p>Fostul membru al grupului The Beatles va urca pentru a doua oară pe scena festivalului. El va cânta pe scena Pyramid pe 27 iunie, la o săptămână după ziua sa de naştere.</p>
      <p>McCartney a mai fost în lineup-ul evenimentului în 2004, iar organizatorii au sperat să îi poată readuce.</p>
      <p>Anul viitor, Glastonbury va împlini jumătate de secol. „Nu exista nimeni altcineva pe care să ni-l fi dorit mai mult pentru a 50-a aniversare”, a spus organizatoarea Emily Eavis, citată de BBC. „Avându-l pe Paul McCartney pentru a doua oară cap de afiş la Pyramid este un vis devenit realitate”.</p>
      <p>În luna aprilie, tatăl ei, fondatorul festivalului, Michael Eavis, a recunoscut că îl are în vedere pe star, însă i-a cerut reporterului BBC să nu facă vâlvă pe tema aceasta.</p>
      <p>După ce a susţinut peste 3.000 de concerte, Glastonbury a fost pentru Paul McCartney primul într-un festival.</p>
      <p>Starul este primul cap de afiş confirmat pentru Glastonbury 2020. Diana Ross va cânta pe 28 iunie, după-amiază, în secţiunea „Legende”, iar între artiştii care se zvoneşte că vor urca pe scenă se află Taylor Swift, Kendrick Lamar, The 1975 şi Foals.</p>
      <p>Născut pe 18 iunie 1942, Paul McCartney este cântăreţ, multi-instrumentist şi compozitor. Şi-a început cariera ca basist şi solist al grupului The Beatles, la începutul anilor 1960, iar după destrămarea formaţiei, în 1970, a continuat cu o carieră solo care include, între altele, 25 de albume de studio şi 18 premii Grammy. În 2012, britanicul a primit Legiunea de Onoare din partea preşedintelui Franţei, Francois Hollande. Artistul britanic a fost numit Cavaler al Ordinului Imperiului Britanic de regina Elizabeth a II-a, în onoarea căreia a cântat, în faţa a zeci de mii de spectatori, la ceremonia de deschidere a Jocurilor Olimpice de la Londra din 2012.</p>
      <p>The Beatles a fost înfiinţată în anul 1960, în Liverpool, şi a devenit celebră în formula John Lennon, Paul McCartney, George Harrison şi Ringo Starr. Formaţia este considerată cea mai influentă în zona muzicii rock. Cele 27 de albume de studio, 52 de compilaţii şi 4 albume live au fost vândute peste 180 de milioane de copii în întreaga lume. Trupa, care s-a destrămat în 1970, a fost recompensată cu 10 premii Grammy, dar şi cu un Oscar.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/entertainment/organizatoarea-festivalului-glastonbury-amenintari-cu-moartea-pentru-includerea-lui-kanye-west-in-lineup-1922400030002019101819156482"/>
      </related>
    </article>
  </body>
</html>