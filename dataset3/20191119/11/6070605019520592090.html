<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Seat-liderara-micro-mobilitat-Volkswagen_0_2346965390.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T11:36:14+00:00"/>
    <meta property="og:title" content="Seat liderarà la micromobilitat per a tot el grup Volkswagen al món"/>
    <meta property="og:description" content="La nova divisió inclourà la filial Xmoba per desenvolupar nous vehicles i sistemes de 'sharing'"/>
  </head>
  <body>
    <article>
      <h1>Seat liderarà la micromobilitat per a tot el grup Volkswagen al món</h1>
      <h2>La nova divisió inclourà la filial Xmoba per desenvolupar nous vehicles i sistemes de 'sharing'</h2>
      <address>
        <time datetime="2019-11-19T11:36:14+00:00">19 Nov 2019, 11:36</time>
      </address>
      <p>Seat ha creat una nova divisió de micromoblitat que liderarà el desenvolupament de noves solucions per a tot el grup Volkswagen i per a tot el món, segons ha anunciat aquest dimarts el president de la companyia, Luca de Meo.</p>
      <p>La nova divisió, ha explicat De Meo, inclourà la filial Xmoba, que té com a punta de llança la companyia de cotxe compartit Respiro, que Seat va comprar l'any passat, així com el <i>digital center</i> de Seat. Aquesta branca de micromobilitat estarà dirigida per Lucas Casasnovas i es dedicarà tant al desenvolupament de hardware –patinet, motos i altres aparells– com de software, especialment per als vehicles compartits.</p>
      <figure>
        <img src="https://www.ara.cat/2019/11/06/economia/Seat-presentara-scooter-electric-aquest_2339176223_67171946_117x66.jpg"/>
      </figure>
      <p>
        <a href="https://www.ara.cat/economia/Motos-patinets-quadriciles-motoritzats-Seat_0_2339166192.html">Motos, patinets i quadricicles motoritzats, així es prepara Seat per al futur</a>
      </p>
      <p>Durant l'acte a la Smart City Expo que es fa a la Fira de Barcelona, Seat ha aprofitat per presentar la seva primera moto, <a href="https://www.ara.cat/economia/fabricant-Silence-llancara-electrica-particulars_0_2217378271.html">desenvolupada per la marca catalana Silence</a>. Es tracta <a href="https://motor.ara.cat/novetats/eScooter-primera-moto-electrica-Seat_0_2339766201.html">d'una moto de 11 quilowatts</a> (equivalent a 125 centímetres cúbics), amb una velocitat màxima de 100 quilòmetres per hora, una autonomia de 115 quilòmetres per càrrega i amb una bateria extraïble per poder carregar a casa.</p>
      <p>La versió definitiva esta previst que surti al mercat d'aquí un any, segons Casasnovas. A més, Seat ha presentat el seu segon patinet, <a href="https://www.ara.cat/economia/Seat-patinet-electric-compartit-Madrid_0_2211978861.html">desenvolupat per Segway, com el primer</a>, però amb més autonomia (65 quilòmetres) i més potència, ja que pot pujar pendents de fins al 20%.</p>
      <h3>Un negoci de 140.000 milions a Europa</h3>
      <p>En una trobada amb un grup de periodistes, el president de Seat s'ha mostrat satisfet que a Alemanya el quarter general de Volkswagen hagi apostat per Seat per desenvolupat la micromobilitat. "Es comencen a veure els resultats de la feina iniciada fa un parell d'anys", ha dit De Meo, que ha destacat que Seat ha demostrat que pot desenvolupar altres productes, a banda de cotxes, i "ajudar a millorar la qualitat de proveïdors com Segway o Silence".</p>
      <p>A més, De Meo ha destacat que desenvolupant la micromobilitat per a tot el grup Volkswagen es pot obtenir la massa crítica per rendibilitzar les plataformes d'un negoci que, segons ha dit, podria moure uns 140.000 milions d'euros a l'any a Europa si es calcula un preu d'uns 19 o 20 cèntims d'euros per quilòmetre recorregut. Un negoci per al qual faran falta uns 9 milions de vehicles.</p>
      <p>A més, segons De Meo, crear una unitat de negoci i tenir patinets, escúters i cotxes permet implicar els concessionaris en aquest negoci, tenint en compte que són empreses que estan al territori i el coneixen, i que disposen de cotxes de cortesia o de prova que es podrien utilitzar per a la micromobilitat.</p>
      <p>Luca de Meo ha fet referència també a la plataforma de cotxe compartit Respiro, que opera a Madrid i a l'Hospitalet, i que Seat va comprar l'any passat. "No ens convencia el model", ha dit De Meo, que ha indicat que se n'ha canviat l'enfocament. De Meo reconeix que un dels principals problemes per a la micromobilitat és que cada ciutat és diferent i té les seves normes, però ha destacat que Barcelona és una de les ciutats "amb més potencial" per desenvolupar aquests nous models. "Munic és un pèl més gran, però Barcelona té un 60% més de potencial, per la seva densitat i pel seu clima", ha indicat.</p>
    </article>
  </body>
</html>