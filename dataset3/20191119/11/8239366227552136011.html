<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/kvu_naychastishe_progulyuyut_zasidannya_deputaty_za_zhyttya_ta_batkivshchyny_331088.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T11:26:00+00:00"/>
    <meta property="og:title" content="КВУ: найчастіше прогулюють засідання депутати &quot;За життя&quot; та &quot;Батьківщини&quot;"/>
    <meta property="og:description" content="Комітет виборців проаналізував відвідування народними депутатами України, парламентськими фракціями та групами пленарних засідань Верховної Ради у листопаді. Про це повідомили у прес-службі КВУ."/>
  </head>
  <body>
    <article>
      <h1>КВУ: найчастіше прогулюють засідання депутати "За життя" та "Батьківщини"</h1>
      <h2>Комітет виборців проаналізував відвідування народними депутатами України, парламентськими фракціями та групами пленарних засідань Верховної Ради у листопаді. Про це повідомили у прес-службі КВУ.</h2>
      <address>
        <time datetime="2019-11-19T11:26:00+00:00">19 Nov 2019, 11:26</time>
      </address>
      <figure>
        <img src="https://galinfo.com.ua/media/gallery/intxt/v/r/vru_1cd71.jpg"/>
      </figure>
      <p>Лише 299 депутатів відвідали всі засідання Ради в листопаді, - КВУ</p>
      <p>Всього в листопаді відбулося сім пленарних засідань. Із 423 народних депутатів всі сім засідань відвідали лише 299 депутатів або 70% від складу Ради. Ще 76 депутатів відвідали шість засідань, 12 депутатів – п’ять засідань, 19 депутатів – чотири засідання, 6 депутатів – три засідання, 4 депутати – два засідання, 7 депутатів – одне та нуль засідань.</p>
      <p>Показники відвідування серед фракцій Верховної Ради є такими: ʺГолосʺ - в середньому на засіданнях ВР було зареєстровано 83% депутатів, ʺСлуга Народуʺ - 80%, ʺЄвропейська солідарністьʺ - 69%. Дещо нижчі результати в ʺОпозиційної платформи – ʺЗа життяʺ – 61% та ВО ʺБатьківщинаʺ - 57%. Найнижчими відносно інших є показники групи ʺЗа майбутнєʺ – в середньому на засіданнях Ради було зареєстровано 11 із 23 депутатів групи або 52%.</p>
      <p>ʺУ листопаді було проведено порівняно невелику кількість пленарних засідань – 7. Для порівняння: в жовтні відбулося 16 засідань, вересні – 14. Однак навіть попри таку незначну кількість, лише 70% депутатів відвідали всі з них. Серед іншого ця ситуація демонструє, що проблема прогульників у Верховній Раді все ще є актуальною і потребує комплексного вирішенняʺ, – заявив голова КВУ Олексій Кошель.</p>
      <p>Дані відповідно до електронної реєстрації народних депутатів. Варто відзначити, що згідно із Законом України №196-IX з 01.11.2019 р. у разі якщо народний депутат не зареєструвався за допомогою електронної системи, але протягом пленарного засідання здійснював голосування за допомогою електронної системи, він вважається таким, який зареєструвався за допомогою електронної системи.</p>
      <p>Наступне пленарне засідання Верховної Ради має відбутися 3 грудня.</p>
    </article>
  </body>
</html>