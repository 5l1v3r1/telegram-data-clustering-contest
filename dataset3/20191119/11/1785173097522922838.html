<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/prima-audiere-la-cij-cu-privire-la-o-plangere-a-gambiei-impotriva-myanmarului-pe-care-l-acuza-de-un-genocid-al-rohingya-in-decembrie-1922401219002019111119174606"/>
    <meta property="og:site_name" content="News.ro"/>
    <meta property="article:published_time" content="2019-11-19T11:12:00+00:00"/>
    <meta property="og:title" content="Prima audiere la CIJ cu privire la o plângere a Gambiei împotriva Myanmarului, pe care-l acuză de un genocid al rohingya, în decembrie"/>
    <meta property="og:description" content="Curtea Internaţională de Justiţie (CIJ) urmează să audieze în prima şedinţă, în perioada 10-12 decembrie, plângerea Gambiei împotriva Myanmarului, pe care-l acuză de un genocid al minorităţii musulmane apatride rohingya, a anunţat cea mai înaltă instanţă judiciară ONU, relatează AFP."/>
  </head>
  <body>
    <article>
      <h1>Prima audiere la CIJ cu privire la o plângere a Gambiei împotriva Myanmarului, pe care-l acuză de un genocid al rohingya, în decembrie</h1>
      <address><time datetime="2019-11-19T11:12:00+00:00">19 Nov 2019, 11:12</time> by <a rel="author">Valentin Vidu</a></address>
      <p>
        <b>Curtea Internaţională de Justiţie (CIJ) urmează să audieze în prima şedinţă, în perioada 10-12 decembrie, plângerea Gambiei împotriva Myanmarului, pe care-l acuză de un genocid al minorităţii musulmane apatride rohingya, a anunţat cea mai înaltă instanţă judiciară ONU, relatează AFP.</b>
      </p>
      <p>Curtea, cu sediul la Haga, ”va ţine audieri publice în dosar”, ”consacrate cererii în vederea unor măsuri conservatoare depusă de Republica Gambia”, a anunţat luni instanţa într-un comunicat.</p>
      <p>Această mică ţară africană cu populaţie majoritar musulmană, care acţionează în numele celor 57 de ţări membre ale Organizaţiei Cooperării Islamice (OCI), urmează să ceară în această audiere CIJ să emită o ordonanţă de urgenţă în vederea protejării rohingya, în aşteptarea unei decizii cu privire la primirea plângerii.</p>
      <p>Aproximativ 740.000 de rohingya au fugit, din august 2017, de atrocităţi comise de armata birmană şi miliţii budiste, catalogate drept ”genocid” de către anchetatori ONU.</p>
      <p>Gambia, care acuză Myanmarul de încălcarea Convenţiei privind prevenirea şi reprimarea crimei genocidului cere CIJ să dispună ca Myanmarul ”să înceteze actele de genocid, să pedepsească autorii şi să acorde rerparaţii victimelor rohingya”.</p>
      <p>Orice ţară semnatară a Convenţiei are dreptul să intenteze o acţiune în justiţie contra altui stat semnatar, la CIJ.</p>
      <p>Curtea a fost înfiinţată după al Doilea Război Mondial, pentru a soluţiona diferende între state, însă nu dispune de mijloace în vederea punerii în aplicare a hotărârilor sale.</p>
      <p>Procurorul Curţii Penale Internaţionale (CPI) - o jurisdicţie distinctă de CIJ - a deschis în septembrie 2018 o examinare preliminară cu privire la o presupusă deportare a rohingya de către Myanmar către Bangladesh, însă nu a depus încă vreo acuzaţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/curtea-penala-internationala-da-unda-verde-unei-anchete-cu-privire-la-o-presupusa-epurare-etnica-a-minoritatii-musulmane-apatride-rohingya-in-myanmar-1922403514002019111819171056"/>
      </related>
    </article>
  </body>
</html>