<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232403/"/>
    <meta property="og:site_name" content="Українська правда"/>
    <meta property="article:published_time" content="2019-11-19T11:06:31+00:00"/>
    <meta property="og:title" content="$300 тисяч хабара в ОП: ексзаступниця міністра культури вийшла під заставу"/>
    <meta property="og:description" content="Ексзаступниця міністра культури Вікторія Ліснича, підозрювана у шахрайстві, внесла заставу у розмірі 576 тисяч гривень і вийшла із СІЗО."/>
  </head>
  <body>
    <article>
      <h1>$300 тисяч хабара в ОП: ексзаступниця міністра культури вийшла під заставу</h1>
      <address>
        <time datetime="2019-11-19T11:06:31+00:00">19 Nov 2019, 11:06</time>
      </address>
      <p>Ексзаступниця міністра культури Вікторія Ліснича, підозрювана у шахрайстві, внесла заставу у розмірі 576 тисяч гривень і вийшла із СІЗО.</p>
      <p><b>Джерело:</b> коментар адвоката підозрюваної Віталія Гриніва Українській правді</p>
      <p><b>Деталі:</b> За словами адвоката, заставу у розмірі 576 тисяч гривень, згідно із постановою суду, було внесено і суд звільнив Лісничу з-під варти. Адвокат заявив, що заставу внесли друзі підозрюваної.</p>
      <p><b>Що було раніше:</b> 13 листопада детективи НАБУ повідомили Вікторії Лісничій про підозру у шахрайстві, співучасті у злочині та пропозиції або наданні хабара.</p>
      <p>15 листопада Вищий антикорупційний <a href="https://www.pravda.com.ua/news/2019/11/15/7232108/">суд обрав</a> для Лісничої запобіжний захід у вигляді арешту на 2 місяці з альтернативою застави у розмірі 576 300 гривень.</p>
      <p>
        <b>Нагадаємо: </b>
      </p>
      <ul>
        <li>12 листопада внаслідок операції "під прикриттям" (негласних слідчих розшукових дій) була затримана директорка департаменту забезпечення доступу до публічної інформації в Офісі президента <a href="https://www.pravda.com.ua/news/2019/11/12/7231778/">Світлана Кондзеля</a>, її спільниця <a href="https://www.pravda.com.ua/news/2019/11/12/7231788/">Вікторія Ліснича</a> та інші учасники угруповання.</li>
        <li>Детективи НАБУ задокументували вимагання 300 тисяч доларів за "допомогу" влаштуватися на керівну посаду до НАК "Нафтогаз України".</li>
        <li>Затримання відбулося безпосередньо після одержання першого траншу неправомірної вигоди у сумі 150 тис. дол. США.</li>
        <li>Вищий антикорупційний суд <a href="https://www.pravda.com.ua/news/2019/11/15/7232132/">обрав</a> для Кондзелі запобіжний захід у вигляді цілодобового домашнього арешту.</li>
      </ul>
      <footer>Станіслав Бичек, УП</footer>
      <related>
        <a href="https://www.pravda.com.ua/news/2019/11/18/7232350/"/>
        <a href="https://www.pravda.com.ua/news/2019/11/18/7232314/"/>
        <a href="https://www.pravda.com.ua/news/2019/11/18/7232299/"/>
      </related>
    </article>
  </body>
</html>