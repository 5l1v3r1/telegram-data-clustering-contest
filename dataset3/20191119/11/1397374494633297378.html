<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/kad-nedved-pozove-ovo-su-prve-dve-stvari-koje-ce-ronaldo-uraditi-po-povratku-u-torino-393168.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T11:19:00+00:00"/>
    <meta property="og:title" content="Kad Nedved pozove, ovo su prve dve stvari koje će Ronaldo uraditi po povratku u Torino!"/>
    <meta property="og:description" content="Portugalac je posle meča sa Luksemburgom spustio loptu, ali svemu tome je prethodio razgovor sa legendarnim Čehom."/>
  </head>
  <body>
    <article>
      <h1>Kad Nedved pozove, ovo su prve dve stvari koje će Ronaldo uraditi po povratku u Torino!</h1>
      <h2>Portugalac je posle meča sa Luksemburgom spustio loptu, ali svemu tome je prethodio razgovor sa legendarnim Čehom.</h2>
      <address><time datetime="2019-11-19T11:19:00+00:00">19 Nov 2019, 11:19</time> by <a rel="author">Vladimir Stojanović</a></address>
      <p>Posle reakcija prilikom zamene protiv Lokomotive, a posebno u narednom meču sa Milanom, mnogo se prašine diglo oko Kristijana Ronalda.<br/><br/>Juve je klub u kome takve stvari nisu dozvoljene, tačnije, igrače uvek upozore prilikom dolaska da se to ne toleriše. Ronaldo je, jasno, poseban slučaj, ali nije iznenadila njegova izjava da je Sari bio u pravu što ga je zamenio, da nije bio spreman i da je igrao loše.<br/><br/>Time se priča završila, prethodno su uticajni igrači iz svlačionice, povređeni kapiten Kjelini, Bufon i Bonući razgovarali o čitavom slučaju i doneli odluku da Ronaldu bude oprošteno, ali i da ga upozore na duh koji vlada u ekipi.<br/><br/>Međutim, dok je Ronaldo bio u Portugalu, zvao ga je Pavel Nedved. Legendarni Čeh je potpredsednik kluba, praktično, on i Paratići donose sve sportske odluke, njih dvojica su izgurali čitavu priču oko Ronalda.<br/><br/>Kažu da Portugalac obožava Nedveda, da ima prema njemu veliko poštovanje i da smatra da su slični, pre svega zbog radne etike. Nedved nije bio tako veliki igrač kao Ronaldo, ali je osvojio "Zlatnu loptu" i više od deceniju bio jedan od najboljih veznih igrača na svetu.<br/><br/>O čemu su razgovarali?<br/><br/>Nedved je navodno Ronalda uverio da Juve nema nameru da ga se odrekne, ali i da Portugalac mora da spusti loptu jer je krivica na njegovoj strani. Uz to, podsetio ga je da je u Juventusu dočekan fantastično, da na svakom koraku dobija poštovanje i ljubav navijača, što u Realu nije bio slučaj.<br/><br/>Rezultat?<br/><br/>Ronaldo se danas vraća u Italiju, svi reprezentativci su dobili slobodan dan, sutra tim nastavlja gde je stao, čeka ih teško gostovanje u Bergamu, pa onda i meč sa Atletikom kod kuće gde bi trebalo da overe prvo mesto u grupi.<br/><br/>"Gazeta delo Sport" piše da će se Ronaldo izviniti Sariju zbog reakcije prilikom zamene, već sutra na treningu, ali i da planira da organizuje večeru za saigrače, kako bi im pokazao da je deo tima, ali i na neki način i njima uputio izvinjenje.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/milioneri-spremili-milione-sta-ce-reci-u-torinu-i-mancesteru-393103.html"/>
        <a href="https://www.sportske.net/vest/transferi/hrvat-i-barsa-navijaju-za-trampu-da-li-je-realna-393091.html"/>
        <a href="https://www.sportske.net/vest/transferi/tri-meseca-posle-psz-bi-prihvatio-ono-sto-je-letos-odbio-juve-se-predomislio-393066.html"/>
        <a href="https://www.sportske.net/vest/transferi/makedonac-zaludeo-cizmu-marota-prvi-salje-ponudu-393065.html"/>
        <a href="https://www.sportske.net/vest/medjunarodni-fudbal/tuzan-kraj-za-marija-mandzukica-gde-je-nestao-idol-navijaca-393064.html"/>
      </related>
    </article>
  </body>
</html>