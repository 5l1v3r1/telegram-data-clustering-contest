<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_miljoneri-z-netriv-hto-z-nardepiv-vzyav-kompensaciyu-za-orendu-zhitla/938862"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T11:57:00+00:00"/>
    <meta property="og:title" content="Мільйонери з нетрів. Хто з нардепів взяв компенсацію за оренду житла"/>
    <meta property="og:description" content="Одразу 120 народних депутатів встигли взяти компенсацію за оренду житла за перші місяці роботи Верховної Ради. Центр протидії корупції опублікував список 12 &quot;найбільш нужденних&quot; нардепів, які, як стверджують активісти, при багатомільйонних статках не посоромились взяти 20-40 тис. грн за ..."/>
  </head>
  <body>
    <article>
      <h1>Мільйонери з нетрів. Хто з нардепів взяв компенсацію за оренду житла</h1>
      <address><time datetime="2019-11-19T11:57:00+00:00">19 Nov 2019, 11:57</time> by <a rel="author">Gazeta.ua</a></address>
      <p>Одразу 120 народних депутатів встигли взяти компенсацію за оренду житла за перші місяці роботи Верховної Ради.</p>
      <p>Центр протидії корупції опублікував <a href="https://www.facebook.com/antac.ua/">список 12 "найбільш нужденних" нардепів</a>, які, як стверджують активісти, при багатомільйонних статках не посоромились взяти 20-40 тис. грн за житло.</p>
      <figure>
        <img src="https://static2.gazeta.ua/img2/cache/gallery/938/938862_1_w_1200.jpg?v=0"/>
        <figcaption>
          <cite>Автор: antac.org.ua</cite>
        </figcaption>
      </figure>
      <p>"Слуга народу":</p>
      <p><b>Максим Бужанський</b>. Зміг позичити $350 тис. (+ дружина декларує понад $300 тис.), носить годинник за півмільйона грн, їздить на Lexus, але не зміг не взяти 40 тис. грн за рахунок платників податків.</p>
      <p><b>Ігор Фріс</b>. Декларує понад $300 тис. готівки, ювелірку, годинники, а от від 21 тис. грн компенсації від держави відмовитись не зміг.</p>
      <p><b>Олександр Куницький</b>. Задекларував $200 тис, але на оренду житла в Києві грошей не знайшлося.</p>
      <p>Група "За майбутнє":</p>
      <p><b>Анатолій Урбанський</b>. Мешкає у квартирі за 14 млн грн, має 4256 біткойнів (понад 1 млрд грн), купу годинників, картин, ювелірки, дружина їздить на Bentley за $100 тис, а цього року купила Land Rover за $230 тис. "Певно, тепер сім'ї нема на що жити, тому і 18 тис. грн не завадить", - пишуть антикорупціонери.</p>
      <p><b>Дмитро Лубінець</b>. Їздить на Lexus, разом з дружиною має понад 2 млн грн готівки, але компенсацію від платників податків все ж взяв.</p>
      <p><b>Ігор Колихаєв</b>. Має майже мільйон доларів у готівці.</p>
      <p><b>Тарас Батенко</b>. Минулого року дружина придбала Audi Q7 за $90 тис.</p>
      <p><b>Ірина Констанкевич</b>. На будинок під Луцьком на 240 квадратів кошти знайшлись, на Audi Q5 гроші знайшлись, а на оренду житла в Києві вже ні.</p>
      <p><b>Петро Юрчишин</b>. Дружина володіє кількома фірмами, сам нардеп декларує $150 тис. і 85 тис. євро, але взяти 21 тис. грн - святе діло, вказують активісти.</p>
      <p>"Опозиційна платформа - За життя":</p>
      <p><b>Володимир Кальцев</b>. Мешкає в маєтку на 400 квадратів, володіє купою ювелірки, годинників, зміг позичити майже $4 млн, а от 19,5 тис. грн компенсації взяв залюбки.</p>
      <p><b>Микола Скорик</b>. Мешкає в будинку на 630 квадратів, декларує 5 годинників, десятки тисяч доларів, але все ж взяв 41 тис. грн за рахунок платників податків.</p>
      <p>Позафракційні:</p>
      <p><b>Валерій Лунченко</b>. Їздить на Audi Q7 за $50 тис, має понад 4 млн грн готівки, але перед спокусою взяти 21 тис. грн встояти не зміг.</p>
      <p>За законом, народні депутати отримують компенсацію на винайм помешкання або оплату готельного номера за умови, якщо вони не забезпечені житлом у столиці та мають реєстрацію місця проживання на відстані понад 30 км від меж міста Київ.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_nardepam-rozdali-3-mln-grn-kompensacij-za-zhitlo/938674"/>
      </related>
      <blockquote>У Верховній Раді 9-го скликання працюють 423 народні депутати. 252 - представники фракції "Слуга народу", 44 - "Опозиційної платформи - За життя", 27 - "Європейської солідарності", 24 - "Батьківщини", 20 - "Голосу", 22 - групи "За майбутнє". Свою роботу <a href="https://gazeta.ua/articles/politics-newspaper/_verhovna-rada-v-pershij-den-pracyuvala-13-godin/925265">почали 29 серпня</a>.</blockquote>
    </article>
  </body>
</html>