<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/directx_12-re_valt_a_fortnite.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-19T11:49:00+00:00"/>
    <meta property="og:title" content="DirectX 12-re vált a Fortnite"/>
    <meta property="og:description" content="A v11.20-as javítás hozza el a Microsoft explicit API-jának a támogatását, amelyre épülni fognak a jövőben a fejlesztések."/>
  </head>
  <body>
    <article>
      <h1>DirectX 12-re vált a Fortnite</h1>
      <address><time datetime="2019-11-19T11:49:00+00:00">19 Nov 2019, 11:49</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>Az Epic Games, igen sikeresnek mondható, Fortnite című alkotása folyamatosan fejlődik, de ez leginkább a játékot érinti, vagyis technikailag azért ritkán nyúlnak bele jelentősen. Most azonban érkezik egy v11.20-as frissítés, amely egy jelentős előrelépésnek fogható fel, ugyanis bevezeti a DirectX 12 API támogatását.</p>
      <h3>H﻿i﻿rd﻿e﻿t﻿és﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A fejlesztők szerint a Microsoft explicit API-jával hatékonyabban lehet majd kezelni az erősebb grafikus vezérlőket, ugyanis a DirectX 12 által biztosított explicit párhuzamos parancsgenerálás nem fogja limitálni az egyes rendszerek teljesítményét. Ebben semmi meglepő nincs, hiszen hatékonyabb lesz a többmagos processzorok erőforrásainak kezelése, ami végeredményben jobb programfuttatáshoz vezet.</p>
      <p>A DirectX 11 is megmarad, de a jövőben egyértelműen a DirectX 12-re fókuszálnak majd a fejlesztések, így olyan dolgok is várhatók, amelyek a korábbi, elavult API alatt megvalósíthatatlanok. Egyelőre azonban csak a hatékonyság növelése a cél, és ha erre vonatkozóan stabil alap képződik, akkor lehet továbblépni a potenciális lehetőségek tekintetében.</p>
      <p>A DirectX 12 eleinte egy választható opció lesz, de az Epic Games kifejezetten szeretné, ha a felhasználók kipróbálnák, és véleményt mondanának róla, hogy a tapasztalatokra építeni tudjanak. Később, amikor a specifikus fejlesztések érkeznek, már ez az API lesz az alapértelmezett. Arról egyelőre nem számolt be a cég, hogy az általuk tervezett implementációhoz kötelező-e a Windows 10, vagy a pár játékhoz hasonlóan <a href="https://prohardver.hu/hir/publikus_windows_7-re_visszaportolt_directx_12.html">Windows 7-hez is szállítanak</a> egy külön futtatási környezetet.</p>
    </article>
  </body>
</html>