<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640666/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D9%88%D8%A8%D8%A7%D8%B1%D9%87-%D9%85%D9%87%D9%85%D8%A7%D9%86-%D8%AA%D9%87%D8%B1%D8%A7%D9%86%DB%8C%E2%80%8C%D9%87%D8%A7-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:27:00+00:00"/>
    <meta property="og:title" content="آلودگی هوا دوباره مهمان تهرانی‌ها شد"/>
    <meta property="og:description" content="بیش از 8 روز هوای تهران آلوده بود و مسؤولان گفتند با وزش باد و باران مشکل حل می شود. برف و باران بارید اما فقط چند روز هوا سالم بود و..."/>
  </head>
  <body>
    <article>
      <h1>
        <a href="https://www.bultannews.com/fa/news/640666/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D9%88%D8%A8%D8%A7%D8%B1%D9%87-%D9%85%D9%87%D9%85%D8%A7%D9%86-%D8%AA%D9%87%D8%B1%D8%A7%D9%86%DB%8C%E2%80%8C%D9%87%D8%A7-%D8%B4%D8%AF">آلودگی هوا دوباره مهمان تهرانی‌ها شد</a>
      </h1>
      <h2>بیش از 8 روز هوای تهران آلوده بود و مسؤولان گفتند با وزش باد و باران مشکل حل می شود. برف و باران بارید اما فقط چند روز هوا سالم بود و...</h2>
      <address><time datetime="2019-11-19T11:27:00+00:00">19 Nov 2019, 11:27</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آبان امسال ترافیک و آلودگی هوا در تهران بیداد کرد و آلودگی مدارس تهران را به تعطیلی کشاند. بیش از 8 روز هوا در حالت سکون بود و تهران برای گروه‌های حساس جامعه آلوده و  البته  یک روز هم هوا برای تمام تهرانی ها آلوده شد.</p>
      <p>پیروز حناچی شهردار تهران معتقد بود که راهی جز وزش باد، بارش باران و کاهش تردد خودروها برای حل این مسأله وجود ندارد.</p>
      <p>وی همچنین از شهروندان تهرانی خواست که از خودروهای شخصی تک‌سرنشین کمتر استفاده کنند. </p>
      <p>وی با تأکید بر اینکه 80 درصد آلودگی هوای تهران مربوط به سوخت‌های فسیلی است، گفت: در شرایط اینورژن که جریان باد به حداقل می‌رسد هیچ راهی جز کاهش تردد خودروها نداریم.</p>
      <p>
        <b>تهران برفی شد/آلودگی نرفته برگشت</b>
      </p>
      <p>شنبه تهران برفی شد و همچنین در برخی از مناطق باران بارید، بارش‌ها ادامه داشت و هوا از حالت آلودگی سکون خارج و دعای شهردار تهران مستجاب شد اما دوباره از روز گذشته هوای تهران ناسالم برای گروه‌های حساس و امروز هم غلظت آلاینده‌ها بیشتر ا ز دیروز.</p>
      <p>
        <b>37 روز هوای ناسالم برای تهرانی‌ها</b>
      </p>
      <p>از ابتدای سال تاکنون هوای تهران 25 روز پاک، 180 روز سالم،37 روز ناسالم  برای گروه‌های حساس و یک روز ناسالم برای تمامی افراد جامعه بوده است.</p>
      <p>شهرداری تهران به منظور کاهش ترافیک از سال گذشته تغییراتی در طرح‌های ترافیکی تهران داده است، سال 97 طرح ترافیک در تهران تغییر کرد و ورود شهروندان به محدوده طرح در صورت پرداخت هزینه آزاد شد.</p>
      <p>
        <b>کارشناسان: طرحی با هدف درآمدزایی/شهرداری: درآمدزایی هدف نبود</b>
      </p>
      <p>البته مسؤولان شهری اعلام کردند که با این کار عدالت اجتماعی رعایت می‌شود و همه افراد می‌توانند در محدوده طرح تردد کنند. البته برخی از کارشناسان به این طرح انتقاداتی داشتند و معتقد بودند که شهرداری تهران بیشترین هدفش کسب درآمد است تا کاهش آلودگی هوا و ترافیک البته بعد از مدتی شهرداری اعلام کرد که میزان درآمدش در این راستا کاهش پیدا کرده و حتی محمد علیخانی رئیس کمیسیون عمران شورای شهر اعلام کرد که اگر هم قصد شهرداری کسب درآمد بوده نتیجه معکوس گرفته است. </p>
      <p>همچنین شهرداری تهران امسال طرح زوج و فرد را در تهران حذف و به رینگ دوم طرح ترافیک تبدیل کرد. البته اعلام کرد که شهروندان می‌توانند در هر فصل 20 روز در  رینگ دوم طرح ترافیک یا همان محدوده کاهش رایگان تردد کنند و باید برای الباقی روزها هزینه پرداخت کنند. البته پلیس اخیرا به این طرح واکنش نشان داده و معتقد است که شهرداری باید اصلاحاتی در آن انجام دهد. </p>
      <p>
        <b>کاهش ساعت طرح ترافیک</b>
      </p>
      <p>سردار رحیمی پلیس رئیس پایتخت، گفت: باید ساعت طرح ترافیک کاهش پیدا کند.</p>
      <p>وی گفت: با اجرای این طرح به ساکنان محدوده طرح ترافیک ظلم شده و باید به فردی که در داخل این محدوده زندگی می‌کند فرصت داده شود که یکبار در روز مجاز به ورود و خروج باشد و ساعت تردد آن حذف شود. البته شهرداری تهران به این موضوع واکنش نشان داد و گفت که فعلاً برای تغییر برنامه‌ای ندارد اما دوباره اعلام کردند که قرار است احتمالاً اصلاحاتی در طرح ایجاد شود.</p>
      <p>
        <b>تعداد خودروها زیاد است/تهران تاب آور شده است</b>
      </p>
      <p>البته بسیاری از کارشناسان علت آلودگی هوا در تهران را اجرای طرح کاهش می دانند و البته محسن پورسیدآقایی معاون حمل‌ونقل ترافیک شهرداری تهران به فارس گفت: در ابرشهر تهران تعداد زیادی خودرو تردد می‌کند و بر اساس آمارهایی که ما به دست آورده‌ایم اجرای طرح کاهش در آلودگی هوا مؤثر است اما دو موضوع در آلودگی هوا تأثیر دارد یکی تولید آلاینده‌ها و دیگری شرایط جوی است. </p>
      <p>به اعتقاد معاون حمل‌ونقل ترافیک شهرداری تهران، تاب‌آوری تهران در حال افزایش پیدا کرده است و نسبت به سال گذشته بهتر شده است. </p>
      <p>البته هر گونه تغییر و بازنگری در محدوده طرح ترافیک باید در شورای ترافیک تهران تصویب شود و این موضوع جزو وظایف مدیریت شهری نیست. </p>
      <p>محمد علیخانی رئیس کمیسیون عمران و حمل‌ونقل شورای شهر در این باره به فارس، گفت: ما هم به طرح ترافیک شهرداری انتقاداتی داریم و همان انتقادات ما را پلیس هم مطرح کرده است البته اگر قرار است هر تغییری در طرح ترافیک رخ دهد باید در شورای ترافیک تصویب شود.</p>
      <p>وی در خصوص آمارهای مطرح شده برای طرح کاهش آلودگی هوا، گفت: این آمارها ساختگی است و الان شاهدیم که از آلودگی هوا کاسته نشده است.</p>
      <p>به اعتقاد رئیس کمیسیون عمران و حمل‌ونقل ترافیک شورای شهر تهران، اولویت‌های شورا مورد توجه شهرداری نیست و بهتر است شهرداری برای کاهش آلودگی هوای تهران اقدامات جدی انجام دهد. </p>
      <p>برخی از اعضای شورای شهر اعلام کردند که مدیریت شهری اقدامات خوبی در توسعه حمل‌ونقل عمومی نداشته است و همچنین نمره خوبی به عملکرد مدیریت شهری نداده‌اند.</p>
      <p>
        <b>کشته های آلودگی هوا بیشتر است</b>
      </p>
      <p>آلودگی هوا هر ساله تعداد زیادی کشته می‌گیرد و به اعتقاد محسن هاشمی رئیس شورای شهر تهران تعداد قربانیان آلودگی هوا از تلفات حوادث رانندگی بیشتر است. </p>
      <p>به اعتقاد رئیس شورای شهر، روزانه حدود 1300 خودرو از حومه و شهرهای اقماری به تهران سفر می‌کنند هر چند که این مشکل در شرق تهران هم وجود دارد و باید برای آن فکری کرد.</p>
      <p>هاشمی با بیان اینکه تهران 500 کیلومتر ریل آماده دارد گفت: برای افزایش ظرفیت مسافران به 10 میلیون نفر در روز باید ناوگان توسعه پیدا کند. </p>
      <p>وی با تأکید بر این موضوع که مترو برای دولت و شهرداری به صورت غیرمستقیم سودآور است، گفت: بر اساس قانون دولت باید یک سوم یارانه بلیط مترو را پرداخت کند که تاکنون این امر رخ نداده است. </p>
      <p>
        <b>چراغ سبز دولت برای کمک به شهرداری</b>
      </p>
      <p>همچنین روز گذشته محسن هاشمی رئیس شورای شهر تهران جلسه‌ای با جهانگیری معاون اول رئیس جمهور در خصوص افزایش ظرفیت حمل‌ونقل عمومی داشت که آقای رئیس این جلسه را مثبت ارزیابی کرد و گفت: ما به معاون اول رئیس جمهور گفتیم که با توجه به افزایش نرخ بنزین سرریز سفرهای درون‌شهری به حمل‌ونقل عمومی بوده است و باید برای توسعه ناوگان حمل‌ونقل بودجه‌ای به شهرداری‌ها اختصاص پیدا کند و معاون اول رئیس جمهور این موضوع را پذیرفت و قرار شد امروز بنده به سازمان برنامه ‌و بودجه بروم و در این باره صحبت کنم.</p>
      <p>بر اساس این گزارش، آلودگی هوا و ترافیک دو چالش اساسی در کلانشهر تهران است، سال‌هاست که پایتخت‌نشینان با این موضوع دست و پنجه نرم می‌کنند، هر سال هم مدیران برای رفع این معضل وعده‌هایی می‌دهد. تاکنون شهرداری چندین طرح ترافیکی اجرا کرده است اما همچنان در نیمه دوم سال آلودگی هوا به قوت خود باقی است و مشکلاتی را برای پایتخت‌نشینان ایجاد کرده است البته سال گذشته که شرایط جوی بهتر بود هوای تهران به مرحله اضطرار نرسید و مشکلات در تهران کمتر بود اما امسال این مشکلات شدت گرفته است.</p>
    </article>
  </body>
</html>