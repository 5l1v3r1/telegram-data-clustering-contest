<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818432/%DA%A9%D8%AF%D8%A7%D9%85-%DA%A9%D8%B4%D9%88%D8%B1%D9%87%D8%A7-%D8%AA%D8%AD%D8%B5%DB%8C%D9%84-%DA%A9%D8%B1%D8%AF%D9%87-%D8%AA%D8%B1%DB%8C%D9%86-%D9%85%D8%B1%D8%AF%D9%85-%D8%B1%D8%A7-%D8%AF%D8%A7%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:38:22+00:00"/>
    <meta property="og:title" content="کدام کشورها تحصیل‌کرده‌ترین مردم را دارند؟"/>
    <meta property="og:description" content="«داشتن تحصیلات دانشگاهی برای هر فرد در سراسر جهان یک امتیاز تلقی می‌شود. کشورهایی هستند که بیشترین تعداد افراد تحصیل‌کرده را دارند. کانادا، ژاپن، کره جنوبی، استرالیا، انگلیس، آمریکا، فنلاند، نروژ و لوکزامبورگ از این دسته‌اند.»"/>
  </head>
  <body>
    <article>
      <h1>کدام کشورها تحصیل‌کرده‌ترین مردم را دارند؟</h1>
      <address>
        <time datetime="2019-11-19T11:38:22+00:00">19 Nov 2019, 11:38</time>
      </address>
      <p>«داشتن تحصیلات دانشگاهی برای هر فرد در سراسر جهان یک امتیاز تلقی می‌شود. کشورهایی هستند که بیشترین تعداد افراد تحصیل‌کرده را دارند. کانادا، ژاپن، کره جنوبی، استرالیا، انگلیس، آمریکا، فنلاند، نروژ و لوکزامبورگ از این دسته‌اند.»</p>
      <p>به گزارش ایسنا، <b>اعتمادآنلاین</b> نوشت: «سازمان همکاری و توسعه اقتصادی (OCED) سطح تحصیلات بزرگسالان هر کشور را درصد تحصیل‌کرده‌های رده سنی ۲۵ تا ۶۴ سال که مدرک دانشگاهی دارند دانسته است. اعتمادآنلاین، به نقل از usfunds گزارش می‌دهد بر اساس این تعریف ۹ کشوری که درصد افراد تحصیل‌کرده در آنها بالاست به ترتیب زیر است:</p>
      <p>
        <b>۱- کانادا</b>
      </p>
      <p>حدود ۵۶.۲۷ درصد از مردم کانادا تحصیلات بالا دارند. این کشور بالاترین میزان افراد تحصیل‌کرده در جهان را دارد. نخست‌وزیر کانادا، جاستین ترودو، گفت: «ما به تحصیلات احتیاج داریم تا مردم قادر باشند یاد بگیرند، فکر کنند و تطبیق دهند.»</p>
      <p>
        <b>۲- ژاپن</b>
      </p>
      <p>این کشور چهار جزیره اصلی دارد و ترکیبی از سنت کهن و جنبه‌های معاصر زندگی غرب است. ژاپن یکی از تحصیل‌کرده‌ترین مردم دنیا را دارد و حدود نیمی از آنها (۵۰.۵۰ درصد) تحصیلات دانشگاهی دارند.</p>
      <p>
        <b>۳- کره‌جنوبی</b>
      </p>
      <p>اشتیاق به داشتن تحصیلات بالا در کره‌جنوبی بسیار زیاد است. دولت این کشور در سال ۲۰۱۵ حدود ۴۳.۱ میلیارد دلار برای بخش آموزش هزینه کرد. تقریباً ۴۶.۸۶ درصد از مردم کره تحصیل‌کرده هستند.</p>
      <p>
        <b>۴- انگلیس</b>
      </p>
      <p>انگلیس پیشینه‌ زیادی در علم و هنر دارد و دانشگاه‌های برتر جهان مثل آکسفورد و کمبریج متعلق به این کشور هستند. حدود ۴۵.۹۶ درصد از مردم انگلیس جزو تحصیل‌کرده‌های بالغ به شمار می‌روند.</p>
      <p>
        <b>۵- آمریکا</b>
      </p>
      <p>بر اساس تحقیقات سازمان سرشماری آمریکا، تقریباً ۳۳ درصد از مردم آمریکا مدرک لیسانس یا بالاتر دارند. سازمان OECD نیز درصد افراد تحصیل‌کرده را ۴۵.۶۷ ذکر کرده است.</p>
      <p>
        <b>۶- استرالیا</b>
      </p>
      <p>مردم این کشور نسبتاً امید به زندگی بالایی دارند. شهرهای استرالیا معمولاً نمره بالایی در تحقیقات مرتبط با سرزندگی و امید در جامعه دریافت می‌کنند. بیش از ۴۳.۷۴ درصد از مردم استرالیا تحصیلات دانشگاهی دارند.</p>
      <p>
        <b>۷- فنلاند</b>
      </p>
      <p>کشور فنلاند این روزها با دموکراسی پارلمانی اداره می‌شود. این کشور در ارائه آموزش به مردم‌ پیشرو است و برای عملکرد عالی در بحث آزادی بیان و مطبوعات در رتبه بالایی قرار دارد. حدود ۴۳.۶۰ درصد از جمعیت فنلاند تحصیل‌کرده هستند.</p>
      <p>
        <b>۸- نروژ</b>
      </p>
      <p>تقریباً بیشتر مردم نروژ در جنوب این کشور و اطراف پایتخت آن، اسلو، زندگی می‌کنند. جمعیت نروژ حدود پنج میلیون نفر است که ۴۳.۰۲ از آنان تحصیل‌کرده قلمداد می‌شوند.</p>
      <p>
        <b>۹- لوکزامبورگ</b>
      </p>
      <p>لوکزامبورگ یکی از کوچک‌ترین و در عین حال ثروتمندترین کشورهای جهان است. حدود ۴۲.۸۶ درصد از مردم این کشور بر مبنای استانداردهای OCED تحصیل‌کرده محسوب می‌شوند.</p>
      <p>انتهای پیام</p>
    </article>
  </body>
</html>