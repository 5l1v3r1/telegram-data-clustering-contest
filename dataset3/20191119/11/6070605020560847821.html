<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PSC-senador-autonomic-Ebre-Iceta_0_2346965395.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T11:53:13+00:00"/>
    <meta property="og:title" content="El PSC tria el líder del partit a l'Ebre com a senador autonòmic mig any després del veto a Iceta"/>
    <meta property="og:description" content="El partit accelera la designació després que el PSOE perdés la majoria absoluta a la cambra alta"/>
  </head>
  <body>
    <article>
      <h1>El PSC tria el líder del partit a l'Ebre com a senador autonòmic mig any després del veto a Iceta</h1>
      <h2>El partit accelera la designació després que el PSOE perdés la majoria absoluta a la cambra alta</h2>
      <address>
        <time datetime="2019-11-19T11:53:13+00:00">19 Nov 2019, 11:53</time>
      </address>
      <p>Mig any després que <a href="https://www.ara.cat/politica/DIRECTE-Parlament-candidatura-Iceta-Senat_0_2234776599.html">l'independentisme vetés el salt de Miquel Iceta al Senat</a>, on Pedro Sánchez el volia convertir en president de la cambra alta, els socialistes han triat un nou senador autonòmic que haurà de ser avalat pel Parlament. Es tracta de Manel de la Vega, primer secretari del PSC a les Terres de l'Ebre, i la seva elecció ha sigut una decisió del mateix Iceta. L'Ebre era fins ara l'únic territori que el partit no tenia representat ni al Parlament ni a les Corts espanyoles.</p>
      <figure>
        <img src="https://www.ara.cat/2019/09/23/politica/PSC-ajorna-sine-senador-autonomic_2312778707_65606137_117x66.jpg"/>
      </figure>
      <p>
        <a href="https://www.ara.cat/politica/PSC-ajorna-sine-senador-autonomic_0_2312768709.html">El PSC ajorna ‘sine die’ la tria del seu senador autonòmic</a>
      </p>
      <p>Els socialistes mantenien fins ara que no s'escolliria un nou senador autonòmic <a href="https://www.ara.cat/politica/PSC-ajorna-sine-senador-autonomic_0_2312768709.html">fins que el Tribunal Constitucional respongués al seu recurs d'empara</a> contra el veto a Iceta, cosa que no ha passat, però la pèrdua de majoria absoluta del PSOE al Senat després de les eleccions del 10-N ha accelerat les coses. La candidatura de De la Vega s'ha traslladat aquest dimarts a la mesa, i a partir d'aquí s'hauran d'iniciar els tràmits parlamentaris perquè sigui validada al pròxim ple i, concretament, a la sessió de dimecres que ve.</p>
      <p>L'objectiu és que De la Vega sigui designat abans que es constitueixi el nou Senat, el 3 de desembre. El PSC, de fet, confia que el nou candidat rebrà l'aval de la resta de grups al Parlament. La portaveu parlamentària dels socialistes, Eva Granados, ha explicat en roda de premsa que ja han fet una ronda de contactes amb els partits a la cambra i que "ningú hi ha posat cap problema".</p>
    </article>
  </body>
</html>