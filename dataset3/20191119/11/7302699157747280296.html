<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111111"/>
    <meta property="og:site_name" content="MGR Online"/>
    <meta property="article:published_time" content="2019-11-19T11:32:00+00:00"/>
    <meta property="og:title" content="รัฐบาล“ไม่ตาย”แต่อาจ“เลี้ยงไม่โต”นะเฟ้ย!"/>
    <meta property="og:description" content="การเมืองไทยจะดีขึ้นหรือเลวลงนั้น ขึ้นอยู่กับ “นักการเมืองส่วนใหญ่” ดีหรือเลวทั้งสิ้น! “นักการเมือง” ดีหรือเลว...พิสูจน์จากผลงานส่วนใหญ่ว่า “นักการเมือง” ทั้งรัฐบาลและฝ่ายค้าน ทำเพื่อชาติและประชาชนเป็นหลักอย่างแท้จริงหรือเปล่า"/>
  </head>
  <body>
    <article>
      <h1>รัฐบาล“ไม่ตาย”แต่อาจ“เลี้ยงไม่โต”นะเฟ้ย!</h1>
      <address><time datetime="2019-11-19T11:32:00+00:00">19 Nov 2019, 11:32</time> by <a rel="author">ชัชวาลย์ ชาติสุทธิชัย</a></address>
      <figure>
        <img src="https://mpics.mgronline.com/pics/Images/562000011496501.JPEG"/>
      </figure>
      <p><b>การเมืองไทยจะดีขึ้นหรือเลวลงนั้น ขึ้นอยู่กับ “นักการเมืองส่วนใหญ่” ดีหรือเลวทั้งสิ้น! </b><br/><br/><b>“นักการเมือง” </b>ดีหรือเลว...พิสูจน์จากผลงานส่วนใหญ่ว่า <b>“นักการเมือง” </b>ทั้งรัฐบาลและฝ่ายค้าน ทำเพื่อชาติและประชาชนเป็นหลักอย่างแท้จริงหรือเปล่า?<br/><br/>จากผลงานห้วงกว่า 5 ปีตราบจนวันนี้ สรุปได้โดยไม่ลังเลเลยว่า <b>“นักการเมืองส่วนใหญ่” </b>ทั้งรัฐบาลและฝ่ายค้าน ยังไร้คุณภาพกับด้อยคุณธรรมอย่างยิ่ง เพราะใช้อำนาจทำเพื่อตนเองและพวกพ้องเป็นสรณะ!<br/><br/>ต้องยอมรับความจริงว่า <b>“นักการเมือง” </b>ทั้งเลือกตั้งและรัฐประหารที่ผ่านมามักทำเพื่อ <b>“คนส่วนน้อย” </b>ที่รวยแล้ว-ให้รวยขึ้นอีก! ส่วน <b>“คนส่วนใหญ่” </b>ที่มีรายได้น้อย ซึ่งเพิ่มจำนวนมากขึ้นเรื่อยๆ นั้นต้องดิ้นรนเอาตัวรอดบนความยากไร้จนสังคมไทย <b>“รวยกระจุกจนกระจาย” </b>พุ่งติดอันดับต้นๆ ของโลกแล้ว…<br/><br/>ปัญหา <b>“รวยกระจุกจนกระจาย” </b>เพิ่มขึ้นปฏิเสธไม่ได้เลยว่า มาจากหลักนโยบายทางเศรษฐกิจผิดๆ ต่อเนื่องยาวนานกว่า 5 ปี ของรัฐบาลรัฐประหาร <b>“บิ๊กตู่”... </b><br/><br/>เพราะรัฐบาล <b>“บิ๊กตู่” </b>มุ่งเอื้อประโยชน์สารพัดอย่างมหาศาล ให้กับทุนใหญ่ไทยและต่างชาติเป็นหลัก ในขณะที่การแก้ปัญหาความเดือดร้อนของผู้มีรายน้อยรัฐบาล <b>“บิ๊กตู่” </b>กลับใช้วิธี <b>“ผลาญเงิน” </b>โดยหวังทั้งกระตุ้นเศรษฐกิจและทำโครงการประชานิยม <b>“ลดแลกแจกแถม” </b>แบบตำน้ำพริกละลายแม่น้ำไปด้วย ฯลฯ<br/><br/>อันเป็นการแก้ปัญหาให้ผู้มีรายได้น้อย ที่เดือดร้อนจากรายได้ตกต่ำลงแบบ <b>“สุกเอาเผากิน” </b>อันเป็นการแก้ปัญหาชั่วคราวที่ไม่ยั่งยืนแม้แต่น้อย... <br/><br/>ด้วยวิธีแก้วิกฤตเศรษฐกิจไทยของรัฐบาล <b>“บิ๊กตู่” </b>เช่นนี้ ชีวิตความเป็นอยู่ของคนส่วนใหญ่ในชาติจึงมีแต่ย่ำแย่ลงไปเรื่อยๆ...!<br/><br/>แม้วันนี้นายกฯ รัฐประหาร<b> “บิ๊กตู่” </b>จะได้เป็นนายกฯ เลือกตั้งแต่ <b>“บิ๊กตู่” </b>ก็ยังไม่มีทีท่าที่จริงจังจริงใจว่า จะทำตามคำพูดที่เคยประกาศไว้กับประชาชนแม้แต่น้อย...เช่น..<br/><br/><b>หนึ่ง-</b>จะปราบการคอร์รัปชันโกงชาติ! <b>สอง-</b>จะลดความเหลื่อมล้ำทางเศรษฐกิจโดยเฉพาะการกระจายรายได้ให้ผู้มีรายได้น้อยและคนจนอย่างเป็นธรรม! <b>สาม-</b>จะปฏิรูปชาติทุกภาคส่วน...หรืออย่างน้อยปฏิรูปการเมืองก่อนมีการเลือกตั้งครั้งใหม่ ฯลฯ<br/><br/>งานนี้...ต้องบอกตรงๆ ว่ามีโอกาสน้อยหรือแทบไม่มีเลย ที่ <b>“นายกฯ บิ๊กตู่” </b>จะทำเช่นข้างต้นได้ ทั้งนี้เพราะในวันที่ <b>“บิ๊กตู่” </b>เป็นนายกฯ และรัฐบาลมีอำนาจเผด็จการเบ็ดเสร็จด้วยมาตรา 44<b> “บิ๊กตู่” </b>ยังไม่ทำตามคำพูดของตัวเองเลย แล้ววันนี้<b> “บิ๊กตู่” </b>เป็นแค่นายกฯ และรัฐบาล <b>“เป็ดง่อย” </b>เป็นรัฐบาลผสมหลายพรรคหลายพวกมีเสียง ส.ส.ในสภาฯ ชนะฝ่ายค้านแค่ปริ่มน้ำเท่านั้น...<br/><br/>อันเป็นผลจากการกระทำของตัว <b>“บิ๊กตู่” </b>เอง ที่ไม่ปฏิรูปชาติก่อนเลือกตั้ง ทำให้ <b>“นักการเมืองส่วนใหญ่” </b>ทั้งรัฐบาลและฝ่ายค้าน อีกทั้งการเมืองไทยยังไร้คุณภาพและด้อยคุณธรรม เมื่อรัฐบาล <b>“บิ๊กตู่” </b>ยังไร้คุณภาพและเสถียรภาพไม่มั่นคงดังควร แน่นอน...ย่อมส่งผลให้การเมืองไทย มีแนวโน้มจะย่ำแย่ลงไปเรื่อยๆ โดยปริยาย...เช่น...<br/><br/>ในห้วงนี้ นอกจากเครือข่าย <b>“บิ๊กเหลี่ยม” </b>จะยังคงเคลื่อนไหวทางการเมืองทั้งลับและเปิดเผยแล้ว ยังมีสถานการณ์ทางการเมืองที่รัฐบาล <b>“บิ๊กตู่” </b>จะประมาทมิได้เลยโดยคิวแรกในวันที่ 20 พฤศจิกายน 2562 <b>“บิ๊กธร” </b>หัวหน้าพรรคอนาคตใหม่จะ <b>“รอด” </b>หรือ <b>“ไม่รอด” </b>จากคำพิพากษาของศาลรัฐธรรมนูญ เรื่อง <b>“หุ้นสื่อวี-ลัค?” </b><br/><br/>พรรคนี้ได้มีการเคลื่อนไหวมวลชนทั้งการจัดอีเวนท์ และปลุกระดมในโลกโซเชียล ด้วยวาทกรรม <b>“อยู่-ไม่-เป็น” </b>ที่พูดความจริงแบบไม่ครบถ้วน ในบางมิติจนอาจก่อความเข้าใจผิดต่อกระบวนการยุติธรรมได้ อีกทั้งยังทำให้<b> “ผู้ไม่รู้เท่าถึงการณ์” </b>เข้าใจผิดในเรื่อง <b>“หุ้นสื่อวี-ลัค” </b>ว่า <b>“บิ๊กธร” </b>ถูกกลั่นแกล้งทั้งๆ ที่ <b>“การโอนหุ้นสื่อวี-ลัคของธนาธร” </b>นั้น เกิดขึ้นเพราะตัว <b>“บิ๊กธร” </b>ทำผิดพลาดเองแท้ๆ...เฮ้อ...<br/><br/>แถมในวันที่ 25 พฤศจิกายน 2562 นี้ ยังมีอีกหนึ่งคดีใหญ่ที่ศาลจะตัดสินชี้ขาดเรื่องที่ <b>“โอ๊ค-พานทองแท้ ชินวัตร” </b>ลูกชายสุดเลิฟของ <b>“ทักษิณ” </b>ไปพัวพันกับเงินอันไม่โปร่งใสของ <b>“บ.กฤษฎามหานคร”... </b><br/><br/>ในเดือนธันวาคม เรื่องร้อนทางการเมืองไทยจะยิ่งระอุขึ้นอีก เพราะฝ่ายค้านจะเปิดฉากอภิปรายไม่ไว้วางใจรัฐบาล<b> “บิ๊กตู่” </b>งานนี้... <b>“ผู้นำสามปอ” </b>ทั้ง <b>“ป-ประยุทธ์, ป-ป้อม, ป-ป๊อก” </b>ไม่รอดการขย้ำจากฝีปากฝ่ายค้านอย่างแน่นอน <br/><br/><b>“บิ๊กตู่” </b>ต้องโดนฝ่ายค้านจัดหนักเป็นพิเศษ! ตามด้วย <b>“บิ๊กป้อม” </b>จะถูกจัดหนักเป็นพิเศษรองลงมา! ส่วน<b> “บิ๊กป๊อก” </b>คงโดนน้ำลายฝ่ายค้านเบากว่าเพื่อนและจะเอาตัวรอดไปได้แน่นอน...<br/><br/>ทางด้านรัฐมนตรีคนอื่นๆ นั้น...เตรียมรับศึกหนักไว้ได้เลย ทั้ง <b>“เฮียกวง สมคิด จาตุศรีพิทักษ์” </b>อดีตหัวหน้าทีมเศรษฐกิจ ตั้งแต่ยุค <b>“บิ๊กตู่” </b>เป็นรัฐบาลเผด็จการเบ็ดเสร็จ ที่บริหารชาติมายาวนานกว่า 5 ปี ส่วน <b>“บิ๊กคลังอุตตม สาวนายน” </b>เจ้าพ่อประชานิยมนักแจกเงิน ให้คนไทย <b>“ชิมช้อป ใช้” </b>ครั้งแล้วครั้งเล่ากันอย่างสนุกสนานก็หนีไม่พ้นต้องโดนฝ่ายค้านตรวจสอบแบบถี่ยิบ...<br/><br/>ส่วนอีกคนที่ฝ่ายค้านจองคิวกันไว้แล้วหนีไม่พ้น <b>“ผู้กองรูปหล่อ-ธรรมนัส พรหมเผ่า” </b>ที่มีผลงานในฐานะ <b>“นักแจกกล้วย” </b>ให้บรรดา <b>“ลิงการเมือง” </b>ซึ่งมีโจทก์เยอะและมีสื่อตามข่าวเป็นพิเศษอืม...งานนี้ <b>“ผู้กองมนัส” </b>คงเหนื่อยกับการตอบจนหืดขึ้นคอแน่นอน...<br/><br/><b>สาม...สถานการณ์การเมืองแบบนี้แม้รัฐบาล “บิ๊กตู่” จะ “ไม่ตาย” แต่อาจ “เลี้ยงไม่โต” ก็ได้นะเฟ้ย...!</b></p>
    </article>
  </body>
</html>