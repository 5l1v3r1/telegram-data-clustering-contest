<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39771/%D8%A2%D9%84%D9%85%D8%A7%D9%86%DB%8C%E2%80%8C%D9%87%D8%A7-%D8%A7%D8%B2-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D8%B1%D9%82%DB%8C-%D9%88%D8%B7%D9%86%DB%8C-%D8%A7%D8%B3%D8%AA%D9%82%D8%A8%D8%A7%D9%84-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-19T11:49:00+00:00"/>
    <meta property="og:title" content="آلمانی‌ها از خودرو‌های برقی وطنی استقبال می‌کنند"/>
    <meta property="og:description" content="آمار و گزارش‌های منتشر شده حاکی از آن است که شهروندان آلمانی علاقه و تمایل بیشتری برای خریداری خودرو‌های پاک ساخت برند‌های داخلی این کشور دارند."/>
  </head>
  <body>
    <article>
      <h1>آلمانی‌ها از خودرو‌های برقی وطنی استقبال می‌کنند</h1>
      <address><time datetime="2019-11-19T11:49:00+00:00">19 Nov 2019, 11:49</time> by <a rel="author">پایگاه خبری صنعت برق - برق نیوز BarghNews</a></address>
      <p><i>آمار و گزارش‌های منتشر شده حاکی از آن است که شهروندان آلمانی علاقه و تمایل بیشتری برای خریداری خودرو‌های پاک ساخت برند‌های داخلی این کشور دارند. </i>به گزارش <a href="https://barghnews.com/">برق نیوز</a>، با توجه به افزایش تولید خودرو‌های برقی و الکتریکی، به نظر می‌رسد که محبوبیت وسایل نقلیه پاک و دوستدار محیط زیست در کشور‌های اروپایی در مقایسه با سایر نقاط جهان بسیار بیش‌تر است.<br/>این روز‌ها که بازار خودرو‌های برقی، هیبریدی و پلاگین هیبریدی بسیار داغ شده است، بسیاری از شرکت‌های خودروسازی در جهان عزم خود را برای تولید انبوه خودرو‌های برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودرو‌های برقی و محبوبیت استفاده بیش‌تر از این خودرو‌های پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودرو‌هایی بهتر و با توان پیمایش بیشتر رونمایی کنند.<br/><br/>از آنجا که آلمان که یکی از بزرگترین و مهم‌ترین کشور‌های اروپایی به شمار می‌رود و میزبان شرکت‌های خودروسازی بزرگی همچون دایملر، شرکت مادر مرسدس بنز، بی. ام. و، فولکس واگن و آئودی است، بازار خودروی بسیار ارزشمند و پراهمیتی در جهان دارد و بسیاری از خودروسازان موفقیت در بازار این کشور را به منزله موفقیت در کل اروپا تلقی می‌کنند.<br/><br/>آمار‌های منتشر شده در وب سایت clean technica نشان می‌دهد که در سال‌های اخیر علی‌الخصوص از سال ۲۰۱۷ به بعد، میزان محبوبیت و استقبال شهروندان اروپایی از خودرو‌های برقی و الکتریکی به میزان قابل توجهی افزایش یافته است به گونه‌ای که در پنج ماه نخست سال ۲۰۱۹ میلادی، مجموع و تعداد کل خودرو‌های الکتریکی فروخته شده در آلمان، ۲۵ هزار و ۲۹۹ دستگاه گزارش و اعلام شده است.<br/><br/>بر اساس گزارش‌های مربوط به میزان فروش خودرو‌های پاک و دوستدار محیط زیست می‌توان دریافت که شهروندان آلمانی علاقه و تمایل زیادی برای خریداری و استفاده از خودرو‌های ساخت شرکت‌های وطنی از خود نشان داده‌اند به گونه‌ای که حداقل هشت خودروی آلمانی در فهرست برترین، محبوب‌ترین و پرفروش‌ترین خودرو‌های فروخته شده در بازار این کشور اروپایی قرار گرفته است.<br/><br/>مرسدس بنز ۳۰۰‌ای (mercedes benz ۳۰۰ e) با فروش یک هزار و ۵۶۴ دستگاه در ماه اکتبر ۲۰۱۹، موفق شده است در رتبه نخست فهرست پرفروش‌ترین خودرو‌های الکتریکی در بازار آلمان قرار بگیرد.<br/><br/>بی‌ام‌و آی۳ (BMW i ۳) دومین خودروی این فهرست نیز توانسته به میزان فروش ۸۶۱ دستگاه در ماه گذشته میلادی دست پیدا کند. مرسدس بنز سی ۳۰۰‌ای (Mercedes-Benz C ۳۰۰ e) نیز با فروش ۷۴۸ دستگاه در این بازه زمانی در آلمان در جایگاه سوم جدول رده بندی مذکور ایستاده است.<br/><br/>بعد از این سه خودروی آلمانی، خودروی الکتریکی اسمارت فورتو (Smart Fortwo EV) فولکس واگن ای‌گلف (VW e-Golf)، بی ام و ۲۲۵ ایکس‌ای (BMW ۲۲۵ XE)، بی ام و ۵۳۰‌ای (BMW ۵۳۰ e)، میتسوبیشی اوتلندر پلاگین هیبریدی (Mitsubishi Outlander PHEV)، رنو زوئی (Renault Zoe)، خودروی پلاگین هیبریدی مینی کانتریمن (Mini Countryman)، خودروی الکتریکی اسمارت فورتور (Smart Fortour)، نیسان لیف (Nissan Leaf)، خودروی الکتریکی هیوندای آیونیک (Hyundai ioniq EV)، هیوندای کونا الکتریکی (Hyundai Kona EV)، تسلا مدل ۳ (Tesla Model ۳)، آئودی‌ای ترون (Audi e-Tron)، کیا سول الکتریکی (Kia Soul)، ولوو ایکس‌سی ۶۰ پلاگین هیبریدی (Volvo XC ۶۰ PHEV)، پورشه پانامرا پلاگین هیبریدی (Porshe Panamera) و کیا نیرو پلاگین هیبریدی (Kia Niro PHEV) به ترتیب در جایگاه‌های چهارم تا هفدهم این فهرست جای گرفته‌اند. منبع: <a href="http://www.powernews.ir/">ایسنا</a></p>
    </article>
  </body>
</html>