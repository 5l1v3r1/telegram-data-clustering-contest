<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/19/oaed-ksekinisan-oi-aitiseis-gia-ta-programmata-anergon/"/>
    <meta property="og:site_name" content="neolaia.gr"/>
    <meta property="article:published_time" content="2019-11-19T11:36:33+00:00"/>
    <meta property="og:title" content="ΟΑΕΔ: Ξεκίνησαν οι αιτήσεις για τα δύο νέα προγράμματα ανέργων – Δείτε αναλυτικά"/>
    <meta property="og:description" content="Ξεκίνησαν από σήμερα, Τρίτη 19 Νοεμβρίου 2019, οι αιτήσεις για τα δύο νέα προγράμματα του ΟΑΕΔ που απευθύνονται σε 550 ανέργους στην Δυτική Μακεδονία, ηλικίας 18- 30 και σε ηλικίες 22-39 ετών σε φορείς του δημοσίου τομέα, στην Περιφέρεια Δυτικής Μακεδονίας."/>
  </head>
  <body>
    <article>
      <h1>ΟΑΕΔ: Ξεκίνησαν οι αιτήσεις για τα δύο νέα προγράμματα ανέργων – Δείτε αναλυτικά</h1>
      <h2>ΟΑΕΔ: Δείτε τα Κριτήρια &amp; τις Προϋποθέσεις!</h2>
      <address><time datetime="2019-11-19T11:36:33+00:00">19 Nov 2019, 11:36</time> by <a rel="author">neolaia.gr Team</a></address>
      <p>Ξεκίνησαν από σήμερα, <b>Τρίτη 19 Νοεμβρίου 2019</b>, οι αιτήσεις για τα δύο νέα προγράμματα του <b><a href="https://www.neolaia.gr/tag/%ce%bf%ce%b1%ce%b5%ce%b4/">ΟΑΕΔ</a></b> που απευθύνονται σε 550 ανέργους στην Δυτική Μακεδονία, ηλικίας 18- 30 και σε ηλικίες 22-39 ετών σε φορείς του δημοσίου τομέα, στην Περιφέρεια Δυτικής Μακεδονίας.</p>
      <p>
        <b>Ποια είναι τα προγράμματα:</b>
      </p>
      <p>Πρόκειται για την έναρξη του <b>Προγράμματος Προεργασίας</b> και του <b>Ειδικού Προγράμματος Απασχόλησης στην Περιφέρεια Δυτικής Μακεδονίας.</b></p>
      <p>
        <b>1) Έναρξη «Προγράμματος προεργασίας για 300 ανέργους νέους, ηλικίας 18-30 σε επιχειρήσεις του ιδιωτικού τομέα και σε επιχειρήσεις, φορείς, οργανισμούς του δημοσίου τομέα που ασκούν τακτικά οικονομική δραστηριότητα, στην Περιφέρεια Δυτικής Μακεδονίας».</b>
      </p>
      <p>Ξεκινά την <b>Τρίτη 19/11/2019</b> και ώρα 12η μεσημβρινή μέχρι και την κάλυψη των κατανεμηθεισών θέσεων η υποβολή ηλεκτρονικών αιτήσεων από επιχειρήσεις του ιδιωτικού τομέα και επιχειρήσεις, φορείς Κοινωνικής και Αλληλέγγυας Οικονομίας (Κ.ΑΛ.Ο), επιχειρήσεις, φορείς και οργανισμούς του δημοσίου τομέα όπως αυτός ορίζεται από το άρθρο 51 του ν. 1892/1990 (Α’ 101) όπως ισχύει, και επιχειρήσεις της τοπικής αυτοδιοίκησης πρώτου και δεύτερου βαθμού που ασκούν τακτικά οικονομική δραστηριότητα (πάροχοι) και δραστηριοποιούνται στην Περιφέρεια της Δυτικής Μακεδονίας, προκειμένου να συμμετάσχουν στη διαδικασία τοποθέτησης ανέργων νέων ηλικίας 18-30 ετών για χρονικό διάστημα 7 μηνών.</p>
      <p>Το πρόγραμμα έχει ως στόχο την προετοιμασία ανέργων για την ένταξή τους στην αγορά εργασίας, του δημοσίου ή του ιδιωτικού τομέα. Αφορά τριακόσιους (300) εγγεγραμμένους στα μητρώα ανέργων των ΚΠΑ2 του ΟΑΕΔ, που εδρεύουν σε περιοχές αρμοδιότητας της Περιφέρειας Δυτικής Μακεδονίας.</p>
      <p>
        <b>Οι πάροχοι ανάλογα με το προσωπικό που απασχολούν εντάσσονται στο Πρόγραμμα ως εξής:</b>
      </p>
      <p>α) πάροχοι με προσωπικό έως 3 άτομα μπορούν να ενταχθούν το ανώτατο για έναν (1) ωφελούμενο,<br/>β) πάροχοι με προσωπικό 4-9 άτομα μπορούν να ενταχθούν το ανώτατο για δύο (2) ωφελούμενους,<br/>γ) πάροχοι με προσωπικό 10-19 άτομα μπορούν να ενταχθούν το ανώτατο για τρεις (3) ωφελούμενους,<br/>δ) πάροχοι με προσωπικό 20-30 άτομα μπορούν να ενταχθούν το ανώτατο για πέντε (5) ωφελούμενους,<br/>ε) πάροχοι με προσωπικό 31-50 άτομα μπορούν να ενταχθούν το ανώτατο για οκτώ (8) ωφελούμενους,<br/>στ) πάροχοι με προσωπικό άνω των 50 ατόμων μπορούν να ενταχθούν το ανώτατο για αριθμό ωφελουμένων που αντιστοιχεί στο 20% του συνολικού απασχολούμενου προσωπικού κατά την αίτηση, και έως 20 ωφελούμενους.</p>
      <p>Απαραίτητη προϋπόθεση για την ένταξη παρόχου στο πρόγραμμα είναι να μην έχει προβεί σε μείωση του προσωπικού του κατά τη διάρκεια ενός τριμήνου πριν την ημερομηνία υποβολής της ηλεκτρονικής αίτησης εκδήλωσης ενδιαφέροντος στην ηλεκτρονική πλατφόρμα του ΟΑΕΔ.</p>
      <p>Ωφελούμενοι του προγράμματος είναι εγγεγραμμένοι, στα μητρώα ανέργων των ΚΠΑ2 του ΟΑΕΔ που εδρεύουν σε περιοχές αρμοδιότητας της Περιφέρειας Δυτικής Μακεδονίας, νέοι ηλικίας από δεκαοκτώ (18) έως τριάντα (30) ετών, απόφοιτοι οποιασδήποτε εκπαιδευτικής βαθμίδας.</p>
      <p>Οι πάροχοι, οι οποίοι δραστηριοποιούνται σε περιοχές αρμοδιότητας των ΚΠΑ2 της Περιφέρειας Δυτικής Μακεδονίας και διαθέτουν κωδικούς πρόσβασης στο πληροφορικό σύστημα του ΟΑΕΔ (e-services) υποβάλλουν μία μόνο ηλεκτρονική αίτηση – εντολή κενής θέσης – υπεύθυνη δήλωση, η οποία είναι αναρτημένη στην ιστοσελίδα του Οργανισμού (www.oaed.gr).</p>
      <p>
        <b>2) Έναρξη «Ειδικού προγράμματος απασχόλησης 250 ανέργων ηλικίας 22-39 ετών στην Περιφέρεια Δυτικής Μακεδονίας και στα νομικά πρόσωπα δημοσίου και ιδιωτικού δικαίου αυτής και τα οποία δεν ασκούν οικονομική δραστηριότητα».</b>
      </p>
      <p>Ξεκινά την <b>Τρίτη 19/11/2019</b> και ώρα 12η μεσημβρινή και θα ολοκληρωθεί τη Δευτέρα 1/12/2019 και ώρα 12η μεσημβρινή, η υποβολή ηλεκτρονικών αιτήσεων από τους ενδιαφερόμενους εγγεγραμμένους, στα μητρώα ανέργων των ΚΠΑ2 του ΟΑΕΔ που εδρεύουν σε περιοχές αρμοδιότητας της Περιφέρειας Δυτικής Μακεδονίας, πτυχιούχους Ανώτατων Εκπαιδευτικών και Τεχνολογικών Ιδρυμάτων ηλικίας 22-39 ετών, για 250 θέσεις πλήρους απασχόλησης και για χρονικό διάστημα 12 μηνών.</p>
      <p>Το πρόγραμμα έχει ως στόχο α) την άμεση αντιμετώπιση της ανεργίας στην Περιφέρεια Δυτικής Μακεδονίας και της αδυναμίας πρόσβασης στην αγορά εργασίας των νέων πτυχιούχων, που συνεχίζουν να πλήττονται από την παρατεταμένη οικονομική κρίση, βάσει των στοιχείων της εγγεγραμμένης ανεργίας του Οργανισμού Απασχόλησης Εργατικού Δυναμικού (ΟΑΕΔ), και β) την αντιμετώπιση του φαινομένου διαρροής επιστημονικού δυναμικού νεαρής ηλικίας σε άλλες χώρες προς αναζήτηση εργασίας το οποίο έχει σοβαρές επιπτώσεις στην απασχόληση και στην ελληνική οικονομία γενικότερα.</p>
      <p>Δικαίωμα αίτησης συμμετοχής έχουν μόνο οι εγγεγραμμένοι άνεργοι στα μητρώα ανέργων των ΚΠΑ2 του ΟΑΕΔ που εδρεύουν σε περιοχές αρμοδιότητας της Περιφέρειας Δυτικής Μακεδονίας, οι οποίοι είναι κάτοχοι πτυχίου τριτοβάθμιας πανεπιστημιακής ή τεχνολογικής εκπαίδευσης, ηλικίας 22 έως 39 ετών.</p>
      <p>Η υποβολή των αιτήσεων γίνεται αποκλειστικά με ηλεκτρονικό τρόπο, μέσω του διαδικτύου, στην ιστοσελίδα του ΟΑΕΔ (www.oaed.gr), χρησιμοποιώντας το σχετικό πεδίο υποβολής ηλεκτρονικής αίτησης, ως πιστοποιημένοι χρήστες στις Ηλεκτρονικές Υπηρεσίες της Διαδικτυακής πύλης του ΟΑΕΔ, εισάγοντας τους κωδικούς πρόσβασης σε αυτή (Ονομασία Χρήστη και Συνθηματικό).</p>
      <p>Υποχρέωση προσκόμισης των σχετικών δικαιολογητικών στις αρμόδιες Υπηρεσίες του Οργανισμού (ΚΠΑ) μέχρι και τέσσερις (4) εργάσιμες ημέρες από την ημερομηνία λήξης της υποβολής των ηλεκτρονικών αιτήσεων, έχουν μόνο οι δυνητικά ωφελούμενοι οι οποίοι είναι: α) κάτοχοι μεταπτυχιακών και διδακτορικών τίτλων σπουδών και β) άνεργοι που ανήκουν στην κατηγορία των ΑμεΑ, αλλά έχουν εγγραφεί ως κοινοί άνεργοι στο γενικό μητρώο του Οργανισμού και επιθυμούν να μεταφερθούν στο ειδικό μητρώο ΑμεΑ του Οργανισμού.</p>
      <p>
        <b>Οι ωφελούμενοι άνεργοι επιλέγονται και κατατάσσονται στον Πίνακα Κατάταξης Ανέργων με βάση τα ακόλουθα κριτήρια κατάταξης:</b>
      </p>
      <p>1. Χρονικό διάστημα συνεχόμενης εγγεγραμμένης ανεργίας ωφελουμένου, με ανώτατο όριο τους 24 μήνες<br/>2. Μεταπτυχιακός τίτλος σπουδών (οποιουδήποτε γνωστικού αντικειμένου)<br/>3. Διδακτορικός τίτλος σπουδών (οποιουδήποτε γνωστικού αντικειμένου)<br/>4. Ετήσιο εισόδημα ατομικό ή οικογενειακό<br/>5. Εγγραφή στο μητρώο ανέργων ΑμεΑ του ΟΑΕΔ<br/>6. Ιδιότητα του δικαιούχου Κοινωνικού Εισοδήματος Αλληλεγγύης (ΚΕΑ)</p>
      <p>Το σύστημα επιλογής βασίζεται στη μοριοδότηση των συγκεκριμένων κριτηρίων με αντικειμενικό και διαφανή τρόπο με τη χρήση μηχανογραφικού λογισμικού του ΟΑΕΔ και οι πληροφορίες αντλούνται αυτεπάγγελτα από το Ολοκληρωμένο Πληροφοριακό Σύστημα (ΟΠΣ) του ΟΑΕΔ, από τη Γενική Γραμματεία Πληροφοριακών Συστημάτων (ΓΓΠΣ) και την Ηλεκτρονική Διακυβέρνηση Κοινωνικής Ασφάλισης (ΗΔΙΚΑ ΑΕ).</p>
      <p>Δείτε περισσότερα<b><a href="http://www.oaed.gr/nea-arthro/-/asset_publisher/ebcGfvDrjPsQ/content/-programma-proergasias-kai-eidiko-programma-apascholeses-sten-periphereia-dytikes-makedonias-?redirect=http%3A%2F%2Fwww.oaed.gr%2Fnea-arthro%3Fp_p_id%3D101_INSTANCE_ebcGfvDrjPsQ%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-3%26p_p_col_count%3D1"> εδώ.</a></b></p>
      <h3>
        <a href="https://www.neolaia.gr/2019/11/19/koinoniko-merisma-2019-pos-tha-mirastei-to-poso-ton-dekembrio/">Δείτε ακόμα: Κοινωνικό μέρισμα 2019: Πώς θα μοιραστεί το ποσό των 400 εκατ. ευρώ τον Δεκέμβριο;</a>
      </h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/19/10-diasimoi-pou-egkateleipsa-tin-fimi-gia-1-apli-kathimerinotita/"/>
        <a href="https://neolaia.gr/neo/lifestyle"/>
        <a href="https://neolaia.gr/2019/11/19/30-idees-gia-diy-thiki-gia-to-smartphone-sou/"/>
        <a href="https://neolaia.gr/neo/diy-menw-spiti"/>
        <a href="https://neolaia.gr/2019/11/19/5-epidomata-pou-dikaiousai-pera-apo-to-taktiko-epidoma/"/>
        <a href="https://neolaia.gr/neo/ergasia"/>
        <a href="https://neolaia.gr/2019/11/19/julian-assange-aposirodai-apo-ti-souidia-oi-katigories-viasmou/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/19/thesaloniki-filakisi-10-minon-me-anastoli-sto-foititit/"/>
      </related>
    </article>
  </body>
</html>