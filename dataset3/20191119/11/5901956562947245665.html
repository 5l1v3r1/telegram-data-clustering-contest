<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/iz-zapora-izpusceni-marocan-naj-bi-v-ljubljani-posilil-studentki-251721"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T11:50:00+00:00"/>
    <meta property="og:title" content="Iz zapora izpuščeni Maročan naj bi v Ljubljani posilil študentki"/>
    <meta property="og:description" content="Policisti so konec oktobra pred preiskovalnega sodnika privedli 38-letnega Maročana, ki je osumljen, da je v Ljubljani izvršil dve kaznivi dejanji zoper spolno nedotakljivost. Zagrešil naj bi dve p..."/>
  </head>
  <body>
    <article>
      <h1>Iz zapora izpuščeni Maročan naj bi v Ljubljani posilil študentki</h1>
      <h2>Pred leti naj bi izvršil rop. Iz Slovenije naj bi ga izgnali, a se to ni zgodilo.</h2>
      <address><time datetime="2019-11-19T11:50:00+00:00">19 Nov 2019, 11:50</time> by <a rel="author">T. V.</a></address>
      <p>Policisti so konec oktobra pred preiskovalnega sodnika privedli 38-letnega Maročana, ki je osumljen, da je v Ljubljani izvršil dve kaznivi dejanji zoper spolno nedotakljivost. Zagrešil naj bi dve posilstvi, žrtvi pa sta bili študentki, stari 22 in 23 let. Sodnik mu je odredil pripor, poroča <i>Dnevnik</i>.</p>
      <hr/>
      <p>Preberite tudi:<br/><b><a href="https://www.slovenskenovice.si/kronika/doma/policija-zatajila-posilstvo-migranta-v-ljubljani-142250">Policija zatajila posilstvo migranta v Ljubljani?</a></b><br/><a href="https://www.slovenskenovice.si/novice/slovenija/clanek/bancni-izpisek-migranta-v-sloveniji-toliko-je-prejel-na-racun-94595"><b>Bančni izpisek migranta v Sloveniji: toliko je prejel na račun</b></a></p>
      <hr/>
      <h3>Grozil naj bi ji z nožem</h3>
      <p>Policijska uprava Ljubljana je za časnik potrdila, da je Maročan osumljen dveh kaznivih dejanje zoper spolno nedotakljivost. Eno je bilo po navedbah policije storjeno v stanovanju v študentskem domu na Bratovševi ploščadi za Bežigradom, drugo pa približno deset dni kasneje v središču Ljubljane. Obe je spoznal na Metelkovi. V prvem primeru se je s študentko nekaj ur družil v kuhinji študentskega doma, v drugem pa naj bi ženski grozil z nožem, potem ko ga je zavrnila.<br/><br/>V drugem primeru so ga policisti na podlagi pridobljenega opisa prijeli takoj po dejanju in mu odvzeli prostost, so za časnik pojasnili pri policiji. Maročan je posilstvi zanikal, a sta ga študentki prepoznali kot osebo, ki jima je storila silo.<br/> </p>
      <hr/>
      <p>Preberite tudi:<br/><a href="https://www.slovenskenovice.si/kronika/doma/trije-migranti-o-ugrabitvi-molcijo-183780"><b>Trije migranti o ugrabitvi molčijo</b></a></p>
      <hr/>
      <p>Policisti so po preiskavi na podlagi zbranih obvestil in forenzičnih dokazov osumljenca privedli pred preiskovalnega sodnika, ki mu je odredil pripor.</p>
      <h3>Morali bi ga izgnati</h3>
      <p>Moškega so po navedbah policije v Sloveniji že obravnavali zaradi kaznivega dejanja zoper premoženje z elementi nasilja, za kar je konec septembra prestal dve leti zapora. Po neuradnih podatkih časnika je šlo za rop, ki naj bi ga zagrešil junija 2016.<br/><br/>V Sloveniji naj bi pred leti po neuradnih informacijah <i>Dnevnika</i> zaprosil tudi za mednarodno zaščito, a so ga zavrnili. Ko je bil obsojen, bi mu lahko odredili tudi stransko kazen izgona iz države, a se to iz neznanega razloga ni zgodilo, piše časnik.</p>
    </article>
  </body>
</html>