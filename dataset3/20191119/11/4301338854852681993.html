<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/kare-kare-i-stigmes-tromou-pou-ezise-chrisochoos-ton-chtipisan-me-losto-piran-stis-chouftes-oti-mporesan-ke-exafanistikan/"/>
    <meta property="og:site_name" content="irafina"/>
    <meta property="article:published_time" content="2019-11-19T11:20:44+00:00"/>
    <meta property="og:title" content="Καρέ καρέ οι στιγμές τρόμου που έζησε χρυσοχόος! Τον χτύπησαν με λοστό, πήραν στις χούφτες ό,τι μπόρεσαν και εξαφανίστηκαν"/>
    <meta property="og:description" content="Τις δραματικές στιγμές που έζησε ιδιοκτήτης εργαστηρίου χρυσοχοΐας στην Κυψέλη περιγράφει, με δραματικό τρόπο, στο newsit.gr αυτόπτης μάρτυρας. Ο άνθρωπος που είδε τους δυο ληστές να φεύγουν από το σημείο της επίθεσης λίγο μετά τις 09:00 το πρωί της Τρίτης. Οι δράστες μπήκαν στο εργαστήρι χρυσοχοΐας που διατηρεί ο 55χρονος στην Κυψέλη, επί της οδού […]"/>
  </head>
  <body>
    <article>
      <h1>Καρέ καρέ οι στιγμές τρόμου που έζησε χρυσοχόος! Τον χτύπησαν με λοστό, πήραν στις χούφτες ό,τι μπόρεσαν και εξαφανίστηκαν</h1>
      <address>
        <time datetime="2019-11-19T11:20:44+00:00">19 Nov 2019, 11:20</time>
      </address>
      <p>Τις δραματικές στιγμές που έζησε ιδιοκτήτης εργαστηρίου χρυσοχοΐας στην Κυψέλη περιγράφει, με δραματικό τρόπο, στο newsit.gr αυτόπτης μάρτυρας. Ο άνθρωπος που είδε τους δυο ληστές να φεύγουν από το σημείο της επίθεσης λίγο μετά τις 09:00 το πρωί της Τρίτης.</p>
      <p>Οι δράστες μπήκαν στο εργαστήρι χρυσοχοΐας που διατηρεί ο 55χρονος στην Κυψέλη, επί της οδού Κυψέλης 20, οπλισμένοι. Τον απείλησαν για να τον ληστέψουν αλλά επειδή το θύμα αντιστάθηκε, δεν δίστασαν να τον χτυπήσουν με λοστό στο κεφάλι, τραυματίζοντάς τον.</p>
      <p>«Λίγο μετά τις 9:00, καθόμουν στο μαγαζί μου και ξαφνικά άκουσα φασαρία από το κατάστημα που βρίσκεται δίπλα», λέει στο newsit.gr ο αυτόπτης μάρτυρας. Όταν άκουσε τη φασαρία, έσπευσε να δει τι συμβαίνει. Η εικόνα ήταν σοκαριστική. «Βγήκα έξω και είδα δύο άνδρες με μαύρα ρούχα και ακάλυπτα τα πρόσωπά τους να χτυπούν με λοστό στο κεφάλι τον άνθρωπο» περιγράφει σοκαρισμένος.</p>
      <p>Σύμφωνα με τον ίδιο οι δράστες πρόλαβαν ν’ αρπάξουν ορισμένα αντικείμενα από τη βιτρίνα του καταστήματος, ενώ υποστηρίζει ότι απομακρύνθηκαν με αυτοκίνητο και όχι με μηχανή. «Πήραν με τις χούφτες τους κάποια αντικείμενα από τη βιτρίνα, μπήκαν σ’ ένα αυτοκίνητο που τους περίμενε ακριβώς δίπλα και έφυγαν προς το Πεδίο του Άρεως» σημειώνει.</p>
      <p>Ο ίδιος έτρεξε να βοηθήσει τον άτυχο ιδιοκτήτη του εργαστηρίου χρυσοχοΐας ο οποίος κειτόταν αιμόφυρτος. «Βγήκα γρήγορα να δω αν είναι καλά ο ιδιοκτήτης, είχε τις αισθήσεις του αλλά ήταν πεσμένος και είχε γεμίσει όλο το μαγαζί αίματα. Κάλεσα το ασθενοφόρο και ήρθε περίπου μισή ώρα αργότερα. Έχει μεταφερθεί στον Ερυθρό Σταύρο και απ’ ό,τι μαθαίνω είναι καλά στην υγεία του» λέει στο newsit.gr.</p>
      <p>ΡΕΠΟΡΤΑΖ: ΣΤΕΡΓΙΟΣ ΣΑΜΑΡΤΖΗΣ</p>
      <p>
        <a href="https://www.newsit.gr/egklhma/kypseli-etsi-egine-i-listeia-sto-ergastirio-xrysoxoias/2918872/?utm_medium=Referral&amp;utm_source=Notification">newsit.gr</a>
      </p>
    </article>
  </body>
</html>