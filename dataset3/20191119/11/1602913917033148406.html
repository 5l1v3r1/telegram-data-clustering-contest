<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/google-pregateste-o-solutie-de-identitate-digitala-pentru-android-si-discuta-cu-guvernele-lumii-pentru-implementare-18594551"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T11:21:46+00:00"/>
    <meta property="og:title" content="Google pregăteşte o soluţie de identitate digitală pentru Android şi discută cu guvernele lumii pentru implementare"/>
    <meta property="og:description" content="Gigantul american Google, parte din grupul Alphabet, pregăteşte o soluţie de identitate digitală viabilă pentru sitemul de operare Android, şi este în etapa în care discută cu guvernele lumii şi autorităţile de reglementare pentru a stabili procedura prin care statul să avizeze această identitate digitală pentru fiecare cetăţean."/>
  </head>
  <body>
    <article>
      <h1>Google pregăteşte o soluţie de identitate digitală pentru Android şi discută cu guvernele lumii pentru implementare</h1>
      <address><time datetime="2019-11-19T11:21:46+00:00">19 Nov 2019, 11:21</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Gigantul american Google, parte din grupul Alphabet, pregăteşte o soluţie de identitate digitală viabilă pentru sitemul de operare Android, şi este în etapa în care discută cu guvernele lumii şi autorităţile de reglementare pentru a stabili procedura prin care statul să avizeze această identitate digitală pentru fiecare cetăţean.</p>
      <p>Compania anunţă că în 2020 soluţia este pregătită şi ar putea fi lansată, însă nu poate estima momentul în care fiecare guvern în parte va reglementa această soluţie şi va începe să emită autorizaţii pentru varianta digitală a documentelor de identitate.</p>
      <p>„Standardele sunt aproape stabilite, dar nu pot spune când va fi lansat. Suntem destul de pregătiţi, dar aşteptăm să fie stabilit un standard internaţonal pentru a fi siguri că putem susţine acest standard. De aici este mai mult un proces politic. Speranţa mea este că în 2020 am putea să îl lansăm”, spune Rene Mayrhofer, director Android Platform Security, Google, în cadrul unui eveniment organizat de gigantul american în Praga.</p>
      <p>Mayrhofer susţine că în prezent discută cu ţări de pe mai multe continente, inclusiv câteva din Europa, precum Finlanda, Estonia sau Olanda.</p>
      <p>„Sunt câteva state cu care discutăm acum, printre care Finlanda, Estonia, am vorbit şi cu Olanda, discutăm şi în Austria. Nu pot spune în ce ţară şi în ce an a fost lansat primul, dar există un interes mare atât în SUA, cât şi în Europa. Există un interes mare şi din partea Japoniei şi a altor ţări din Asia”, adaugă Rene Mayrhofer.</p>
      <p>De câţiva ani se discută în toată lumea despre un standard global în ceea ce priveşte actele de identitate, dar nu s-a ajuns încă la un consens. Totuşi, printre primele documente care ar putea ajunge la un standard global se numără permisul de conducere, care este deja similar.</p>
      <p>„Se discută de peste 3 ani la nivel global despre standardizare, iar Google face parte de vreun an din aceste discuţii, iar targetul nostru este să fie disponibil pe Android. Identitatea digitală poate fi făcută pentru buletine, paşapoate, carduri de surpermarket chiar, însă acestea trebuie făcute cu un accent pe privacy”, adaugă el.</p>
      <p>Reprezentanţii Google spun că standardele globale sunt încă în dezvoltare, dar că ar putea fi puse la punct chiar de anul viitor.</p>
    </article>
  </body>
</html>