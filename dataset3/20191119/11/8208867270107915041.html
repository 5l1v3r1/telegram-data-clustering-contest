<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/19/news/lufthansa_alitalia-241404902/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T11:04:00+00:00"/>
    <meta property="og:title" content="Alitalia, dopo Lufthansa frena anche Atlantia. Sciopero il 13 dicembre"/>
    <meta property="og:description" content="Secondo l'Agi la compagnia tedesca averebbe sciolto la riserva e sarebbe pronta a mettere sul piatto il doppio di quanto verserebbe Delta. Ma l'ad Spohr smentisce. Atlantia: non ci sono ancora le condizioni per un'offerta vincolante"/>
  </head>
  <body>
    <article>
      <h1>Alitalia, dopo Lufthansa frena anche Atlantia. Sciopero il 13 dicembre</h1>
      <h2>Secondo l'Agi la compagnia tedesca averebbe sciolto la riserva e sarebbe pronta a mettere sul piatto il doppio di quanto verserebbe Delta. Ma l'ad Spohr smentisce. Atlantia: non ci sono ancora le condizioni per un'offerta vincolante</h2>
      <address>
        <time datetime="2019-11-19T11:04:00+00:00">19 Nov 2019, 11:04</time>
      </address>
      <p><b>MILANO - </b>Lufthansa resta per il momento ancora lontana da Alitalia, e anche Atlantia temporeggia. Le indiscrezioni diffuse questa mattina dall'Agi, secondo cui la compagnia sarebbe stata pronta a mettere sul piatto tra i 150 e i 200 milioni di euro, sono state smentite dall'amministratore delegato dell'azienda Carsten Spohr.  "Abbiamo sempre detto che vogliamo prima vedere un'Alitalia ristrutturata, poi considereremo un investimento", ha detto Spohr secondo quanto riporta l'agenzia Bloomberg. Lufthansa, scrive ancora Bloomberg, avrebbe comunicato al governo italiano che la visione strategica per Alitalia è più importante che un'eventuale iniezione di capitale<br/><br/>Se confermata la proposta, <a href="https://rep.repubblica.it/pwa/generale/2019/10/30/news/_alitalia_siamo_pronti_a_entrare_lufthansa_prepara_150_milioni-239920253/">anticipata nelle scorse settimane anche da <i>Repubblica</i></a>, verrebbe raddoppiato quanto messo sul piatto fino ad ora da Delta e sarebbe arrivata a meno di 48 ore del termine previsto per Giovedì prossimo per la presentazione dell'offerta vincolante del consorzio guidato da Fs.<br/><br/>Atlantia per parte sua fa sapere che non ci sono ancora le condizioni per un'offerta vincolante per Alitalia. "Facendo seguito a quanto comunicato in data 15 ottobre 2019, preso atto della mancanza di significative evoluzioni nelle problematiche rappresentate in tale data, la Società informa che allo stato non si sono ancora realizzate le condizioni necessarie per l'adesione di Atlantia al Consorzio finalizzato alla presentazione di un'eventuale offerta vincolante su Alitalia - sottolinea Atlantia in una nota -. Resta in ogni caso ferma la disponibilità di Atlantia a proseguire il confronto per l'individuazione del partner industriale e per la definizione di un business plan condiviso, solido e di lungo periodo per il rilancio di Alitalia".<br/><br/><br/><br/>Filt Cgil, Fit Cisl, Uiltrasporti e Ugl Trasporto aereo proclamano uno sciopero nazionale di 24 ore del trasporto aereo per venerdì 13 dicembre. Alla base della protesta, il perdurare della crisi di Alitalia, la situazione del comparto del trasporto aereo, per il quale i sindacati chiedono a tutte le aziende l'applicazione del contratto di settore, e il rifinanziamento del Fondo di Solidarietà del trasporto aereo.<br/><br/>Nel primo pomeriggio i commissari di Alitalia - Daniele Discepolo, Enrico Laghi e Stefano Paleari - si recheranno al ministero dello Sviluppo economico per incontrare il ministro Stefano Patuanelli. Nel corso dell'incontro, verrà fatto il punto della situazione.  "Ci sono buoni passi avanti", ha detto oggi Patuanelli a margine di una audizione in Commissione di Vigilanza Rai, rispondendo alle domande sulla scadenza. Patuanelli ha ricordato che "i tempi si stringono come si stringono anche i dossier", negando poi che ci sia la possibilità di un'altra proroga.<br/> </p>
    </article>
  </body>
</html>