<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831106-Hronicno-sam-bolestan-hvala-svima-koji-su-brinuli-Predsednik-Srbije-o-svom-zdravstvenom-stanju-napadima-i-kampanji-protiv-njega"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T11:54:00+00:00"/>
    <meta property="og:title" content="Hronično sam bolestan, hvala svima koji su brinuli: Predsednik Srbije o svom zdravstvenom stanju, napadima i kampanji protiv njega"/>
    <meta property="og:description" content="Aleksandar Vučić obratio se medijima posle potpisivanja ugovora za izgradnju deonice auto-puta"/>
  </head>
  <body>
    <article>
      <h1>Hronično sam bolestan, hvala svima koji su brinuli: Predsednik Srbije o svom zdravstvenom stanju, napadima i kampanji protiv njega</h1>
      <address><time datetime="2019-11-19T11:54:00+00:00">19 Nov 2019, 11:54</time> by <a rel="author">Novosti Online</a></address>
      <p>
        <b>Aleksandar Vučić obratio se medijima posle potpisivanja ugovora za izgradnju deonice auto-puta</b>
      </p>
      <p>PREDSEDNIK Srbije Aleksandar Vučić prvi put se pojavio u javnosti od kako je izašao iz bolnice i obratio se medijima posle potpisivanja ugovora za izgradnju deonice auto-puta Ruma-Šabac i brze saobraćajnice na deonici Šabac-Loznica.</p>
      <p>On je govorio i o svom zdravstvenom stanju, a osvrnuo se i na, kako je rekao, "jezivu kampanju" koja se protiv njega vodi u medijima.</p>
      <p>- Vodite hajku po ceo dan, vičete kako ste vi žrtve i meta. Ta perverzna inverzija je fascinantna. Ja vam se zahvaljujem, ali moji zdravstveni problemi nikakve veze sa vama nemaju. To je meni priroda dala, a uz prirodu moja nepažnja i neuzimanje lekova za srce i hipertenziju. Hvala svim ljudima koji su brinuli, nije bila laka ta noć petak na subotu - rekao je on.</p>
      <p>Upitan o zdravstvenom stanju, Vučić je odgovorio:</p>
      <p>- Biću sasvim otvoren. Ja sam hronično bolestan, drugo su problemi koje sam akutno imao. I danas sam bolestan i pod celodnevnim terapijama.</p>
      <p>Predsednik je upitan šta očekuje od Makronovog plana za politiku proširenja EU i da li će biti otvaranja novih poglavlja.</p>
      <p>- To zavisi od njih. Kako oni budu odlučili tako će da bude. Ja se najviše radujem rastu srpske ekonomije. Nivo stranih direktnih investicija je veći nego prošle godine, a tada je on bio rekordan. Imamo najveće količine zlata u istoriji Srbije, preko 31 tone ako se ne varam - rekao je Vučić i istakao da ćemo godinu završiti kao najbolji u regionu, ali i u Evropi.</p>
      <related>
        <a href="http://www.novosti.rs/vesti/naslovna/politika/aktuelno.289.html:830804-Vuciceva-savetnica-saopstila-nove-vesti-o-stanju-predsednika-Dva-dana-je-bio-na-aparatima-nadam-se-da-cemo-prevazici-ovu-skoro-pa-tragediju"/>
      </related>
      <p>Odgovarajući na pitanje novinara da je predsednik Nezavisnog udruženja novinara Srbije (NUNS) Željko Bodrožić rekao da bi predsednik Vučić trebao da odgovora na pitanja urednika NIN-a, N1, Insajdera i ostalih medija, Vučić je rekao da nikada nije bežao od pitanja.</p>
      <p>- Uvek sam spreman da odgovorim na sva pitanja. Ta pitanja mi pružaju priliku da raskrinkam laž političkih protivnika. Nemam bolju priliku da kada izađete sa istinom, omogućite mi prostor da vam direktno pokažem da nemate argumentaciju. Nikada nisam bežao od toga, nisam skrivao teme, odgovarao i sklanjao pod tepih. Iznosio sam istinu i uvek sam pobeđivao bez problema. Rastavljajući na sastavne delove njihove laži, pokazivao sam koliko mi je čista savest i koliko su besmisleni napadi na mene – istakao je Vučić.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831152-Vucic-cestitao-Dodiku-na-postignutom-kompromisu-u-BiH"/>
        <a href="http://www.novosti.rs/vesti/naslovna/politika/aktuelno.289.html:831085-Prve-fotografije-predsednika-posle-izlaska-iz-bolnice-Pako-docekao-Vucica-na-poslu-FOTO"/>
        <a href="http://www.novosti.rs/vesti/naslovna/ekonomija/aktuelno.239.html:831105-Vucic-Danasnji-ugovor-je-velika-vest-za-gradjane-Srbije---ljudi-mogu-da-vide-da-imaju-buducnost-na-svojim-ognjistima-FOTO"/>
        <a href="http://www.novosti.rs/vesti/naslovna/politika/aktuelno.289.html:831017-Vucic-nece-leteti-avionom-mesec-dana"/>
        <a href="http://www.novosti.rs/vesti/naslovna/politika/aktuelno.289.html:830922-Kako-je-izgledao-predsednikov-prvi-dan-na-poslu-nakon-izlaska-iz-bolnice-i-koji-su-mu-drzavnici-pozeleli-brz-oporavak"/>
      </related>
    </article>
  </body>
</html>