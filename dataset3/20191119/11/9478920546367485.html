<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/orestiada/orestiada-diakriseis-mathiton-ston-panellinio-diagonismo-syggrafis-theatrikoy-monopraktoy/"/>
    <meta property="og:site_name" content="ert.gr"/>
    <meta property="article:published_time" content="2019-11-19T11:55:26+00:00"/>
    <meta property="og:title" content="Ορεστιάδα: Διακρίσεις μαθητών στον Πανελλήνιο Διαγωνισμό Συγγραφής Θεατρικού Μονόπρακτου"/>
    <meta property="og:description" content="«Το σπίτι που έχτισε η Άννα», του Χρήστου Γκαϊντατζή, και το «Κεφάλαιο 1ο» της Σαββίνας Μέρμηγκα-Ζαρκάδα, μαθητών του 1ου Γυμνασίου Ορεστιάδας κατά τη σχολική περίοδο 2018-2019, βρέθηκαν μέσα στη δεκάδα των καλύτερων μαθητικών κειμένων που συμμετείχαν στον 2ο Πανελλήνιο Διαγωνισμό Συγγραφής Θεατρικού Μονόπρακτου Έργου (Ρεθύμνου)."/>
  </head>
  <body>
    <article>
      <h1>Ορεστιάδα: Διακρίσεις μαθητών στον Πανελλήνιο Διαγωνισμό Συγγραφής Θεατρικού Μονόπρακτου</h1>
      <address><time datetime="2019-11-19T11:55:26+00:00">19 Nov 2019, 11:55</time> by <a rel="author">Χρυσούλα Σαμουρίδου</a></address>
      <p>«Το σπίτι που έχτισε η Άννα», του <b>Χρήστου Γκαϊντατζή</b>, και το «Κεφάλαιο 1ο» της <b>Σαββίνας Μέρμηγκα-Ζαρκάδα</b>, μαθητών του 1ου Γυμνασίου Ορεστιάδας κατά τη σχολική περίοδο 2018-2019, βρέθηκαν μέσα στη δεκάδα των καλύτερων μαθητικών κειμένων που συμμετείχαν στον <b>2ο Πανελλήνιο Διαγωνισμό Συγγραφής Θεατρικού Μονόπρακτου Έργου</b> (Ρεθύμνου).</p>
      <p>Η συμμετοχή του Χρήστου Γκαϊντατζή κατατάχθηκε στη 2η θέση, ενώ την 8η θέση κατέλαβε το κείμενο της Σαββίνας Μέρμηγκα-Ζαρκάδα, με τους δύο μαθητές να δίνουν, κυριολεκτικά, αξιοσημείωτα δείγματα γραφής.<br/>Η ανακοίνωση των αποτελεσμάτων του διαγωνισμού έγινε πριν από λίγες ημέρες, προκαλώντας περηφάνια, τόσο στους ίδιους όσο και στους εκπαιδευτικούς τους, που τους είχαν παροτρύνει να δοκιμαστούν στον συγκεκριμένο διαγωνισμό.<br/>Και οι δύο φοιτούν σήμερα στην Α’ Λυκείου, και όπως δήλωσαν μιλώντας στην ΕΡΤ Ορεστιάδας, οι διακρίσεις τους αποτελούν ένα ακόμα κίνητρο να συνεχίσουν να αποτυπώνουν σε κείμενά τους τις σκέψεις και τη φαντασία τους. «Δεν είναι πάντα εύκολο να γράψεις, ίσως δεν είναι πάντα και ενδιαφέρον, ωστόσο, εάν κάποιος το θέλει, υπάρχει πάντα χρόνος», ανέφερε ο Χρήστος Γκαϊντατζής μιλώντας για την εμπειρία του από τη συγγραφή του θεατρικού του μονολόγου.<br/>«Βγήκε αβίαστα, είναι διέξοδος για μένα να γράφω…», σχολίασε από την πλευρά της η Σαββίνα Μέρμηγκα-Ζαρκάδα. «Το σχολείο δεν μπορεί να περιχαρακώνεται πίσω από τον παλιό του ρόλο, της απλής μετάδοσης γνώσεων», ανέφερε η κα. <b>Φωτεινή Μπαντούδη</b>, που μαζί με δύο ακόμα φιλολόγους του 1ου Γυμνασίου παρακίνησαν και καθοδήγησαν τα παιδιά για τη συμμετοχή τους στον διαγωνισμό.<br/>Η ίδια τόνισε ότι «η σύγχρονη σχολική κοινότητα οφείλει να καλλιεργεί τις ευαισθησίες των μαθητών και να διαπαιδαγωγεί ολοκληρωμένους ανθρώπους».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/orestiada/orestiada-anaziteitai-o-drastis-peristatikoy-exapatisis-meso-tilefonoy/"/>
        <a href="https://www.ert.gr/perifereiakoi-stathmoi/orestiada/evros-enarxi-elegchon-gia-ton-antikapnistiko-dieykriniseis-zitoyn-oi-epicheiriseis/"/>
        <a href="https://www.ert.gr/perifereiakoi-stathmoi/orestiada/dorea-19-ochimaton-apo-ton-tap/"/>
        <a href="https://www.ert.gr/perifereiakoi-stathmoi/orestiada/soyfli-provoles-tainion-animation-sto-moyseio-metaxis/"/>
        <a href="https://www.ert.gr/perifereiakoi-stathmoi/orestiada/lykofi-soyflioy-drasi-dioxis-mi-despozomenon-choiron-agriochoiron/"/>
        <a href="https://www.ert.gr/perifereiakoi-stathmoi/orestiada/otan-o-karolos-iv%ce%84-tis-soyidias-kyvernoyse-apo-to-didymoteicho/"/>
      </related>
    </article>
  </body>
</html>