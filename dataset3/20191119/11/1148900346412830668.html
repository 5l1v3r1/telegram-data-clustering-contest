<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/varovani-pred-kolapsem-kvuli-mytu-zabralo-drobni-dopravci-se-zacali-registrovat-problemy-presto-hrozi-83075"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T11:02:58+00:00"/>
    <meta property="og:title" content="Varování před kolapsem kvůli mýtu zabralo, drobní dopravci se začali registrovat. Problémy přesto hrozí - Seznam Zprávy"/>
    <meta property="og:description" content="Kvůli přechodu na nový mýtný systém hrozí dlouhé kolony pro ty, kteří se nezaregistrují v předstihu. Tato informace přiměla část řidičů k registraci."/>
  </head>
  <body>
    <article>
      <h1>Varování před kolapsem kvůli mýtu zabralo, drobní dopravci se začali registrovat. Problémy přesto hrozí - Seznam Zprávy</h1>
      <address>
        <time datetime="2019-11-19T11:02:58+00:00">19 Nov 2019, 11:02</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/varovani-pred-kolapsem-kvuli-mytu-zabralo-drobni-dopravci-se-zacali-registrovat-problemy-presto-hrozi-83075">Varování před kolapsem kvůli mýtu zabralo, drobní dopravci se začali registrovat. Problémy přesto hrozí</a></p>
      <h3>Varování před kolapsem kvůli mýtu zabralo, drobní dopravci se začali registrovat. Problémy přesto hrozí</h3>
      <p><a href="https://www.seznamzpravy.cz/autor/petr-svihel-3">Petr Švihel<br/></a>19. 11. 12:02</p>
      <p>Kvůli přechodu na nový mýtný systém hrozí dlouhé kolony pro ty, kteří se nezaregistrují v předstihu. Tato informace přiměla část řidičů k registraci.</p>
      <p>Varování před desítky kilometrů dlouhými kolonami na hranicích s Českou republikou kvůli malému počtu přeregistrovaných nákladních automobilů do nového mýtného systému má podle informací Seznamu preventivní dopad.</p>
      <p>Ze společnosti CzechToll, která má provozovat od prosince mýtné za pomoci satelitní technologie, zaznívá, že se probrali i malí dopravci.</p>
      <p>Konkrétně podle nejnovějších informací je zaregistrováno 37 tisíc menších kamionových přepravců, zatímco minulý týden jich bylo 25 tisíc. Jde ale stále jen o 12 procent vozů v této kategorii, které by se měly zaregistrovat.</p>
      <p>Celkově pak je dva týdny před ostrým startem nového mýtného podle aktuálních informací přihlášeno 234 tisíc vozidel, tedy 51 procent z očekávaného počtu.</p>
      <p>Roste i počet fyzicky vydaných palubních jednotek – tedy zařízení, bez kterých nebudou moci nákladní automobily od prosince jezdit po českých dálnicích. Podle nejnovějších statistik jich je vydaných 130 tisíc.</p>
      <p>„Bohužel musíme věnovat velké úsilí tomu, abychom i již zaregistrované dopravce přesvědčili, aby si novou palubní jednotku vyzvedli. Některé dopravce pak musíme upomínat o dodání potřebných chybějících dokladů k tomu, aby mohly být palubní jednotky odeslány,“ vysvětluje mluvčí CzechTollu Miroslav Beneš, proč se liší počet vydaných jednotek a počet přihlášených.</p>
      <p>Ještě na konci minulého týdne přitom bylo vydáno o zhruba 50 tisíc jednotek méně.</p>
      <p>„Ve firmě počítáme s tím, že komplikace budou,“ řekl Seznamu Beneš s tím, že z jejich pohledu se situace příliš nemění a nepovažuje hrozbu kolapsu hranic za zažehnanou.</p>
      <related>
        <a href="https://www.seznamzpravy.cz/clanek/stovky-tisic-kamionu-zatim-neumeji-zaplatit-nove-myto-hrozi-kvuli-tomu-i-kolaps-na-hranicich-81397"/>
        <a href="https://www.seznamzpravy.cz/clanek/otazky-a-odpovedi-co-vime-o-dni-kdy-zacne-myto-vybirat-nejbohatsi-cech-petr-kellner-77748?autoplay=1"/>
        <a href="https://www.seznamzpravy.cz/clanek/otazky-a-odpovedi-co-vime-o-dni-kdy-zacne-myto-vybirat-nejbohatsi-cech-petr-kellner-77748"/>
      </related>
      <h4>Strategie strašení, myslí si někteří</h4>
      <p>Podle některých Seznamem oslovených odborníků je ale stejně tak možné, že informace o kolonách je strategickým krokem preventivního charakteru, aby řidiči nenechávali přeregistraci spojenou se změnou mýtného systému na poslední chvíli.</p>
      <p>„Je to spíš varování. Celkově si myslím, že to taková katastrofa nebude,“ řekl Martin Felix ze sdružení automobilových dopravců Česmad. Horší by podle něj bylo, kdyby v tu dobu nasněžilo.</p>
      <p>Někteří řidiči jsou podle Felixe k přeregistraci vlažní i proto, že mohli mít pocit, že ke změně nakonec nedojde. A to zejména kvůli soudním sporům, které náběh systému provází.</p>
      <p>Na případné problémy se připravuje i Ústřední automotoklub. „Budeme mít připravené koordinátory na telefonu, kteří budou schopni řidičům radit s objízdnými trasami,“ řekl Seznamu Igor Sirota, mluvčí ÚAMK. Konkrétní objízdné trasy a další doporučení ale nechce zmiňovat z obav, aby nevznikaly zbytečné kolony.</p>
      <p>„Ve skutečnosti nemáme ponětí, co se bude dít,“ dodává Sirota s tím, že strašit dopředu řidiče, kteří odkládají registraci na posledních chvíli, je podle něj nejjednodušším způsobem, jak tomu předejít.</p>
      <related>
        <a href="https://www.seznamzpravy.cz/clanek/pokud-stat-nerozsiri-myto-na-vsech-900-kilometru-silnic-zvazi-kapsch-pravni-kroky-69988?autoplay=1"/>
        <a href="https://www.seznamzpravy.cz/clanek/pokud-stat-nerozsiri-myto-na-vsech-900-kilometru-silnic-zvazi-kapsch-pravni-kroky-69988"/>
        <a href="https://www.seznamzpravy.cz/clanek/ministerstvo-dopravy-poda-rozklad-proti-rozhodnuti-uohz-o-tendru-na-myto-80040"/>
      </related>
      <h4>Zkušenosti ze Slovenska</h4>
      <p>Problémy na hranicích nebere na lehkou váhu další expert na dopravu Roman Budský. Podle něj bude záležet i na takových faktorech, jako je už zmiňované počasí. „Komplikace s nákladními automobily ale mohou omezit i osobní vozy,“ tvrdí Budský.</p>
      <p>Budoucí provozovatel českého mýta, konsorcium CzechToll/SkyToll, má už zkušenosti s náběhem systému na Slovensku, kde celý systém nabíhal složitě.</p>
      <p>Mýtné se u východních sousedů zavádělo v roce 2010 a provázela ho řada nepříjemností, včetně výpadku systému, protestů řidičů a kolapsu na některých hraničních přechodech.</p>
      <p>Z české strany byla nejhorší situace u severomoravského hraničního přechodu Mosty u Jablunkova. Zejména řidiči polských kamiónů, kteří neměli potřebné palubní jednotky, vytvořili zhruba pětikilometrovou kolonu. Následně se i za pomoci taxíků nechávali převážet na Slovensko, kde si vyřizovali potřebné administrativní úkony.</p>
      <p>„Podobné postupy nemůžeme vyloučit ani teď. Stejně tak hrozí, že si řidiči kamionu v koloně zahájí zákonnou pauzu,“ řekl Miroslav Beneš.</p>
      <p>Oproti tomu start mýtného systému v Německu v roce 2005 proběhl bez velkých potíží, a to zejména díky tomu, že na hranicích byl otevřen dostatek míst, kdy řidiči vyřídili nutnou administrativu.</p>
      <p>Na prosincové zprovoznění nové mýtné technologie, kdy namísto dosavadního mikrovlnného odečtu přejde Česko na satelitní dohled, by mělo od ledna následně navázat i zpoplatnění zhruba 900 vybraných kilometrů silnic I. třídy.</p>
    </article>
  </body>
</html>