<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818436/%D9%81%D8%B1%D9%87%D9%86%DA%AF-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D9%86%DB%8C%D8%A7%D8%B2%D9%85%D9%86%D8%AF-%D8%A2%DB%8C%D9%86%D8%AF%D9%87-%D9%86%DA%AF%D8%B1%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:42:19+00:00"/>
    <meta property="og:title" content="فرهنگ دانشگاهی نیازمند آینده‌نگری است"/>
    <meta property="og:description" content="ایسنا/خراسان جنوبی معاون آموزشی و تحصیلات تکمیلی دانشگاه بیرجند با اشاره به چالش‌های پیش روی فرهنگ دانشگاهی، گفت: با توجه به هجمه‌های دشمنان داخلی و خارجی که بر نهاد دانشگاه است باید نسبت به موضوعات فرهنگ دانشگاهی آینده‌نگری داشته باشیم."/>
  </head>
  <body>
    <article>
      <h6 class="kicker">معاون آموزشی و تحصیلات تکمیلی دانشگاه بیرجند:</h6>
      <h1>فرهنگ دانشگاهی نیازمند آینده‌نگری است</h1>
      <address><time datetime="2019-11-19T11:42:19+00:00">19 Nov 2019, 11:42</time> by <a rel="author">آمنه کارکن</a></address>
      <p>ایسنا/خراسان جنوبی معاون آموزشی و تحصیلات تکمیلی دانشگاه بیرجند با اشاره به چالش‌های پیش روی فرهنگ دانشگاهی، گفت: با توجه به هجمه‌های دشمنان داخلی و خارجی که بر نهاد دانشگاه است باید نسبت به موضوعات فرهنگ دانشگاهی آینده‌نگری داشته باشیم.</p>
      <p>محسن آیتی، سه شنبه 28 آبان‌ماه، در نشست خبری دومین همایش ملی فرهنگ دانشگاهی اظهار کرد: فرهنگ مقوله زیر بنایی است و دانشگاه فرهنگ‌ساز است.</p>
      <p>دبیر علمی دومین همایش ملی فرهنگ دانشگاهی با بیان اینکه امام خمینی(ره) فرمودند که دانشگاه مبدا همه تحولات است، افزود: فرهنگ دانشگاهی نشان دهنده پویایی جامعه است.</p>
      <p>به گزارش ایسنا، وی با اشاره به اینکه نمی‌توانیم فرهنگ را به خودی خود رها کنیم، بیان کرد: باید به این باور برسیم که مدیون جامعه هستیم و باید بدانیم چگونه فرهنگ دانشگاهی را مدیریت کنیم.</p>
      <p>آیتی با بیان اینکه کارهای میدانی خوبی برای ارسال و انتخاب مقالات انجام شده است، تصریح کرد: این همایش با موضوعات مسئله‌شناسی و مسائل فرهنگ دانشگاهی در ایران امروز، آسیب‌شناسی، فرهنگ دانشگاهی و فرصت‌ها و تهدیدها برگزار می‌شود.</p>
      <p>وی ادامه داد: مبانی نظری، فلسفی، انسان‌شناسی، مفهوم پردازی و مولفه‌های فرهنگ دانشگاهی، عوامل موثر در فرهنگ دانشگاهی و پیامدهای آن، سبک زندگی دانشجویی، فرهنگ دانشگاهی در بستر فرهنگ اسلامی ایرانی از جمله محورهای همایش است.</p>
      <p>معاون آموزشی و تحصیلات تکمیلی دانشگاه بیرجند خاطرنشان کرد: مطالعه تاریخی و تطبیقی در فرهنگ دانشگاهی، روانشناسی مطالعات فرهنگ دانشگاهی، خرده فرهنگ‌ها، آینده‌پژوهی، جهانی شدن، مدیریت و زنان در فرهنگ دانشگاهی از دیگر محورهای این همایش است.</p>
      <p>انتهای پیام</p>
    </article>
  </body>
</html>