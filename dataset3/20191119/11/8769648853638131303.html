<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T11:05:00+00:00"/>
    <meta property="og:title" content="Ribó reitera la necessitat de tindre un nou informe ambiental abans d'ampliar el port de València"/>
    <meta property="og:description" content="Ribó ha demanat en altres ocasions, en al·lusió a l'ampliació del port, que &quot;es facen les coses bé&quot; i ha rebutjat que grans inversions puguen quedar &quot;parades&quot; o &quot;empantanades per una mala decisió&quot; i &quot;per córrer més del que toca&quot;."/>
  </head>
  <body>
    <article>
      <h1>Ribó reitera la necessitat de tindre un nou informe ambiental abans d'ampliar el port de València</h1>
      <h2>L'APV va aprovar aquest dilluns enviar al BOE el projecte d'MSC per a traure a informació pública el projecte d'ampliació nord</h2>
      <address><time datetime="2019-11-19T11:05:00+00:00">19 Nov 2019, 11:05</time> by <a rel="author">DLV</a></address>
      <p>VALÈNCIA (EP, Redacció). L'alcalde de València, Joan Ribó, ha reiterat aquest dimarts la seua posició respecte a la necessitat de comptar amb una nova declaració d'impacte ambiental (DIA) per a escometre l'ampliació del port de la ciutat. "La meua posició està molt clara i la mantinc", ha dit en aquest sentit.<br/><br/>Ribó s'ha pronunciat d'aquesta manera després de la reunió que ha mantingut juntament amb altres responsables municipals i el vicepresident segon del govern i conseller d'Habitatge i Arquitectura Bioclimàtica, Rubén Martínez Dalmau, <a href="https://www.diarilaveu.com/generalitat-ajuntament-pla-cabanyal-finestra-unica-regeneracio">per a tractar temes relacionats amb el barri del Cabanyal</a>.<br/><br/>El primer edil ha assenyalat que <a href="https://www.diarilaveu.com/compromis-per-valencia-coherencia-resta-partits-reclamar-nova-dia-port">es farà "seriosament" un informe sobre la DIA que defensa</a>. "Es va <a href="https://www.diarilaveu.com/conselleria-sense-noticies-ministeri-dia-ampliacio-port">enviar un informe a Madrid</a>. Se'ns ha demanat que fem un informe i el farem seriosament", ha dit, a més de subratllar que manté la seua posició.<br/><br/>Ribó ha demanat en altres ocasions, en al·lusió a l'ampliació del port, que "es facen les coses bé" i <a href="https://www.diarilaveu.com/naviliera-msc-amaga-no-invertir-port-valencia-si-es-demana-nova-declaracio-impacte-ambiental">ha rebutjat que grans inversions puguen quedar "parades"</a> o "empantanades per una mala decisió" i "per córrer més del que toca". Així, ha defensat comptar amb "una declaració d'impacte ambiental ben feta d'acord amb la situació" i tindre en compte les "possibles afeccions a la ciutat".<br/><br/>Just aquest dilluns, l'Autoritat Portuària de València (APV) va aprovar sol·licitar al Butlletí Oficial de l'Estat (BOE) que traga a informació pública el projecte de l'empresa TIL, d'MSC, per a l'ampliació de la terminal nord del port, amb l'objectiu de poder atorgar la concessió a la naviliera en vora tres mesos, una vegada contestades totes les al·legacions, per a les quals hi haurà un termini d'un mes.<br/><br/>En paral·lel al projecte de la naviliera –que preveu invertir més de mil milions d'euros en la construcció de la nova terminal–, es desenvolupa el projecte definitiu de les obres que li correspon escometre a l'APV, ara en fase de redacció. Segons els seus càlculs, el document estarà "rematat" entre el febrer i el març del 2020.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/ribo-necessitat-nova-declaracio-impacte-ambiental-abans-ampliar-port-valencia"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/presidencia-deixara-comptar-becaris-any-que-ve"/>
      </related>
    </article>
  </body>
</html>