<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/apple-spedizioni-iphone-in-aumento-del-6-in-cina/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T11:25:00+00:00"/>
    <meta property="og:title" content="Apple, spedizioni iPhone in aumento del 6% in Cina | MobileLabs"/>
    <meta property="og:description" content="Le spedizioni di iPhone in Cina hanno registrato un aumento del 6% nei mesi di settembre e ottobre. Nello stesso periodo, le spedizioni complessive di smartphone sono invece diminuite."/>
  </head>
  <body>
    <article>
      <h1>Apple, spedizioni iPhone in aumento del 6% in Cina | MobileLabs</h1>
      <address>
        <time datetime="2019-11-19T11:25:00+00:00">19 Nov 2019, 11:25</time>
      </address>
      <p>Le spedizioni di <b>iPhone in Cina hanno registrato un aumento del 6%</b> nei mesi di settembre e ottobre. È quanto emerge dai dati ufficiali rilasciati dal governo cinese in relazione alle spedizioni generali nel Paese del Dragone. Il merito probabilmente va all’ultimo arrivato in casa Apple, <a href="https://toms.it/MTKRL">iPhone 11</a>. Il colosso di Cupertino ha visto crescere le proprie spedizioni cinesi mentre le spedizioni complessive nel mercato in questione hanno subito un calo generale.</p>
      <p>La China Academy of Information and Communications Technology (<a href="http://www.caict.ac.cn/english/">CAICT</a>) è in grado di tracciare il numero di smartphone spediti nel Paese in quanto i produttori sono tenuti a divulgare i dati per ottenere i permessi. Nonostante la Cina non riveli i dati di vendita per ogni singolo produttore, a <a href="https://www.bloomberg.com/news/articles/2019-11-18/apple-iphone-11-scores-early-china-success-official-data-shows">Bloomberg</a> è bastato sottrarre dal numero totale delle spedizioni quello relativo agli <b>smartphone Android</b> per ottenere infine i dati sugli iPhone. Il calcolo dunque è stato semplice.</p>
      <figure>
        <img src="https://www.tomshw.it/images/images/2019/10/iphone-11-55329.768x432.jpg"/>
      </figure>
      <p>Bloomberg riferisce che <b>Apple ha spedito 10 milioni di iPhone in Cina negli ultimi due mesi</b>. Questi dati confermano che le vendite dell’ultima generazione di iPhone 11 stanno procedendo meglio rispetto alla generazione precedente. Come già detto in apertura, l’azienda statunitense è riuscita a far bene in un momento in cui le spedizioni totali nel mercato cinese hanno – in realtà – subito un calo del 5% attestandosi a 69.3 milioni di unità.</p>
      <p>Secondo l’analista di Canalys, Nicole Peng, <b>il prezzo più basso dell’iPhone 11 rispetto all’iPhone Xr</b> è stato un fattore importante nell’aumento delle spedizioni cinesi degli smartphone della Mela Morsicata. Restano, però, importanti sfide da affrontare in Cina per Apple che continuerà a dover affrontare l’ascesa dei marchi locali come Huawei e Xiaomi. La sfida più grande, poi, sarà quella di rendere disponibili i servizi in abbonamento (Apple Music, Apple Tv+ e Apple Arcade) anche in Cina, dove non sono attualmente presenti.</p>
      <blockquote>iPhone 11 nella versione con 64 GB di memoria interna è disponibile all’acquisto su Amazon tramite <a href="https://toms.it/MTKRL">questo link. </a></blockquote>
    </article>
  </body>
</html>