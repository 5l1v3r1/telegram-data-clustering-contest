<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/sarunu-festivala-lampa-2020-virstema-bus-kopa-sakas-pasakumu-pieteiksana.a338890/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T11:03:00+00:00"/>
    <meta property="og:title" content="Sarunu festivāla «Lampa 2020» virstēma būs «kopā»; sākas pasākumu pieteikšana"/>
    <meta property="og:description" content="Sestais sarunu festivāls &quot;Lampa 2020&quot; Cēsu pils parkā notiks 19. un 20. jūnijā. No otrdienas, 19. novembra, ikviens idejām bagātais aicināts pieteikt savu divu dienu programmu festivālā. Šoreiz par festivāla virstēmu izvirzīts jēdziens &quot;kopā&quot; – ticot, ka, apvienojot spēkus, var panākt vairāk, informē festivāla organizatori."/>
  </head>
  <body>
    <article>
      <h1>Sarunu festivāla «Lampa 2020» virstēma būs «kopā»; sākas pasākumu pieteikšana</h1>
      <address><time datetime="2019-11-19T11:03:00+00:00">19 Nov 2019, 11:03</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Sestais sarunu festivāls "Lampa 2020" Cēsu pils parkā notiks 19. un 20. jūnijā. No otrdienas, 19. novembra, ikviens idejām bagātais aicināts pieteikt savu divu dienu programmu festivālā. Šoreiz par festivāla virstēmu izvirzīts jēdziens "kopā" – ticot, ka, apvienojot spēkus, var panākt vairāk, informē festivāla organizatori.</b>
      </p>
      <p>Vienatnē nevar sarunāties, un arī "Lampa" tiek radīta kopā. Taču ne vienmēr ir viegli būt kopā, jo esam ļoti dažādi. Tomēr, ieklausoties vienam otrā, varam runāt par to, kas mūs vieno, kā būt un darīt kopā – uz to arī aicina 2020. gada "Lampa", norāda festivāla rīkotāji.</p>
      <p>"Kategorisku un savstarpēji izslēdzošu viedokļu vidē, kas tik ļoti dominē publiskajā telpā, ir īpaši svarīgi apzināties un runāt par to, kas mūs vieno.</p>
      <blockquote>Sestā festivāla virstēma "kopā" mudina meklēt tās tēmas, kas ir svarīgas mums visiem kopā, sarunāties pat tad, ja esam atšķirīgi, un strādāt kopā, lai paveiktu lielas lietas," atklāj sarunu festivāla direktore Ieva Morica.</blockquote>
      <p>Pasākuma rīkotāji atzīmē, ka sarunu festivāla "Lampa" programma ik gadu ir neprognozējama un negaidīti pārsteidzoša – kā ikviena interesanta saruna. Ik gadu tā tiek radīta kopā ar daudzām organizācijām un aktīvistiem. Arī šoreiz festivāla rīkotāji aicina visus radošos un idejām bagātos prātus, entuziastus, indivīdus, privātā, valsts un nevalstiskā sektora organizācijas pieteikt savus pasākumus. </p>
      <p>Pieteikšanās norisināsies divos posmos. Tiem, kas vēlas organizēt vairāk nekā vienu pasākumu un radīt interesantu saturu festivāla divu dienu garumā, dalība jāpiesaka līdz nākamā gada 8. janvārim. Savukārt organizatori, kuri sava pasākuma norisi iecerējuši nodrošināt uz kādas no esošajām "Lampas" skatuvēm, dalībai pieteikties varēs nedaudz vēlāk – no 2020. gada 13. janvāra līdz 29. februārim.</p>
      <blockquote>Tēmas izvēlē nav ierobežojumu, formāts ir brīvs un pakļauts tikai domas lidojumam – no nopietnām sarunām, izzinošām darbnīcām un spraigām diskusijām līdz teātra spēlēm un domu rosinošām instalācijām.</blockquote>
      <p>Tā kā pasākumu skaits un festivāla teritorija ir ierobežota, visi pieteikumi piedalīsies konkursā, kurā tos vērtēs festivāla rīkotāji. Pieteikumu izvērtēšanas rezultāti tiks paziņoti individuāli ne vēlāk kā 2020. gada 31. janvārī.</p>
      <p>Plašāka informācija par pieteikšanos un pasākuma pieteikšanās anketa meklējama festivāla<a href="https://festivalslampa.lv/lv/daliba"> mājaslapā.</a></p>
      <p>Kā parasti, arī šajā "Lampā" ieeja apmeklētājiem būs bez maksas. Festivāla izmaksas tiek segtas no ziedojumiem, grantiem un pasākumu rīkotāju līdzmaksājumiem. Arī šoreiz festivāla rīkotāji un atbalstītāji piedāvā stipendijas līdzmaksājuma segšanai, kas to ieguvējiem nodrošina iespēju piedalīties un organizēt savus pasākumus "Lampā" bez maksas.</p>
      <p>Nevalstiskās organizācijas un indivīdi, kas vēlas pieteikt divu dienu programmu, var pretendēt uz fonda atvērtai sabiedrībai "Dots" stipendiju. Stipendijai iespējams pieteikties, vienlaikus piesakot pasākumu. Informācija par stipendijām atsevišķu pasākumu pieteicējiem tiks publicēta 2020. gada janvārī. </p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/valdiba-atbalsta-inovaciju-centru-izveidi-cesis-daugavpili-ventspili-un-liepaja-precizeta.a338904/"/>
        <a href="https://www.lsm.lv/raksts/dzive--stils/cilvekstasti/cesu-rotkalis-daumants-kalnins-senas-rotas-loti-nozimiga-musu-kulturvestures-lieciba.a338705/"/>
        <a href="https://www.lsm.lv/raksts/kultura/kino-foto-un-tv/cesu-fotografi-un-pilsetas-mers-iejutas-eposa-lacplesis-telos.a338106/"/>
        <a href="https://www.lsm.lv/raksts/dzive--stils/vide-un-dzivnieki/raunas-skoleni-izgatavo-sunu-un-kaku-majas-dzivnieku-patversmei-lacisi.a337832/"/>
        <a href="https://www.lsm.lv/raksts/dzive--stils/vecaki-un-berni/gimene-izvelas-dzivot-laukos-lai-deli-izaugtu-par-viriem.a337727/"/>
        <a href="https://www.lsm.lv/raksts/dzive--stils/vecaki-un-berni/pirmaja-konference-vecaku-revolucija-ap-500-mammas-un-teti.a337133/"/>
        <a href="https://www.lsm.lv/raksts/dzive--stils/vecaki-un-berni/vecaku-revolucija-konference-20-iedvesmojosi-un-praktiski-stasti-par-bernu-audzinasanu.a336799/"/>
        <a href="https://www.lsm.lv/raksts/kultura/izklaide/foto-cesis-aizvadita-dokumentalas-filmas-zagari-pirmizrade.a335449/"/>
      </related>
    </article>
  </body>
</html>