<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/19/nagy-meccs-jon-este-boris-johnson-jeremy-corbyn-tevevita"/>
    <meta property="og:site_name" content="infostart"/>
    <meta property="article:published_time" content="2019-11-19T11:05:00+00:00"/>
    <meta property="og:title" content="Nagy meccs jön este: Boris Johnson–Jeremy Corbyn tévévita"/>
    <meta property="og:description" content="Este tartják a két vezető brit miniszterelnökjelölt első televíziós vitáját. A jelenlegi konzervatív kormányfő és munkáspárti kihívója úgy mérheti össze erejét, hogy a kisebb pártok vezetőit kizárták a részvételből."/>
  </head>
  <body>
    <article>
      <h1>Nagy meccs jön este: Boris Johnson–Jeremy Corbyn tévévita</h1>
      <address><time datetime="2019-11-19T11:05:00+00:00">19 Nov 2019, 11:05</time> by <a rel="author">Infostart / InfoRádió - Szvetnik Endre (London)</a></address>
      <h3>Este tartják a két vezető brit miniszterelnökjelölt első televíziós vitáját. A jelenlegi konzervatív kormányfő és munkáspárti kihívója úgy mérheti össze erejét, hogy a kisebb pártok vezetőit kizárták a részvételből.</h3>
      <p>A 2019-es brit választási kampány első élő televíziós vitájának ringjében a kék sarokban Boris Johnson miniszterelnök, a piros sarokban a posztjára pályázó baloldali pártvezér, Jeremy Corbyn áll ki.</p>
      <p>A küzdelem végül kétemberes marad, mivel a brit fellebbviteli bíróság elutasította a választásokon rendszeresen harmadik Liberális Demokraták és a szintén markánsan brexitellenes Skót Nemzeti Párt beadványát, amely szerint törvényellenesen zárták ki őket a műsorból.</p>
      <p>A bírák végül úgy döntöttek, hogy a vitának helyt adó ITV kereskedelmi tévéadó „nem lát el közszolgálati funkciót” – holott, amikor a múlt században létrejött, külön szabályozás tért ki arra, hogy ilyen feltéteknek is meg kell felelnie és rá is vonatkoznak a pártatlanság normái.</p>
      <p>Így négy férfi: Johnson, Corbyn és a két bíró tartott távol két karizmatikus női politikust: Nicola Sturgeon skót pártvezért és Jo Swinsont, a liberálisok első emberét attól, hogy a műsorban alternatívát kínáljon a választóknak.</p>
      <p>Egy másik érdekes momentum az, hogy Johnson és Corbyn is a brexit oldalán áll – szemben a két másik pártvezetővel, így az EU-ban maradásért kampányoló erők egyszerűen nem kapnak szót. Swinson és Sturgeon még panaszt emelhet a brit médiahatóságnál, az Ofcomnál – ez azonban csak azután bírálhatja el az ügyet, hogy a műsor adásba került.</p>
      <p>Az ITV azzal próbál kompenzálni, hogy a többi pártvezetővel egy celebekről szóló bulvárműsor után, kedden késő este ad le interjút. Johnson és Corbyn ezt megelőzően egy egyórás élő műsorban szállhat szembe egymással 200 fős stúdióközönség előtt. Corbynt a bal, Johnsont a jobb oldalra állítják, a nézők és a jelenlévők is kérdezhetnek tőlük.</p>
      <p>A fő téma – nem nagy meglepetésre – a brexit, a brit gazdaság, az egészségügy és a két pártvezér jelleme lesz.</p>
      <p>Johnson például ismét megígéri, hogy konzervatív parlamenti többséggel a háta mögött már el tudja fogadtatni Brüsszellel kötött brexitegyezményét és január végéig ki tudja vezetni az országot az EU-ból. Corbyn közben komplikáltabb képet vázol fel: újratárgyalná az alkut, majd népszavazásra bocsátaná.</p>
      <p>A gazdaság kérdésében furcsa vita várható, mert mindkét párt masszív költekezéssel és az államadósság növelésével akarja magához édesgetni a választókat. A konzervatívok érvelése az, hogy most olcsó a kölcsön. A Labour radikális váltást – például egyes nagy szolgáltatók államosítását is akarja. Előjön majd a politikusoknak a csecsemőölelgetés melletti kedvenc témája, a kórház- és iskolaépítés is.</p>
      <p>Amikor a két politikus jelleme kerül terítékre, Johnson Achilles-ina Jennifer Arcuri amerikai vállalkozóval tényként kezelt korábbi viszonya lesz. A nő egy interjúban azt mondta: ő lojális volt, a politikus viszont "a farkasok elé vetette". Corbynon közben a palesztin ügy és az iszlámfóbia iránt érzékeny pártjában felbukkant antiszemitizmus vádját kérik majd számon.</p>
      <p>
        <i>Nyitókép: MTI/AP/Pool/Jack Hill</i>
      </p>
      <p>
        <b>Kapcsolódó hang</b>
      </p>
      <p>191119 KUL1 1050 Szvetnik - Johnson-Corby TV-vita-kizárták a brexit ellenzőit</p>
      <figure>
        <audio src="https://infostart.hu/audio/00005/000052c0b.mp3"/>
      </figure>
      <p> </p>
    </article>
  </body>
</html>