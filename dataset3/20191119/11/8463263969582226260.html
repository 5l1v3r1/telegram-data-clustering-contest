<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855156/eliminacje-euro-2020-izrael-polska-3-lata-zakazu-dla-kibica-ktory-przerwal-mecz"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T11:08:24+00:00"/>
    <meta property="og:title" content="Eliminacje Euro 2020. Izrael - Polska. 3 lata zakazu dla kibica, który przerwał mecz!"/>
    <meta property="og:description" content="15-letni chłopiec, który wtargnął na boisko w trakcie spotkania Izrael - Polska, nie wejdzie na żaden mecz przez 3 lata! Kibic chciał zrobić sobie zdjęcie z Robertem Lewandowskim."/>
  </head>
  <body>
    <article>
      <h1>Eliminacje Euro 2020. Izrael - Polska. 3 lata zakazu dla kibica, który przerwał mecz!</h1>
      <address><time datetime="2019-11-19T11:08:24+00:00">19 Nov 2019, 11:08</time> by <a rel="author" href="https://sportowefakty.wp.pl/autor/jacek-stanczyk" target="_blank">Jacek Stańczyk</a></address>
      <h4>15-letni chłopiec, który wtargnął na boisko w trakcie spotkania Izrael - Polska, nie wejdzie na żaden mecz przez 3 lata! Kibic chciał zrobić sobie zdjęcie z Robertem Lewandowskim.</h4>
      <related>
        <a href="https://sportowefakty.wp.pl/pilka-nozna/855145/eliminacje-euro-2020-polska-slowenia-robert-lewandowski-daleko-ale-kadra-na-euro"/>
      </related>
      <p>Wyrok zakazu stadionowego zapadł we wtorek rano, wydał go sąd w Jerozolimie na wniosek lokalnej policji. Sędzia nie miał dla chłopaka żadnej litości. - Jego czyn zagrażał bezpieczeństwu ochrony, piłkarzy i każdego, kto ufa w publiczny porządek na stadionach piłkarskich. Na dodatek, wpływa na wizerunek izraelskiego futbolu na świecie - powiedział w orzeczeniu. </p>
      <p>Przypomnijmy. Do incydentu doszło pod koniec sobotniego meczu. 15-latek wbiegł na murawę, bo - jak potem tłumaczył - "chciał sobie zrobić zdjęcie z ulubionym piłkarzem".</p>
      <p>Chodziło mu o <a href="https://sportowefakty.wp.pl/pilka-nozna/robert-lewandowski">Roberta Lewandowskiego</a>. Chłopaka gonił ochroniarz, który przypadkiem staranował <a href="https://sportowefakty.wp.pl/pilka-nozna/tomasz-kedziora">Tomasza Kędziorę</a>. Izraelczyk zdjęcia ostatecznie nie zrobił, choć udało mu się objąć kapitana reprezentacji Polski. </p>
      <p>Do końca meczu pozostawało 2 minuty, sędzia chciał wcześniej go zakończyć. Na prośbę polskiej ekipy, spotkanie udało się dokończyć. - Sędzia myślał, że doszło do ataku kibica na Tomka. Tomek zderzył się jednak z jednym z ochroniarzy. Arbiter chciał skończyć wcześniej mecz, ale podszedłem do niego, powiedziałem mu, że to był przypadek. Że chcemy grać - wyjaśniał potem <a href="https://sportowefakty.wp.pl/pilka-nozna/kamil-glik">Kamil Glik</a>.</p>
      <p>- Wiedziałem, że to kibic, który chciał wbiec na boisko, by zrobić sobie zdjęcie albo mnie po prostu dotknąć. Byłem spokojny. Od razu widać było, że biegnie w moim kierunku młody chłopak z uśmiechem na twarzy - komentował Robert Lewandowski. </p>
      <p>Polska wygrała w Jerozolimie 2:1.<br/><br/><b><a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020">Oglądaj na żywo mecz eliminacji do Euro 2020 Polska - Słowenia. Już we wtorek od godz. 20:30!</a></b></p>
      <p>WP SportoweFakty</p>
    </article>
  </body>
</html>