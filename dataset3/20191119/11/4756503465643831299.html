<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/koristno/postopek-upokojitve-odpoved-pred-upokojitvijo.html"/>
    <meta property="og:site_name" content="Cekin.si"/>
    <meta property="article:published_time" content="2019-11-19T11:24:00+00:00"/>
    <meta property="og:title" content="Pred upokojitvijo morate urediti kar nekaj stvari"/>
    <meta property="og:description" content="Čas je za upokojitev, a ne veste, kakšen je postopek in katere dokumente morate priložiti k zahtevi za priznanje pravice do starostne pokojnine? Preverite, kaj so za Cekin.si povedali na zavodu za pokojninsko in invalidsko zavarovanje."/>
  </head>
  <body>
    <article>
      <h1>Pred upokojitvijo morate urediti kar nekaj stvari</h1>
      <address><time datetime="2019-11-19T11:24:00+00:00">19 Nov 2019, 11:24</time> by <a rel="author">Mira Matković</a></address>
      <p>
        <i>Čas je za upokojitev, a ne veste, kakšen je postopek in katere dokumente morate priložiti k zahtevi za priznanje pravice do starostne pokojnine? Preverite, kaj so za Cekin.si povedali na zavodu za pokojninsko in invalidsko zavarovanje.</i>
      </p>
      <p>Številni, ki so tik pred upokojitvijo, se sprašujejo, kako poteka postopek upokojitve in katere dokumente morajo pripraviti. Najprej je najbolje, da zaposleni sam pri Zavodu za pokojninsko in invalidsko zavarovanje (ZPIZ) preveri, ali izpolnjuje pogoje za upokojitev. Nato se določi točen datum, kdaj bo šel zaposleni v pokoj, s tem datumom pa mu tudi preneha pogodba o zaposlitvi. </p>
      <p>Delodajalec mora zaposlenega odjaviti  iz obveznega pokojninskega in invalidskega ter zdravstvenega zavarovanja, pri tem pa uporabi obrazec M-2.</p>
      <p>Nato oseba, ki gre v pokoj, vloži zahtevo za priznanje pravice do starostne pokojnine pri zavodu, in sicer elektronsko prek sistema Moj eZPIZ, s kvalificiranim digitalnim potrdilom, ali osebno na najbližji območni enoti zavoda ali po pošti, so nam razložili na ZPIZ. </p>
      <p>Zanimalo nas je, koliko prej mora zaposleni, ki želi v pokoj, pri delodajalcu vložiti obrazec o odpovedi delovnega razmerja, da bi bil takoj po zaključku zaposlitve že upravičen do pokojnine. "<i>Predlagamo, da zaradi pravočasne izdaje odločbe in ureditve obveznega zdravstvenega zavarovanja zahtevo vloži približno dva meseca pred zaključkom dela</i>," so nam pojasnili na omenjenem zavodu. </p>
      <p>
        <b>Katere dokumente boste potrebovali priložiti k zahtevi za priznanje pravice do starostne pokojnine?</b>
      </p>
      <p>Priporočene priloge k zahtevi za priznanje pravice do starostne pokojnine:</p>
      <p>► delovna knjižica in morebitna druga dokazila (npr. odločba o priznanju pokojninske dobe v tujini),</p>
      <p>► dokazilo o prenehanju obveznega zavarovanja (npr. akt o prenehanju delovnega razmerja, samozaposleni potrdilo o izbrisu iz Poslovnega registra Slovenije, zavarovanci, prostovoljno vključeni v obvezno zavarovanje, obrazec M-2 ipd.),</p>
      <p>► sporazum staršev o uveljavljanju znižanja starostne meje za pridobitev pravice do starostne pokojnine zaradi otrok (če vlagate zahtevo za starostno upokojitev po prej veljavnem zakonu – ZPIZ-1),</p>
      <p>► potrdilo o regresu za letni dopust v letu uveljavljanja pravice do starostne pokojnine (prejem celotnega ali sorazmernega dela regresa za letni dopust) in</p>
      <p>► morebitno dokazilo o zaposlitvi v tujini.</p>
      <figure>
        <img src="https://images.24ur.com/media/images/1920xX/Nov2019/8cae317611_62345502.jpg?v=d41d"/>
        <figcaption>Upokojitev<cite>FOTO: Shutterstock</cite></figcaption>
      </figure>
      <p>
        <b>Kaj Zpiz svetuje, če se v postopku ugotovi, da delodajalec delavcu ni plačeval obveznosti iz naslova zavarovanja? </b>
      </p>
      <p>Zavod na podlagi evidenc, s katerimi razpolaga po prejemu podatkov na obračunih davčnega odtegljaja iz Fursa, delodajalcu in zavarovancu, za katere delodajalec ni predložil obračuna davčnega odtegljaja, posreduje obvestilo. Ta vsebuje poziv delodajalcu, da mora izplačati plačo, v kolikor jo še ni, in predložiti obračun davčnega odtegljaja, zavarovanca pa se obvesti o obdobju, za katerega njegov delodajalec ni obračunal prispevkov za pokojninsko in invalidsko zavarovanje, o posledicah, ki jih ima dejstvo, da delodajalec ni predložil obračuna davčnega odtegljaja, hkrati pa se ga pozove, da se izreče o prejemu plače, vključno z njeno višino, v kolikor je le to prejel, so nam razložili na zavodu za pokojninsko in invalidsko zavarovanje in dodali, da podatke o posredovanih obvestilih posredujejo naprej finančni upravi in inšpektoratu za delo.</p>
      <p>"<i>Obdobja, na katero se nanaša obvestilo, se delavcu upoštevajo v pokojninsko dobo, ne glede na to, da prispevki za pokojninsko in invalidsko zavarovanje niso niti obračunani, niti plačani, ne bo pa to obdobje zajeto pri izračunu pokojninske osnove, od katere se potem v določenem odstotku odmeri pokojnina</i>," so nam pojasnili v nadaljevanju. </p>
      <p>Pomembna novost, ki jo prej naveden člen še prinaša, je tudi pristojnost finančne uprave, da v okviru davčnega nadzora uvede postopek o prekršku zoper tiste delodajalce, ki niso izplačali plače in predložili obračuna davčnega odtegljaja. Do sprejema te novele, finančna uprava namreč ni imela pristojnosti ukrepati zoper zavezanca, ki je podal izjavo, da plače ni izplačal, so za Cekin.si poudarili na pristojnem zavodu in dodali, da je finančna uprava v teh primerih zadevo odstopila inšpektoratu za delo.</p>
      <p>Kaj pa, če delodajalec zaposlenemu ni izplačal regresa, nas je zanimalo. "<i>Pravica do regresa je pravica, ki izhaja iz delovnopravne zakonodaje. Če delodajalec ne izplača regresa za letni dopust, mu zavod ob priznanju pravice do pokojnine izplača letni dodatek v celoti oziroma v sorazmernem delu, odvisna od izplačila delodajalca</i>," so za <i>Cekin.si</i> pojasnili na Zpizu. </p>
      <p>Prosili smo tudi za pojasnilo glede sporazuma staršev o uveljavljanju znižanja starostne meje za pridobitev pravice do starostne pokojnine zaradi otrok. Kaj, če se zakonca ne moreta dogovoriti, če sta morda ločena ... Na Zpizu so nam odgovorili, da je do znižanja starosti upravičena ženska, moški pa le, če je užival pravico do nadomestila iz naslova starševstva. Za znižanje starosti zaradi skrbi za otroke so določene spodnje meje. Na tej podlagi se lahko znižujeta le dve od možnih starosti, predpisanih za pridobitev pravice do starostne pokojnine, so pojasnili. </p>
      <p>
        <b>Kakšen je postopek upokojitve za samostojne podjetnike?</b>
      </p>
      <p>Na Zpizu so nam razložili tudi, kako naj ravna oseba, ki je samozaposlena in se želi upokojiti. </p>
      <p>Če je oseba samozaposlena, mora:</p>
      <p>► opraviti izbris iz Poslovnega registra Slovenije in</p>
      <p>► se odjaviti iz obveznega pokojninskega in invalidskega ter zdravstvenega zavarovanja z obrazcem M-2, ki ga s kvalificiranim digitalnim potrdilom (brezplačno ga pridobi na upravni enoti) lahko odda tudi preko portala e-VEM.</p>
      <p>Nato je potrebno vložiti zahtevo za priznanje pravice do starostne pokojnine pri zavodu, in sicer elektronsko prek sistema Moj eZPIZ, s kvalificiranim digitalnim potrdilom, osebno na najbližji območni enoti zavoda ali po pošti. </p>
      <related>
        <h4>Sorodni članki</h4>
        <a href="https://cekin.si/rubrika/premozenje/predlog-pokojninske-novele-dvojni-status-upokojenca-upokojitev-upokojenec-upokojitveni-pogoji-izplacilo-pokojnine-izracun-pokojnine.html"/>
        <a href="https://cekin.si/rubrika/premozenje/odmerni-odstotek-za-izracun-pokojninske-osnove-izracun-pokojnine-upokojitev-koliko-pokojnine-bom-dobil.html"/>
        <a href="https://cekin.si/koristno/pravica-do-polne-pokojnine.html"/>
        <a href="https://cekin.si/premozenje/upokojenci-morate-vedeti-decembra-vas-caka-presenecenje-izredna-uskladitev-pokojnin.html"/>
        <a href="https://cekin.si/premozenje/izredna-uskladitev-pokojnin.html"/>
      </related>
    </article>
  </body>
</html>