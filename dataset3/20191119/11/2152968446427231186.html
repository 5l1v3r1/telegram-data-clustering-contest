<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/19/ekshyn-v-planinata-turisti-sreshtnaha-vylci-padnaha-v-propast.430085"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T11:16:00+00:00"/>
    <meta property="og:title" content="Екшън в планината: Туристи срещнаха вълци, паднаха в пропаст..."/>
    <meta property="og:description" content="Двамата мъже са оцелели като по чудо в Балкана над Калофер | Dnes.bg"/>
  </head>
  <body>
    <article>
      <h1>Екшън в планината: Туристи срещнаха вълци, паднаха в пропаст...</h1>
      <h2>Двамата мъже са оцелели като по чудо в Балкана над Калофер</h2>
      <address><time datetime="2019-11-19T11:16:00+00:00">19 Nov 2019, 11:16</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Млади мъже оцеляха по чудо след като близо денонощие бедстваха в Стара планина над Калофер. Те са преживели истински кошмар – срещнали са вълци, паднали са в пропаст и са зъзнели часове наред в река.</p>
      <p>Екшънът като на кино се е разиграл в нощта срещу вторник.</p>
      <related>
        <a href="https://www.dnes.bg/obshtestvo/2019/11/14/sled-sreshta-s-mechka-v-gorata-lovec-zavyrshi-v-bolnica.429576"/>
      </related>
      <p>Няколко планински спасители са участвали в акцията по издирването им.</p>
      <p>Мъжете, на 25 и на 26 години, са потеглили от град Калофер към връх Ботев в неделя около обяд в мъгла, влага и вятър.</p>
      <p>Те са се движили по зимната пътека към върха.</p>
      <p>"Тръгнали са към връх Ботев. По пътя, в посока заслон Маринка, до един изоставен трафопост се натъкват на вълци. Панически започват да бягат назад. Така те попадат в улей, който минава през много пресечена местност", каза  кметът на Калофер Румен Стоянов, който е научил за случилото се от спасителите.</p>
      <p>"Единият от тях успява някак да се задържи. Връща се по маркировката и се качва до връх Ботев. Другият полита надолу. За радост, той успява да падне до реката. Тръгва по нея и стига до хижа Рай. Обадил се е оттам и е казал къде точно се намира и нашите спасители са го открили", каза още той пред Нова тв.</p>
      <p>"Другото момче, което е било на Ботев връх, след подаването на сигнала, на другия ден тръгва за хижа Рай. <br/>Минавайки оттам съобщава на хижаря за случилото се. Той информира мен. Аз се свързах със спасителите и тогава той е слязъл при колата си и е разбрал какво се е случило с приятеля му", разказа Георги Князов от туристическо дружество "Калофер".</p>
    </article>
  </body>
</html>