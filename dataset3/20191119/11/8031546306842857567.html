<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109128-Makron%253A-Nasilieto-oporochi-dvidzenieto-na-%20dzaltite-dziletki%20"/>
    <meta property="og:site_name" content="Канал 3"/>
    <meta property="article:published_time" content="2019-11-19T11:56:00+00:00"/>
    <meta property="og:title" content="Макрон: Насилието опорочи движението на &quot;жълтите жилетки&quot;"/>
    <meta property="og:description" content="Френската полиция арестува 254 души по време на сблъсъците във Франция"/>
  </head>
  <body>
    <article>
      <h1>Макрон: Насилието опорочи движението на "жълтите жилетки"</h1>
      <h2>Френската полиция арестува 254 души по време на сблъсъците във Франция</h2>
      <address>
        <time datetime="2019-11-19T11:56:00+00:00">19 Nov 2019, 11:56</time>
      </address>
      <p>
        <b>Френският президент Еманюел Макрон осъди "нихилизма на насилието", който е опорочил движението на "жълтите жилетки" заради проявите на жестоко насилие при демонстрациите през уикенда, отбелязващи първата му годишнина.</b>
      </p>
      <p><b><i>„Когато на улицата се случва омраза и има унищожение в името на идеали, мълчанието на много гласове ги превръща в съучастници. Твърде много бъркат идеалите с нихилизма на насилието“</i></b>, каза Макрон.</p>
      <p>Макрон похвали "братството" на протестиращите в провинцията, особено в селските райони в началото на движението, но заяви, че други са "го опорочили, извършвайки насилие сред анонимността", съобщи АФП.</p>
      <p>Френската полиция арестува 254 души по време на сблъсъци в Париж и други градове на първата годишнина от движението в събота, каза министърът на вътрешните работи.</p>
      <p>Насилието в Париж, където полицията се бори с безредиците с часове около югоизточния площад Place d'Italie, беше най-лошото във френската столица от месеци.</p>
      <p>В селските райони на Франция годишнината премина като цяло спокойно, след като хиляди "жълти жилетки" блокираха кръстовища.</p>
      <p>„Жълтите жилетки”, които обвиняват Макрон, че управлява от името на градския елит, са категорични, че не са си отишли.</p>
      <p>Сега те смятат да обединят силите си със синдикалното движение, което планира голяма транспортна стачка заради пенсионните реформи, която започва на 5 декември.</p>
      <related>
        <h4>Още по темата</h4>
        <a href="http://kanal3.bg/news/world/europe/108649-Makron-otvori-Zapadnite-Balkani-za-Rusiya%252C-kato-blokira-Albaniya-i-Makedoniya-za-ES%252C-zayavi-noviyat-shef-na-EK"/>
        <a href="http://kanal3.bg/news/world/108331-Makron-obidi-i-Bosna%252C-nareche-ya-bomba-sas-zakasnitel"/>
      </related>
    </article>
  </body>
</html>