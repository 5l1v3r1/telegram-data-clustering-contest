<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/toplofikatziya-sofiya-lichni-kaloyan-1618333.html"/>
    <meta property="og:site_name" content="Cross"/>
    <meta property="article:published_time" content="2019-11-19T11:46:00+00:00"/>
    <meta property="og:title" content="Калоян Паргов: Не мисля, че мотивите за оставката на директора на „Топлофикация-София“ са само лични"/>
    <meta property="og:description" content="/КРОСС/ &quot;Не мисля, че мотивите за оставката на директора на „Топлофикация-София“ са само лични, отчитаме и, че финансовият одит на дружеството е наложителен, предвид размера на дълговете и най-вече решението на Общинския съвет от лятото , което даде ход на търсенето на международен консултант, който да предложи финансов модел за развитие на дружеството&quot;, каза председателят на БСП-София и общински съветник в СОС Калоян Паргов пред журналисти след провело се заседание в СОС."/>
  </head>
  <body>
    <article>
      <h1>Калоян Паргов: Не мисля, че мотивите за оставката на директора на „Топлофикация-София“ са само лични</h1>
      <address>
        <time datetime="2019-11-19T11:46:00+00:00">19 Nov 2019, 11:46</time>
      </address>
      <p>/КРОСС/ "Не мисля, че мотивите за оставката на директора на „Топлофикация-София“ са само лични, отчитаме и, че финансовият одит на дружеството е наложителен, предвид размера на дълговете и най-вече решението на Общинския съвет от лятото , което даде ход на търсенето на международен консултант, който да предложи финансов модел за развитие на дружеството", каза председателят на БСП-София и общински съветник в СОС Калоян Паргов пред журналисти след провело се заседание в СОС.</p>
      <p>„Вчера за пореден път в медиите изтече съобщение за оставката на директора на „Топлофикация-София“. Практиката директори на общински дружества да си подават оставката по лични причини не е от вчера. И предвид това, че желанието за промяна в София надделя над желанието да остане статуквото, говоря вследствие на резултатите от първи тур, и заявките от управляващото мнозинство, което се формира за промяна, днес поставихме въпроса за тази оставка и за поява на нови име, начело на „Топлофикация““, посочи той.</p>
      <p>Калоян Паргов отбеляза като наложително комисиите в СОС, които имат отношение по въпроса с „Топлофикация-София“, да изслушат Надзорния съвет на дружеството.</p>
      <p>„Затова поискахме след днешното конструиране на комисиите на СОС спешно заседание на три комисии, които имат отношение към „Топлофикация-София“, тъй като отоплителният сезон вече навлиза, а именно Инженерната комисия, така наречената Стопанска комисия, както и Комисията по финанси и бюджет. Те трябва да изслушат надзора и управителното тяло с оглед моментното състояние, готовността за отоплителния сезон, причините, довели до тази оставка, ако са известни на Надзора, защото не мисля, че са само лични, и оттук нататък как продължаваме“, допълни той.</p>
      <p>Калоян Паргов заяви още, че от БСП държат да бъде спазена буквата на закона и следващото ръководство на „Топлофикация-София“ да бъде избрано с конкурс, на който всички кандидати да представят концепциите си. „Дължим това на софиянци, знаете, че напрежението около „Топлофикация-София“ винаги се засилва около отоплителния сезон“, добави още той.</p>
    </article>
  </body>
</html>