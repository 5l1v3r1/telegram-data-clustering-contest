<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/d66-indringende-datamacht-bedrijven-overheden-beperken"/>
    <meta property="og:site_name" content="Emerce"/>
    <meta property="article:published_time" content="2019-11-19T11:52:00+00:00"/>
    <meta property="og:title" content="D66 wil indringende datamacht van bedrijven en overheden beperken"/>
    <meta property="og:description" content="D66 wil de indringende datamacht van bedrijven en overheden beperken. Dat is cruciaal om onze democratie, onze rechtstaat en onze vrijheid te beschermen, vindt de partij."/>
  </head>
  <body>
    <article>
      <h1>D66 wil indringende datamacht van bedrijven en overheden beperken</h1>
      <address><time datetime="2019-11-19T11:52:00+00:00">19 Nov 2019, 11:52</time> by <a rel="author">Redactie Emerce</a></address>
      <p>
        <b>D66 wil de indringende datamacht van bedrijven en overheden beperken. Dat is cruciaal om onze democratie, onze rechtstaat en onze vrijheid te beschermen, vindt de partij.</b>
      </p>
      <p>Er worden steeds meer algoritmes gebruikt die data van onschuldige mensen analyseren op verkeerd gedrag, zonder dat zij ergens van verdacht zijn. Nu is het SyRI, straks zijn het gezichtsherkenningscamera’s die controleren of je door rood loopt, aldus Kamerlid Kees Verhoeven van D66.</p>
      <p>Techreuzen en overheden kunnen steeds dieper in onze levens treden. Dat gebeurt zonder dat we daar grip op hebben. Zonder dat we een vrije keuze of inspraak hebben. Zonder dat we ons recht kunnen halen.</p>
      <p>De partij lanceert vandaag een <a href="https://d66.nl/content/uploads/sites/2/2019/11/D66_pamflet_Digitale_Revolutie.pdf">pamflet</a> met de titel ‘Digitale Revolutie’, daarin staan 12 voorstellen om de steeds verdergaande datamacht van techreuzen en overheden in te perken. Ingrijpende algoritmes zoals gebruikt bij gezichtsherkenning of SyRI moeten volgens de partij verboden worden tot er wetgeving en toezicht is.</p>
      <p>Verhoeven: ‘Iedereen moet vrij online kunnen surfen zonder dat anderen meekijken. Het wordt met de dag duidelijker dat overheden en techreuzen te hongerig zijn naar onze persoonsgegevens. Algoritmes verdelen ons in hokjes: autochtoon, extreemrechts, arm, homoseksueel of hoogopgeleid. Op basis daarvan worden beslissingen genomen. Van fraudeonderzoek tot het onder je neus schuiven van nepnieuws. Dat heeft gevolgen voor onze vrijheid en grondrechten. Discriminatie ligt op de loer en privacy verdwijnt. De politiek moet hier paal en perk aan stellen. Er gebeurt veel te weinig.’</p>
      <p>
        <i>Foto Shutterstock</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/d66-geef-mensen-grip-data-na-dood"/>
        <a href="https://www.emerce.nl/nieuws/d66-maak-nietgepersonaliseerde-advertenties-standaard"/>
        <a href="https://www.emerce.nl/nieuws/geen-aparte-digitale-kluis-persoonsgegevens"/>
      </related>
    </article>
  </body>
</html>