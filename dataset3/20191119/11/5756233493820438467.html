<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622282/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D8%AE%DB%8C-%DA%A9%D8%A7%D9%84%D8%A7%E2%80%8C%D9%87%D8%A7-%D8%A7%D8%B1%D8%AA%D8%A8%D8%A7%D8%B7%DB%8C-%D8%A8%D9%87-%D8%A8%D9%86%D8%B2%DB%8C%D9%86-%D9%86%D8%AF%D8%A7%D8%B1%D8%AF-%D8%B3%D8%A7%D9%85%D8%A7%D9%86%D9%87-124-%D8%AF%D8%B1%DB%8C%D8%A7%D9%81%D8%AA-%D8%B4%DA%A9%D8%A7%DB%8C%D8%A7%D8%AA-%D8%A7%D8%B2-%D9%82%DB%8C%D9%85%D8%AA-%DA%A9%D8%A7%D9%84%D8%A7%E2%80%8C%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:05:00+00:00"/>
    <meta property="og:title" content="افزایش قیمت برخی کالا‌ها ارتباطی به بنزین ندارد/ سامانه 124؛ دریافت شکایات از قیمت کالا‌ها"/>
    <meta property="og:description" content="قائم مقام وزیر صمت در امور بازرگانی از فعال شدن سامانه ۱۲۴ برای دریافت شکایات مردمی از قیمت کالا‌ها، از ساعت ۷ تا ۲۲ خبر داد."/>
  </head>
  <body>
    <article>
      <h1>افزایش قیمت برخی کالا‌ها ارتباطی به بنزین ندارد/ سامانه 124؛ دریافت شکایات از قیمت کالا‌ها</h1>
      <address>
        <time datetime="2019-11-19T11:05:00+00:00">19 Nov 2019, 11:05</time>
      </address>
      <p>
        <i>قائم مقام وزیر صمت در امور بازرگانی از فعال شدن سامانه ۱۲۴ برای دریافت شکایات مردمی از قیمت کالا‌ها، از ساعت ۷ تا ۲۲ خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین مدرسی خیابانی، قائم مقام وزیر صمت در امور بازرگانی با بیان اینکه سامانه ۱۳۵ سازمان تعزیرات حکومتی نیز برای دریافت گزارش‌های مردمی فعال شده است، گفت: فهرست قیمت کالا‌های اساسی در اپلیکیشن آپ نیز به مردم ارائه شده است. سه میلیون واحد صنفی داریم که نمی‌توانیم برای هر کدام از آن‌ها یک بازرس بگذاریم از مردم خواست از فروشگاه‌هایی خرید کنند که برچسب قیمت کالا دارند. برای اطمینان مردم از مبارزه تنظیم بازار با سوء استفاده کنندگان شرایط کنونی تخلفات آن‌ها در سامانه ۱۲۴ و اپلیکیشن آپ قرار می‌گیرد.</p>
      <p>وی افزود: تمرکز ستاد تنظیم بازار بر کنترل قیمت صد قلم کالای اساسی است، اما این به معنای کنترل نکردن بقیه قیمت‌ها نیست. هفت هزار و ۵۰۰ اتحادیه برای سه میلیون واحد صنفی وجود دارد که با همه آن‌ها جلسه گذاشته ایم و آن‌ها در طرح مبارزه با گران فروشی قیمت‌ها همراه هستند. این اتحادیه‌ها هر کدام بین دو تا ۱۰ بازرس دارند که اگر برای هر کدام دو بازرس در نظر بگیریم ۱۵ هزار بازرس اتحادیه‌ها نیز ستاد تنظیم بازار را در کنترل قیمت‌ها کمک می‌کنند.</p>
      <p>مدرسی ادامه داد: بخش تأمین پشتوانه خوبی دارد و مردم بدانند اکنون به دلیل انباشت کالا‌ها در گمرکات و کشتی‌ها دغدغه تخلیه آن‌ها را داریم. ستاد تنظیم بازار دائمی، جزو وظایف حاکمیتی است و تعطیل شدنی نیست. از ابتدای اجرای طرح افزایش قیمت بنزین، ستاد تنظیم بازار چهار جلسه برای همگرایی و همکاری همه دستگاه‌های مرتبط با این موضوع برگزار کرده است. از ابتدای سال اقدام به تأمین کالا‌های اساسی شده است و ذخایر این کالا‌ها وضع بسیار خوبی دارد و حتی در برخی از آن‌ها دو برابر نیاز کشور ذخیره سازی شده است.</p>
      <p>به گفته این مقام مسوول این ستاد تلاش می‌کند اصلاح قیمت‌ها کمترین تأثیر را بر ثبات فضای اقتصادی کشور داشته باشد و شبکه‌های توزیع را به سمت این ثبات هدایت می‌کند. به دلیل کافی بودن کالا‌ها در بازار و انبارها؛ تخفیف فروشگاه‌ها ادامه خواهد یافت.</p>
      <p>مدرسی خیابانی با بیان اینکه با استفاده از سامانه رصد قیمت کالا، بهای صد قلم کالا کنترل می‌شود گفت: بر اساس آمار روز گذشته، قیمت ۵۱ قلم کالای اساسی کاهش و ۱۱ قلم افزایش داشته و قیمت ۳۸ قلم کالا نیز ثابت مانده است.</p>
      <p>وی افزود: افزایش قیمت برخی کالا‌ها مانند برنج وارداتی به دلیل ممنوع شدن واردات و حمایت از برنج داخلی است. برای افزایش کنترل‌ها همه دستگاه‌ها به میدان آمدند و چهار هزار و ۳۰۰ بازرس روزانه ۳۰ هزار بازرسی انجام می‌دهند. تا کنون دو هزار پرونده تعزیراتی برای تخلفات تشکیل شده است. این که گرانی قیمت‌ها را به افزایش قیمت بنزین مرتبط کنیم؛ جفا در طرح افزایش قیمت بنزین است، زیرا قیمت برخی کالا‌ها مقطعی و فصلی است و ربطی به گرانی بنزین ندارد.</p>
      <p>این مقام مسوول اظهار داشت: پیش از اجرای طرح سهمیه بندی بنزین و افزایش قیمت این فرآورده، روزی صد میلیون لیتر بنزین با یارانه پنهان هنگفت در کشور استفاده می‌شد و میزان برخورداری دهک بالای جامعه نسبت به دهک پایین جامعه از یارانه انرژی ۱۱ برابر است.</p>
      <p>وی با بیان اینکه با اجرای طرح افزایش قیمت بنزین افزون بر جلوگیری از قاچاق و آلودگی هوا، روند پرداخت یارانه به انرژی معکوس و به نفع دهک‌های ضعیف جامعه شد گفت: اگر با روند گذشته که ۲ و ۸ دهم برابر میانگین دنیاست بنزین مصرف می‌کردیم به زودی وارد کننده این فراورده می‌شدیم و در نتیجه ارزی که کشور برای واردات بنزین هزینه می‌کرد به دهک‌های مرفه جامعه می‌رسید. بنزین هزار تومانی مانع فکر کردن برای توسعه مترو، زیرساخت‌های حمل و نقل، خودرو‌های با کیفیت و بهبود حمل و نقل عمومی می‌شد. در کشور ما مصرف بنزین ۱۰ و ۷ دهم لیتر در هر صد کیلومتر است در حالی که در دنیا این رقم ۵ و نیم لیتر است.</p>
      <p>مدرسی افزود: پس از پیروزی انقلاب اسلامی ۱۵ بار قیمت بنزین از ۱۰ تا ۴۰۰ درصد افزایش یافته است که شش بار موجب کاهش تورم و سه بار موجب افزایش تورم شده و شش بار نیز تورم تغییر نکرده است. با کنترل‌هایی که انجام می‌دهیم جلوی شوک حاصل از گرانی بنزین را می‌گیریم و پس از مدتی مردم مزایای حاصل از این طرح را می‌بینند. نقطه قوت اجرای طرح ستاد تنظیم بازار برای جلوگیری از افزایش قیمت ها، همکاری اصناف است. بر اساس قانون مبارزه با قاچاق کالا و ارز هفت سامانه در وزارت صنعت، معدن و تجارت طراحی شده و این سامانه‌ها در حال وصل شدن به دستگاه‌های دیگر است.</p>
      <p>طبق گفته‌های قائم مقام وزیر صمت در امور بازرگانی برای چابکی شبکه توزیع و نجات فضای اقتصادی کشور، استفاده از سامانه‌ها و شبکه آی تی ضروری است. همه انبارها، سیلوها، سردخانه‌ها و ... زیر نظر این سامانه‌ها قرار دارند؛ ارز ۴۲۰۰ تومانی فقط برای واردات هفت قلم کالا مانند برنج، روغن، شکر است. اکنون برنج وارداتی با ارز ۴۲۰۰ تومانی در بازار ۷۵۰۰ تومان توزیع می‌شود که اگر با ارز نیمایی وارد می‌شد قیمت آن ۱۶ هزار تومان بود. قیمت برنج وارداتی قلاب حمایتی برای قیمت برنج داخلی است و قیمت برنج وارداتی قیمت برنج داخلی را حدود ۲۰ تا ۲۵ هزار تومان نگه داشته است.</p>
      <p>این مقام مسوول تصریح کرد: همان کسانی که ادعای نگرانی قیمت‌ها و دغدغه مردم را دارند جاده‌ها را بستند و در نظام حمل و نقل اختلال ایجاد کردند، اما صنوف و تشکل‌ها از طرح مقابله با گرانی قیمت‌ها حمایت و با آن همراهی می‌کنند. تأمین مواد اولیه تولید و توزیع کالا‌ها را کنترل می‌کنیم و رئیس سازمان تعزیرات حکومتی شعب ویژه‌ای را برای بررسی پرونده‌هایی که از افزایش قیمت بنزین سوء استفاده می‌کنند ایجاد کرده است. حدود پنج تا شش درصد از بازرسی‌های صنوف منجر به گزارش تخلف می‌شود و جرایم ما برای تخلف‌ها بازدارنده است، زیرا در پی احقاق حق مصرف کنندگان هستیم.</p>
      <p>علی اصغر ملکی، رئیس اتحادیه گوشت گوسفندی نیز در این برنامه گفت: هیچ مشکلی در تأمین و توزیع گوشت نداریم و به اندازه کافی دام در کشتارگاه‌ها است.</p>
      <p>وی افزود: هیچ تغییر قیمتی نداریم و نخواهیم داشت و در دو ماهه اخیر هر هفته قیمت گوشت کاهش یافته است به طوری که قیمت گوشت در مقایسه با دو ماه پیش ۱۵ تا ۲۰ هزار تومان کاهش یافته است. بخش حمل و نقل دام نیز از گازوئیل استفاده می‌کند که افزایش قیمت بنزین تأثیری بر آن ندارد.</p>
      <p>بهمن محمد یاری مدیرعامل اتحادیه مرغداران گوشتی کشور نیز در این برنامه گفت: تولید گوشت مرغ در مقایسه با سال ۹۷ یازده درصد افزایش یافته است و برای چهار ماه آینده نیز روند صعودی تولید را برنامه ریزی کرده ایم. در آذر ۱۲۰ میلیون، در دی ۱۲۸ میلیون و در بهمن ۱۴۱ میلیون قطعه جوجه ریزی خواهیم داشت.</p>
      <p>وی با بیان اینکه قیمت نهاده‌ها ثابت است گفت: قیمت مرغ در حد قیمت مصوب است و در برخی استان‌ها نیز کاهش قیمت داشته ایم.</p>
      <p>ابراهیم درستی عضو هیأت رئیسه اتاق اصناف کشور نیز در این برنامه گفت: افزایش قیمت آن چنانی در کالا‌ها نداشته ایم و کنترل می‌کنیم که کسی از گرانی قیمت بنزین سوء استفاده نکند. کالا‌ها در بازار و انبار‌ها وجود دارد و سازمان حمایت از مصرف کنندگان نیز بر بازار نظارت می‌کند که کسی از شرایط سوء استفاده نکند.</p>
      <p>وی ادامه داد: نظام حمل و نقل کالا‌ها در کشور بیشتر از گازوئیل استفاده می‌کند و گرانی بنزین در آن اثری ندارد. اگر کسی در این شرایط موج سواری و تخطی کند با آن برخورد می‌کنیم.</p>
    </article>
  </body>
</html>