<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/naglyadova-rada-ukreksimbanku-ogolosyla-konkurs-na-posadu-golovy-pravlinnya/"/>
    <meta property="og:site_name" content="Рубрика"/>
    <meta property="article:published_time" content="2019-11-19T11:51:53+00:00"/>
    <meta property="og:title" content="Наглядова рада Укрексімбанку оголосила конкурс на посаду голови правління"/>
    <meta property="og:description" content="Наглядова рада державного Укрексімбанку оголосила конкурсний відбір на посаду голови правління фінустанови із залученням міжнародної компанії з добору персоналу Odgers Berndtson. Про це повідомило Міністерство фінансів України на сайті. Згідно з повідомленням, рішення щодо проведення конкурсу НР ухвалила 15 листопада. Прийом документів розпочався 18 листопада і триватиме до 2 грудня 2019 року. 3 грудня комітет […]"/>
  </head>
  <body>
    <article>
      <h1>Наглядова рада Укрексімбанку оголосила конкурс на посаду голови правління</h1>
      <address><time datetime="2019-11-19T11:51:53+00:00">19 Nov 2019, 11:51</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/13-9-860x580-c-1.jpg"/>
      </figure>
      <p>
        <b>
          <b>Наглядова рада державного Укрексімбанку оголосила конкурсний відбір на посаду голови правління фінустанови із залученням міжнародної компанії з добору персоналу Odgers Berndtson.</b>
        </b>
      </p>
      <p>Про це повідомило Міністерство фінансів України <a href="https://www.mof.gov.ua/uk">на сайті.</a></p>
      <p>Згідно з повідомленням, рішення щодо проведення конкурсу НР ухвалила 15 листопада. Прийом документів розпочався 18 листопада і триватиме до 2 грудня 2019 року. 3 грудня комітет з питань призначень НР банку спільно з Odgers Berndtson відбере не більше ніж десятьох учасників конкурсу, яких допустять до наступного етапу, а 4-6 грудня відбудеться співбесіда з кандидатами, за результатами якої буде відібрано трьох представників для проходження фінального етапу відбору.</p>
      <p>Фінальний етап відбору відбудеться <b>6 грудня.</b></p>
      <p>Претендент на посаду голови правління Укрексімбанку повинен мати досвід роботи у фінансовому секторі не менше ніж п’ять років, зокрема на керівних посадах – не менше ніж три роки та бездоганну ділову репутацію.</p>
      <p>Як повідомлялося, працівники Служби безпеки України за дорученням Генеральної прокуратури України у рамках кримінального провадження за ознаками вчинення злочинів, передбачених ч. 1 ст. 255, ч. 5 ст. 191, ч. 3 ст. 209, 16 листопада затримали голову правління Укрексімбанку Олександра Гриценка.</p>
      <p>На думку адвоката Гриценка, затримання здійснено без постанови суду з грубими порушеннями закону та за відсутності законних підстав.</p>
      <p>Нагадаємо, що <a href="https://rubryka.com/2019/11/19/prokuratura-obvynuvachuye-glavu-ukreksimbanku-u-spryyanni-kurchenkovi-ta-arbuzovu-dlya-zabezpechennya-interesiv-poroshenka/">прокуратура обвинувачує главу Укрексімбанку у сприянні Курченкові та Арбузову для забезпечення інтересів Порошенка.</a></p>
    </article>
  </body>
</html>