<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/league-replies-to-cpm.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T11:21:00+00:00"/>
    <meta property="og:title" content="തീവ്രവാദി ഗ്രൂപ്പ് ഏതെന്ന് സിപിഎം വ്യക്തമാക്കണമെന്ന് ലീഗ്; സ്വാഗതം ചെയ്ത് ബിജെപി"/>
    <meta property="og:description" content="കോഴിക്കോട്∙ സിപിഎം മാവോയിസ്റ്റ് അഭയകേന്ദ്രമായി മാറിയെന്ന് മുസ്‌ലിം ലീഗ്. പി.മോഹനന്റെ പ്രസ്താവന ഇതു മറയ്ക്കാനാണെന്നും ലീഗ് കോഴിക്കോട് ജില്ലാ.Cpm. p mohanan. legue. maoist. manorama news. manorama online. malayalam news. uapa.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തീവ്രവാദി ഗ്രൂപ്പ് ഏതെന്ന് സിപിഎം വ്യക്തമാക്കണമെന്ന് ലീഗ്; സ്വാഗതം ചെയ്ത് ബിജെപി</h1>
      <address><time datetime="2019-11-19T11:21:00+00:00">19 Nov 2019, 11:21</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ കോഴിക്കോട് കേന്ദ്രീകരിച്ച് പ്രവർത്തിക്കുന്ന മുസ്‌ലിം തീവ്രവാദ സംഘടനയാണ് മാവോയിസ്റ്റുകളെ വെള്ളവും വളവും കൊടുത്ത് വളർത്തുന്നതെന്ന സിപിഎം കോഴിക്കോട് ജില്ലാസെക്രട്ടറി പി. മോഹനന്റെ വാക്കുകൾ നിയമസഭയിൽ ഉന്നയിച്ച് പ്രതിപക്ഷം.  പി. മോഹനൻ ആരോപിച്ച ഇസ്ലാമിക തീവ്രവാദം സംബന്ധിച്ച് സർക്കാരിന് എന്തെങ്കിലും വിവരമുണ്ടോയെന്നു പ്രതിപക്ഷനേതാവ് രമേശ് ചെന്നിത്തല ചോദിച്ചു. പൊതുയോഗത്തിൽ രാഷ്ട്രീയനേതാക്കൾ നടത്തുന്ന പ്രസംഗം സഭയിൽ ഉന്നയിക്കുന്നത് അനാവശ്യമെന്നു മന്ത്രി ഇ.പി. ജയരാജന്റെ മറുപടി. </p>
      <p>എന്നാൽ സഭയ്ക്കു പുറത്തുള്ളവരുടെ പ്രസ്താവന ഗൗരവമായി കാണേണ്ടതില്ലെന്നായിരുന്നു ഇ.പി. ജയരാജന്റെ മറുപടി. അതേസമയം പി. മോഹനന്റെ പ്രസ്താവനയഎ സ്വാഗതം ചെയ്ത് ബിജെപിയും രംഗത്തെത്തി. ഇക്കാര്യത്തിൽ സമഗ്ര അന്വേഷണം വേണമെന്ന് കുമ്മനം രാജശേഖരൻ ആവശ്യപ്പെട്ടു. </p>
      <p>സിപിഎം മാവോയിസ്റ്റ് അഭയകേന്ദ്രമായി മാറിയെന്നായിരുന്നു മുസ്‌ലിം ലീഗിന്റെ പ്രതികരണം. പി.മോഹനന്റെ പ്രസ്താവന ഇതു മറയ്ക്കാനാണെന്നും ലീഗ് കോഴിക്കോട് ജില്ലാ പ്രസിഡന്റ് ഉമ്മര്‍ പാണ്ടികശാല കുറ്റപ്പെടുത്തി. മാവോയിസ്റ്റുകളെ സഹായിക്കുന്ന മുസ്‌ലിം തീവ്രവാദി ഗ്രൂപ്പ് ഏതാണെന്നു വ്യക്തമാക്കണമെന്നും ലീഗ് ആവശ്യപ്പെട്ടു. മാവോയിസ്റ്റ് ബന്ധം ആരോപിക്കപ്പെടുന്ന പാര്‍ട്ടി പ്രവര്‍ത്തകര്‍ക്കെതിരെ യുഎപിഎ ചുമത്തിയ സംഭവത്തിൽ  സിപിഎം പിബിയില്‍ വിമര്‍ശനമുയരുകയും യുഎപിഎ കരിനിയമമാണെന്ന് പാര്‍ട്ടി ആവര്‍ത്തിക്കുകയും ചെയ്ത സാഹചര്യത്തിലായിരുന്നു മോഹനന്റെ പ്രസംഗം.</p>
    </article>
  </body>
</html>