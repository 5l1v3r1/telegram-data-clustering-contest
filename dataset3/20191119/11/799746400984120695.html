<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103210/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T11:38:06+00:00"/>
    <meta property="og:title" content="Зеленський озвучив питання, які підніме на &quot;нормандській зустрічі&quot;"/>
    <meta property="og:description" content="Президент Володимир Зеленський на саміті в “нормандському форматі” 9 грудня в Парижі планує підняти питання конкретних термінів деокупації Донбасу та повернення усіх українських політв’язнів та полонених."/>
  </head>
  <body>
    <article>
      <h1>Зеленський озвучив питання, які підніме на "нормандській зустрічі"</h1>
      <address>
        <time datetime="2019-11-19T11:38:06+00:00">19 Nov 2019, 11:38</time>
      </address>
      <p>Президент Володимир Зеленський на саміті в "нормандському форматі" 9 грудня в Парижі планує підняти питання конкретних термінів деокупації Донбасу та повернення усіх українських політв’язнів та полонених.</p>
      <p>Як повідомляє "Європейська правда", про це Зеленський заявив на брифінгу з прем’єром Чехії у Києві.</p>
      <p>Зеленський зазначив, що зараз відбувається серйозна підготовка до саміту, тому що він хотів би "реальних результатів".</p>
      <p>"Ми не можемо просто про це говорити. Треба домовлятися про повернення наших територій. Я говорю про зрозумілі терміни. Я хочу говорити про деокупацію Донбасу з більш-менш чіткими термінами", - сказав президент України, додавши, що підніме це питання на саміті.</p>
      <p>Він зауважив, що у питанні повернення полонених теж необхідно говорити про конкретні терміни</p>
      <p>"Ми хочемо всіх наших людей повернути додому... Я хочу говорити: Коли? Якщо всіх, то коли? Конкретні терміни", - сказав Зеленський.</p>
      <p>Він додав, що на саміті буде обговорено "серйозні питання", пов'язані з безпековою ситуацією і місцевими виборами, а також гуманітарні і соціальні питання.</p>
      <p>Зеленський сказав, що вважає успіхом саме проведення "нормандської зустрічі", оскільки цей формат був заблокований з 2016 року.</p>
      <related>
        <a href="https://www.eurointegration.com.ua/news/2019/11/18/7103162/"/>
        <a href="https://www.eurointegration.com.ua/news/2019/11/18/7103180/"/>
      </related>
    </article>
  </body>
</html>