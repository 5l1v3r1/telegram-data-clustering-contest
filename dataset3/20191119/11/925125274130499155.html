<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/j-lowas-nemanau-kad-esame-vieni-favoritu-laimeti-europos-cempionata/73277"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-19T11:21:35+00:00"/>
    <meta property="og:title" content="J. Lowas: &quot;Nemanau, kad esame vieni favoritų laimėti Europos čempionatą&quot;"/>
    <meta property="og:description" content="Joachimas Lowas mano, kad Vokietijos rinktinė artėjančiame 2020 m. Europos čempionate nebus priskiriama prie favoričių laimėti pirmenybes."/>
  </head>
  <body>
    <article>
      <h1>J. Lowas: "Nemanau, kad esame vieni favoritų laimėti Europos čempionatą"</h1>
      <address>
        <time datetime="2019-11-19T11:21:35+00:00">19 Nov 2019, 11:21</time>
      </address>
      <p>Joachimas Lowas mano, kad Vokietijos rinktinė artėjančiame 2020 m. Europos čempionate nebus priskiriama prie favoričių laimėti pirmenybes.</p>
      <p>Šį vakarą Vokietijos rinktinė, sukratyta permainų po pasaulio čempionato Rusijoje, užbaigs Europos čempionato atranką. Vokiečiai pergalės atveju prieš Šiaurės Airiją užsitikrins pirmąją poziciją, už nugaros palikdami Nyderlandus.</p>
      <p>Nepaisant sėkmingo pasirodymo atrankoje, J. Lowas vis dar nėra įsitikinęs, kad ši Vokietijos komanda jau yra subrendusi kaip kitos aukščiausio kalibro rinktinės.</p>
      <p>"Manau, kad galime būti patenkinti tuo, ką nuveikėme šiais metais", – spaudos konferencijoje sakė strategas.</p>
      <p>"Kas liečia bendrą komandos tobulėjimą, suprantame, kad kitos šalys mus šiuo aspektu lenkia. Galima paminėti Angliją, Ispaniją, Prancūziją, Italiją ir Belgiją – šios komandos jau perėjo transformacijos laikotarpį. Pavyzdžiui, anglai jau ir didžiausiuose turnyruose įrodė, kad gali žaisti labai gerą įspūdį paliekantį futbolą.</p>
      <p>Visos šios komandos kartu žaidžia trejus ir daugiau metų. Tas pats galioja ir Nyderandų komandai, kuri turi gerai subalansuotą sudėtį jau 3-4 metus. To negalime pasakyti apie save, todėl dėl šios priežasties aš nelaikau mūsų favoritų laimėti čempionatą.</p>
      <p>Galiu garantuoti tiek, kad visi žaidėjai bus pasiruošę ir atiduos viską, jog pasiektų maksimumą turnyre", – kalbėjo J. Lowas.</p>
      <p>Strategas taip pat pridūrė, kad dar neturi sudėliojęs minčių dėl sudėties, kuri vyks į Europos čempionatą.</p>
    </article>
  </body>
</html>