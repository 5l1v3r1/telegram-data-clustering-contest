<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/lifestyle/a-magnificent-enthralling-fashion-show-in-manchester-dgtl-1.1072649"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T11:22:04+00:00"/>
    <meta property="og:title" content="মনোরম সন্ধ্যায় ঠাকুরবাড়ির অন্দরমহল উঠে এল ম্যাঞ্চেস্টারে"/>
    <meta property="og:description" content="উনিশ শতকের শুরু থেকে কী ভাবে ভারতীয় তথা বাঙালি পোশাক পরিবর্তনের পথে হেঁটে পা ফেলেছিল ঠাকুরবাড়ির অন্দরমহলে, সেই যাত্রাপথ-ই  তুলে ধরা হয়েছিল সেই সুন্দর সন্ধ্যায়। বিশেষ গুরুত্ব পেয়েছে মুঘল প্রভাব ও মসলিনের স্পর্শ।"/>
  </head>
  <body>
    <article>
      <h1>মনোরম সন্ধ্যায় ঠাকুরবাড়ির অন্দরমহল উঠে এল ম্যাঞ্চেস্টারে</h1>
      <address><time datetime="2019-11-19T11:22:04+00:00">19 Nov 2019, 11:22</time> by <a rel="author">নিজস্ব প্রতিবেদন</a></address>
      <p>সুর আর ফ্যাশনের যুগলবন্দিতে এক টুকরো মনোরম সন্ধ্যা উঠে এল ম্যাঞ্চেস্টারের বুকে। নেপথ্যে মিতালি দেব এবং নিলয় সেনগুপ্ত। ‘নৃত্যকুঞ্জ’-এর ক্রিয়েটিভ ডিরেক্টর মিতালি দেব দীর্ঘদিন ধরে তিল তিল করে পরিকল্পনা করেছেন এই অনুষ্ঠানের। তাঁর সঙ্গে যোগ্য সঙ্গত দিয়েছেন <a href="https://www.anandabazar.com/topic/fashion-show">ফ্যাশন ডিজাইনার</a> নিলয় সেনগুপ্ত।</p>
      <p><a href="https://www.anandabazar.com/topic/fashion-show">শো</a>-এর মূল বিষয় ছিল ভারতীয় তথা বাঙালি পোশাকের বিবর্তন-যাত্রা। উনিশ শতকের শুরু থেকে কী ভাবে ভারতীয় তথা বাঙালি পোশাক পরিবর্তনের পথে হেঁটে পা ফেলেছিল ঠাকুরবাড়ির অন্দরমহলে, সেই যাত্রাপথ-ই  তুলে ধরা হয়েছিল সেই সুন্দর সন্ধ্যায়। বিশেষ গুরুত্ব পেয়েছে মুঘল প্রভাব ও মসলিনের স্পর্শ।</p>
      <p>ঠাকুরবাড়ির পোশাক সবসময়েই ছিল সময়ের থেকে এগিয়ে। জ্ঞানদানন্দিনী দেবীর হাত ধরে খোলা হাওয়া প্রবেশ করেছিল অন্দরমহলে। সেই ধারায় পা মিলিয়েছিলেন মৃণালিনী দেবীও।</p>
      <figure>
        <img src="https://www.anandabazar.com/polopoly_fs/1.1072652.1574142939!/image/image.jpg"/>
      </figure>
      <p>দীর্ঘদিন ধরে তিল তিল করে এই অনুষ্ঠানের পরিকল্পনা করা হয়েছে। ছবি: সংগৃহীত</p>
      <p>রবীন্দ্রনাথের নায়িকাদের সাজসজ্জাতেও বারবার ধরা পড়ে ঠাকুর পরিবারের পরিচিত ঘরানা। সবকিছুর কোলাজ উঠে এসেছে ওই ফ্যাশন শো-এ।</p>
      <p>
        <b>আরও পড়ুন: <a href="https://www.anandabazar.com/lifestyle/few-illnesses-that-are-common-in-winter-1.1071217">শীত সামলে</a></b>
      </p>
      <p>বিষয়বস্তুর সঙ্গে মিলিয়ে বেছে নেওয়া হয়েছিল ফ্যাশন শো-এর ঠিকানাও। উনিশ শতকের গির্জার গথিক পটভূমিতে জমে উঠেছিল এই ইন্দো ওয়েস্টার্ন ফ্যাশন শো। অনুষ্ঠানের প্রথম অংশে ছিল শুধুই ঠাকুরবাড়ির পোশাক। দ্বিতীয় অর্ধে তুলে ধরা হয় পোশাকে ইন্দো ওয়েস্টার্ন ফিউশন।</p>
      <p>
        <b>আরও পড়ুন: <a href="https://www.anandabazar.com/lifestyle/the-benefits-of-therapeutic-garden-can-be-many-1.1071213">থেরাপির বাগান</a></b>
      </p>
      <figure>
        <img src="https://www.anandabazar.com/polopoly_fs/1.1072653.1574142969!/image/image.jpg"/>
      </figure>
      <p>উনিশ শতকের গির্জার গথিক পটভূমিতে জমে উঠেছিল এই ইন্দো ওয়েস্টার্ন ফ্যাশন শো। ছবি:সংগৃহীত</p>
      <p>শো-এর লাল কার্পেটে যাঁরা হাঁটলেন। তাঁরা কেউ পেশাদার মডেল নন। কিন্তু তাঁদের প্রতি পদক্ষেপে আত্মবিশ্বাসের কোনও অভাব ছিল না। শো-এর সেরা চমক মিস ইংল্যান্ড ২০১৯ ভাষা মুখোপাধ্যায়। পাশাপাশি, উপস্থিত ছিলেন জনপ্রিয় টেলিভিশন অভিনেতা গৌরব চট্টোপাধ্যায় এবং দেবলীনা কুমার।</p>
    </article>
  </body>
</html>