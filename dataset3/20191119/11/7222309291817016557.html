<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/ingen-losning-pa-postkonflikten-pau-godkande-inte-medlingsbudet/"/>
    <meta property="og:site_name" content="HBL"/>
    <meta property="article:published_time" content="2019-11-19T11:23:00+00:00"/>
    <meta property="og:title" content="Poststrejken fortsätter – PAU godkände inte medlingsbudet: &quot;Postsorterarna nämns inte med ett ord&quot;"/>
    <meta property="og:description" content="Post- och logistikunionen PAU godkänner inte rikförlikningsmannens medlingsbud eftersom de anser att förslaget skulle leda till sämre arbetsvillkor för postanställda."/>
  </head>
  <body>
    <article>
      <h1>Poststrejken fortsätter – PAU godkände inte medlingsbudet: "Postsorterarna nämns inte med ett ord"</h1>
      <h2>Post- och logistikunionen PAU godkänner inte rikförlikningsmannens medlingsbud eftersom de anser att förslaget skulle leda till sämre arbetsvillkor för postanställda.</h2>
      <address><time datetime="2019-11-19T11:23:00+00:00">19 Nov 2019, 11:23</time> by <a rel="author">Linnea de la Chapelle/SPT</a></address>
      <p>Efter måndagens långa förhandlingar i postkonflikten meddelade Post– och logistikunionen PAU på tisdagsförmiddagen att de inte godkänner rikförlikningsmannen <b>Vuokko Piekkalas</b> förslag.</p>
      <p>– Vi fattade vårt beslut redan i går, men Piekkala bad oss att sova på saken. Vi kan ändå inte godkänna sämre arbetsvillkor för våra medlemmar, säger <b>Heidi Nieminen</b>, PAU:s ordförande.</p>
      <p>Enligt Nieminen saknades det i medlingsförslaget alla de frågor som är viktiga för PAU. Till exempel arbetsvillkoren för de 700 av PAU:s medlemmar som är anställda inom postsorteringen.</p>
      <p>– Arbetsvillkoren för de medlemmar som jobbar inom postsorteringen är en av våra knäckfrågor i de här förhandlingarna, men postsorterarna nämndes inte med ett ord i medlingsbudet.</p>
      <p>Enligt Nieminen har parterna ändå kommit närmare varandra i andra frågor, men i de frågorna som PAU anser är centrala är parterna långt ifrån ense.</p>
      <p>– Ett medlingsbud godkänns alltid i sin helhet, så vi hade inget annat val än att inte godkänna det.</p>
      <p>
        <b>"Mycket besviken"</b>
      </p>
      <p>Servicebranschens arbetsgivare Palta skulle däremot ha godkänt medlingsbudet. Paltas vd <b>Tuomas Arto</b> svarar på Nieminens kritik genom att säga att de 700 anställda inom postsorteringen redan har ett annat kollektivavtal och att de inte kommer att återvända till sitt ursprungliga avtal. Därför är frågan inte längre aktuell, enligt Palta.</p>
      <p>– Palta har kommit emot PAU:s krav i de mest centrala konfliktfrågorna. Till exempel hålls lönerna på samma nivå som förut, säger Arto.</p>
      <p>Palta har beslutat att de anställda inom postsorteringen får behålla sina nuvarande löner i drygt två år och de har också gått med på att behålla sin nuvarande lönetabell. Det här är en klen tröst för PAU.</p>
      <p>– De anställdas arbetsvillkor skulle ändå försämras och lönerna skulle sjunka efter övergångsperioden, säger Heidi Nieminen vid PAU.</p>
      <p>Arto instämmer inte och är djupt besviken över att parterna ännu inte nått en lösning.</p>
      <p>– Jag är mycket besviken över att PAU inte godkände medlingsbudet. Nu är vi tyvärr fortfarande i en situation där vi inte har nått en överenskommelse.</p>
      <p>
        <b>Långa och tunga förhandlingar</b>
      </p>
      <p>I och med tisdagens besked fortsätter PAU:s strejk och de andra fackförbundens sympatistrejker. Tuomas Arto vid Palta är inte förvånad över att så många av transportunionerna stöder PAU. Enligt honom har unionerna en tradition att sympatistrejka.</p>
      <p>– Men jag tycker det är beklagligt att man lite för ivrigt stöder PAU och blandar sig i förhandlingarna. Jag hoppas på mer återhållsamhet framöver, säger Arto.</p>
      <p>En sak är alla inblandade överens om: förhandlingarna är exceptionellt utdragna och tunga. På måndagen förhandlade parterna i drygt tolv timmar. På onsdag klockan 13 träffas parterna nästa gång. Då bedömer riksförlikningsmannen Vuokko Piekkala hur man går vidare i arbetstvisten.</p>
      <p>– Parterna fortsätter jobba och vi strävar förstås efter att lösa grälet och problemen, säger Piekkala.</p>
      <p>PAU:s och Paltas meningsskiljaktigheter har varit stora ända sedan förhandlingarna inleddes tidigare i höst.</p>
      <p>Enligt PAU skulle Postens förslag till ett nytt kollektivavtal innebära sämre löner och arbetsvillkor för Postens arbetstagare. Palta säger däremot att branschen förändras i snabb takt och att ändringarna görs för att säkerställa att Postens anställda har jobb också i framtiden.</p>
      <p>
        <b>Läs också: </b>
        <a href="https://www.hbl.fi/artikel/det-har-vet-vi-om-strejkerna-nu/">Det här vet vi om strejkerna nu</a>
      </p>
      <related>
        <a href="https://www.hbl.fi/artikel/flygplatsernas-sakerhetskontroller-paverkas-da-jhl-breddar-sin-sympatistrejk/"/>
        <a href="https://www.hbl.fi/artikel/postens-tillfallige-vd-talar-ut-tvistefragan-hor-inte-till-palta-att-forhandla-om/"/>
      </related>
    </article>
  </body>
</html>