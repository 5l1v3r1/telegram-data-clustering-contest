<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/den-iranske-hulken-sjokkerer-igjen/71830857"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T11:02:24+00:00"/>
    <meta property="og:title" content="«Den iranske hulken» sjokkerer igjen"/>
    <meta property="og:description" content="Internettfenomenet Sajad Gharibi blir lansert som trekkplaster til storstevne. - En potensiell sensasjon, sier bokseekspert. Norske Stanley Hofstædter er skeptisk."/>
  </head>
  <body>
    <article>
      <h1>«Den iranske hulken» sjokkerer igjen</h1>
      <h2>Internettfenomenet Sajad Gharibi blir lansert som trekkplaster til storstevne. - En potensiell sensasjon, sier bokseekspert. Norske Stanley Hofstædter er skeptisk.</h2>
      <address><time datetime="2019-11-19T11:02:24+00:00">19 Nov 2019, 11:02</time> by <a rel="author">Marthe Ihle</a></address>
      <p>«Den iranske hulken» sitt egentlige navn er Sajad Gharibi. Han er 27 år gammel, 1,85 meter høy og er etter sigende 178 kilo tung.</p>
      <p>178 kilo med det som ser ut som muskler, der altså. Få har et så passende kallenavn.</p>
      <p><b>Gharibi er allerede en stor stjerne på sosiale medier.</b> <b>Han har snaut 500 000 følgere på <a href="https://www.instagram.com/sajadgharibiofficial/">Instagram,</a> der han dokumenterer en hverdag bestående av å vise fram kroppen i ymse positurer.</b></p>
      <p>Han skal angivelig ha en bakgrunn fra wrestling, som er populært i Iran, men det er lite informasjon om hvem han egentlig er.</p>
      <p>
        <b>Det er selvfølgelig lett å spekulere over hva Gharibi spiser til middag, men hovedpersonen selv forklarer fysikken med gode gener.</b>
      </p>
      <p>Han ble for alvor kjent da han <a href="https://www.dagbladet.no/nyheter/den-iranske-hulken-reiser-til-syria-for-a-nedkjempe-is/60304666">meldte seg frivillig til de iranske styrkene som kjemper side om side med Assad-regimet mot IS i Syria i 2016.</a></p>
      <figure>
        <embed-post data-src="https://www.instagram.com/p/BX2fLeXhoty" data-service="Instagram"/>
      </figure>
      <figure>
        <embed-post data-src="https://www.instagram.com/p/Bi4qKuwDqQC" data-service="Instagram"/>
      </figure>
      <figure>
        <embed-post data-src="https://www.instagram.com/p/Bsvr2vwnxBp" data-service="Instagram"/>
      </figure>
      <h3>Headliner i voksende sport</h3>
      <p>De siste åra har det vært stille fra Gharibi, men basert på bildene han legger ut i sosiale medier er det ingen tvil om at han er i hardtrening.</p>
      <p><b>Søndag ble han annonsert som en av dem som skal slåss i «Bare Knuckle Fighting Championship» - altså god gammeldags knokkelkamp.</b> <b>Det skriver blant annet <a href="https://www.mmafighting.com/2019/11/17/20968703/bare-knuckle-fighting-championship-announces-iranian-hulk-for-2020">MMA-fighting.</a></b></p>
      <p>Gharibi blir et av trekkplasteret i ovennevnte mesterskapet - som har fått tittelen «USA vs. Iran: Tredje verdenskrig».</p>
      <p>- Han er den største signeringen vi noen gang har gjort. Han kommer til «Bare Knuckle Fighting Championship» og vi forventer noe stort, uttalte sjef David Feldman under <a href="https://www.youtube.com/watch?v=ytdsJEqdzkY&amp;feature=youtu.be">stevnet.</a></p>
      <figure>
        <img src="https://dbstatic.no/71832940.jpg?imageId=71832940&amp;width=512&amp;height=308"/>
        <figcaption><b>BLODIG:</b> Tony Lopez (til venstre) i aksjon mot Joey Beltran. Foto: NTB Scanpix Vis mer</figcaption>
      </figure>
      <figure>
        <img src="https://dbstatic.no/71832953.jpg?imageId=71832953&amp;width=512&amp;height=308"/>
        <figcaption><b>KNALLHARDT:</b> Bec Rawlings (til høyre) dunker til Britain Hart. Foto: NTB Scanpix Vis mer</figcaption>
      </figure>
      <h3>Kjempepopulært</h3>
      <p>Bare Knuckle Fighting Championship (BKFC), eller knokkelkamp, har fått stor oppmerksomhet i USA det siste året. Kampsporten har vært ulovlig i lang, lang tid - men i fjor ble det første lovlige stevnet på 130 år arrangert. Nå er det også blitt godkjente stevner i Storbritannia.</p>
      <p>
        <b>Sporten er blodig og brutal, og er en av verdens raskest voksende kampsporter. Det er høye pengepremier, og de har blant annet rekruttert store navn fra MMA og boksing.</b>
      </p>
      <p>Norske Stanley Hofstædter er den eneste nordmannen som driver med det profesjonelt. 1. desember starter Hofstædter oppkjøringen for alvor til et returoppgjør i Manchester i februar, etter at det forrige oppgjøret endte med «no contest» - altså at kampen slettes.</p>
      <figure>
        <img src="https://dbstatic.no/71836055.jpg?imageId=71836055&amp;width=1024&amp;height=615"/>
        <figcaption><b>I AKSJON:</b> Stanley Hofstædter. Foto: Dag Ormkleiv Vis mer</figcaption>
      </figure>
      <p><b>Hofstædter har fått med seg oppstyret rundt Sajad Gharibi. Det er noen videoer av «den iranske hulken»</b> <b>på YouTube, men han har aldri gått noen offisielle kamper, og det er derfor vanskelig å vite hva han egentlig kan.</b></p>
      <p>- Styrkene hans er vekt og muskulatur. Det kommer også til å bli hans største utfordring. At kampen varer lenger enn én runde vil være en katastrofe for ham. Etter ett minutt så er han halvert, forklarer Hofstædter til Dagbladet.</p>
      <h3>Showkamp?</h3>
      <p>Hofstædter påpeker også at han aldri kan se for seg at Gharabi får en proffkontrakt i ligaen, hvis det i det hele tatt blir noe av det foreslåtte oppgjøret:</p>
      <p>- Hvis det blir noe av denne kampen, kommer det til å bli en showkamp for å trekke seere. Og motstanderen blir også en utenfra uten noen kontrakt i BKFC, forklarer Hofstædter til Dagbladet.</p>
      <p>
        <b>Han fortsetter:</b>
      </p>
      <p>- Kampen blir i beste fall like seriøs som da Tyson Fury (bokser) gikk en WWE-kamp (fribryting) for et par helger siden.</p>
      <p>
        <b>Den norske bokseeksperten Roar Petäjämaa gleder seg til å potensielt se Gharabi i ringen:</b>
      </p>
      <p>- Han ser farlig ut og er grusomt stor. Spørsmålet er om han har slagkraft og om han tåler en støyt. Han kan bli en sensasjon hvis han kan å fighte, sier Petäjämaa til Dagbladet.</p>
      <p>
        <b>Bokseeksperten påpeker at det kan være stort for en boksepromotor å ha en person som Gharabi i stallen, spesielt over en kort periode.</b>
      </p>
      <p>- Hulken blir jo bare smågutten sammenliknet med ham.</p>
      <h3>Fikk nei forrige gang</h3>
      <p>Det er ikke første gang nevnte Gharibi blir nevnt klar til en slik kamp. Forrige gang en slik kamp ble annonsert var i april. Da tok ikke lang tid før utfordreren tilsynelatende trakk seg. Tonen fra «Hulken» var relativt hard:</p>
      <p>
        <b>- Jeg burde visst han ikke var tøff nok til å møte meg. Han ville slå av meg hodet, en latterlig vits. Jeg skulle ønske vi møttes, så jeg kunne knuse skallen hans, skrev Gharibi på <a href="https://www.instagram.com/p/B0EHtMfBN4V/">Instagram</a>.</b>
      </p>
      <p>Så gjenstår det å se om det blir med snakket nå også …</p>
    </article>
  </body>
</html>