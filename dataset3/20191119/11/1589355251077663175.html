<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/brusel-schvalil-rozpocet-unie-viac-ako-patina-pojde-na-boj-s-klimatickou-zmenou.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T11:21:00+00:00"/>
    <meta property="og:title" content="Brusel schválil rozpočet Únie. Viac ako pätina pôjde na boj s klimatickou zmenou"/>
    <meta property="og:description" content="Krajiny si rozdelia 168,69 miliárd eur v záväzkoch a 153,57 miliárd v platbách"/>
  </head>
  <body>
    <article>
      <h1>Brusel schválil rozpočet Únie. Viac ako pätina pôjde na boj s klimatickou zmenou</h1>
      <address><time datetime="2019-11-19T11:21:00+00:00">19 Nov 2019, 11:21</time> by <a rel="author">TASR</a></address>
      <p>
        <b>Európska komisia pripomenula, že sa jej vyjednávačom spolu s predstaviteľmi Európskeho parlamentu a Rady EÚ podarilo dosiahnuť dohodu o podobe rozpočtu EÚ na rok 2020. Rokovania, ktoré boli prerušené v piatok, sa podarilo dokončiť v pondelok večer.</b>
      </p>
      <p>Rozpočet Európskej únie na rok 2020 je stanovený na 168,69 miliardy eur v záväzkoch (zmluvne dohodnuté peniaze) a 153,57 miliardy eur v platbách (vyplatené peniaze).</p>
      <p>Táto dohoda umožní Únii zamerať svoje zdroje na priority, ktoré sú pre občanov dôležité: klimatické zmeny, tvorba pracovných miest, investície do mladých ľudí, bezpečnosti a tiež solidarita v rámci spoločenstva. Budúcoročný rozpočet má zároveň pripraviť prechod na ďalší rozpočtový cyklus na obdobie rokov 2021 - 2027.</p>
      <p>Eurokomisár pre rozpočet a ľudské zdroje Günther Oettinger v tejto súvislosti uviedol, že rozpočet na rok 2020, posledný, ktorý navrhla Komisia pod vedením Jeana-Clauda Junckera, je o kontinuite. „Má nasmerovať zdroje tam, kde sú potrebné. Pomôže vytvárať pracovné miesta, riešiť zmenu klímy a stimulovať investície v celej Európe, investovať do mladých ľudí a zvyšovať bezpečnosť Európy,“ uviedol komisár. Spresnil, že všetky tieto priority sa odrážajú aj v návrhu eurokomisie na dlhodobý rozpočet Únie po roku 2020.</p>
      <related>
        <a href="https://www.etrend.sk/ekonomika/podla-prognoz-bruselu-porastie-slovensko-pomalsie.html"/>
      </related>
      <p>Komisia upozornila na to, že 21 percent z celkového rozpočtu pôjde na opatrenia na riešenie zmeny klímy. Program LIFE pre životné prostredie a zmenu klímy dostane 589,6 milióna eur (o 5,6 percenta viac v porovnaní s rokom 2019). Program Horizont 2020 získa 13,46 miliardy eur. Energetická oblasť nástroja Spájame Európu - ktorá investuje do rozsiahleho využívania obnoviteľných zdrojov, modernizácie existujúcej infraštruktúry na prenos energie a rozvoja novej infraštruktúry - dostane 1,28 miliardy eur, čo je o 35 percent viac ako vlani. Na oblasť doprava v rámci nástroja Spájame Európu sa poskytne podpora vo výške 2,58 miliardy eur.</p>
      <h3>Cieľ: zvýšiť konkurencieschopnosť Európy</h3>
      <p>Takmer polovica zo zdrojov - 83,93 miliardy eur v záväzkoch - má za cieľ zvýšiť konkurencieschopnosť ekonomiky Únie. Z toho 58,65 miliardy eur pôjde na zmiernenie hospodárskych medzier v členských štátoch a medzi nimi, na podporu rastu, tvorby pracovných miest a na podporu konvergencie prostredníctvom štrukturálnych a investičných fondov.</p>
      <p>Európsky globálny satelitný navigačný systém Galileo bude podporený sumou 1,2 miliardy eur, teda o 74,7 percenta viac ako vlani, s cieľom rozšíriť svoje využitie na svetovom trhu tak, aby do konca roku 2020 dosiahol 1,2 miliardy používateľov.</p>
      <h3>Polepšia si študenti aj poľnohospodári</h3>
      <p>Suma 255 miliónov eur poskytne stimuly pre európske spoločnosti, aby spolupracovali na vývoji obranných výrobkov a technológií v rámci európskeho programu obranného priemyselného rozvoja. Mladí ľudia v Únii budú mať prospech z niekoľkých programov: 2,89 miliardy eur pôjde na vzdelávanie prostredníctvom programu Erasmus+. Pre Európsky zbor solidarity bolo vyčlenených 166,1 milióna eur.</p>
      <p>Európski poľnohospodári využijú zo spoločného rozpočtu 58,12 miliardy eur. Riadenie bezpečnosti a migrácie bude na budúci rok podporené sumou 2,36 miliardy eur pre azylový, migračný a integračný fond, fond vnútornej bezpečnosti a tiež pre agentúry, ktoré pracujú v tejto oblasti (Europol, Frontex, EASO, eu-LISA).</p>
      <p>Dohoda je založená na predpoklade, že Spojené kráľovstvo bude po brexite naďalej prispievať k plneniu rozpočtu EÚ a zúčastňovať sa na ňom do konca roku 2020.</p>
    </article>
  </body>
</html>