<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271219/prezydent-ocenia-expose-podniesienie-pojecia-normalnosc-na-inny-poziom-funkcjonowania.html"/>
    <meta property="og:site_name" content="Wprost"/>
    <meta property="article:published_time" content="2019-11-19T11:07:00+00:00"/>
    <meta property="og:title" content="Prezydent ocenia expose: Podniesienie pojęcia „normalność” na inny poziom funkcjonowania"/>
    <meta property="og:description" content="– Myślę, że expose było wygłoszone w sposób spójny i z ciekawym podejściem do tego, jaka powinna być polska polityka w najbliższej przyszłości – ocenił prezydent Andrzej Duda, komentując wystąpienie premiera Mateusza Morawieckiego."/>
  </head>
  <body>
    <article>
      <h1>Prezydent ocenia expose: Podniesienie pojęcia „normalność” na inny poziom funkcjonowania</h1>
      <address><time datetime="2019-11-19T11:07:00+00:00">19 Nov 2019, 11:07</time> by <a rel="author">WPROST.pl</a></address>
      <p>
        <b>– Myślę, że expose było wygłoszone w sposób spójny i z ciekawym podejściem do tego, jaka powinna być polska polityka w najbliższej przyszłości – ocenił prezydent Andrzej Duda, komentując wystąpienie premiera Mateusza Morawieckiego.</b>
      </p>
      <p>– Cieszę się, że pan premier w tak spójny sposób przedstawił zręby swojej polityki i że ona tak spójnie nawiązuje do tego, z czym mieliśmy do czynienia przez ostatnie cztery lata – stwierdził. Duda wyraził radość, że premier zaakcentował to, co z punktu widzenia prezydenta jest ważne – „by Polska stawała się normalnym krajem”. Prezydent podkreślił, że „normalność” to jedno ze słów-kluczy dzisiejszego expose.</p>
      <p>– To pojęcie normalności premier powtórzył kilka razy, w różnych kontekstach, jeśli chodzi o polską politykę i o to, jakim krajem chcemy, żeby stawała się Polska. Jest to w moim przekonaniu podniesienie pojęcia „normalność” na inny poziom funkcjonowania. To nie jest „ciepła woda w kranie”. To ciepła woda w kranie w mieszkaniu, za które jesteśmy w stanie spokojnie zapłacić czynsz, dlatego że zarabiamy na tyle dobrze, żeby to realizować – mówił Andrzej Duda, zwracając uwagę na bezpieczne otoczenie w Polsce, bezpieczeństwo zatrudnienia i stabilną politykę gospodarczą oraz ochrony klimatu.</p>
      <p>Wskazał, że szef rządu dużo mówił o kwestii rodziny, ochrony przed złymi czynnikami. – Kwestia rodziny, ochrony dzieci i młodzieży przed wszelkiego rodzaju złymi wpływami była przez pana premiera mocno podniesiona. Przyznam się, że spotkało się to nie tylko z dużym aplauzem na sali, ale też przychylnością z mojej strony. Uważam, że tak powinna być realizowana polityka – nowoczesne państwo, to nie państwo, w którym nasze społeczeństwo ma się wyrzec tradycji, kultury i tego, co nas budowało przez stulecia – zaznaczył prezydent.</p>
      <p>– Dla mnie to ważne elementy. Do tego jeśli dodamy mocno podkreślony przez premiera wątek dalszego reformowania służby zdrowia, postawienie na profilaktykę onkologiczną, to pokazuje, że premier i Rada Ministrów dobrze spogląda w przyszłość, trafnie analizuje to, co wynika z różnego rodzaju przewidywań, danych – wskazał prezydent.</p>
      <p>Andrzej Duda podkreślił, że dawanie szansy na rozwój młodym ludziom, wspieranie przedsiębiorczości to również ważne elementy polityki premiera, które będą kontynuowane – jak wynika z expose. – Cieszy mnie także, że premier nawiązał do współpracy w zakresie Trójmorza, która jest prowadzona także przeze mnie – stwierdził prezydent. – Cieszę się także, że premier podkreślił nasze ambicje, jeśli chodzi o politykę europejską, reformowanie UE – dodał.</p>
      <p>Andrzej Duda podkreślił, że cieszą go także kwestie dotyczące energetyki, „zielonej polityki” i walki z zanieczyszczeniem, które pojawiły się w expose premiera Mateusza Morawieckiego. – Potrzebna jest nam edukacja, żebyśmy plastiki używali jak najmniej – dodał. – Powiem ogólnie tak: niedługie expose, takie, które można było spokojnie przyjąć, nie wierzę, że mogło kogokolwiek zanudzić. Cieszę się, że premier podkreślił też kwestię równości kobiet, równego wynagradzania za tę samą pracę – podsumował prezydent. – Cieszę się też, że premier tak mocno zaakcentował, że nadal będziemy prowadzili politykę prorodzinną – podkreślił na koniec. Duda wskazał, że ważna w expose była również zapowiedź dalszej reformy wymiaru sprawiedliwości.</p>
      <related>
        <h4>Czytaj także:</h4>
        <a href="https://www.wprost.pl/kraj/10271143/na-zywo-expose-mateusza-morawieckiego.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>