<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/liberecky/pri-vybuchu-ve-vyrobnim-arealu-na-ceskolipsku-utrpelo-zranen/r~953c04e00abc11ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T11:05:15+00:00"/>
    <meta property="og:title" content="Osm zraněných po havárii ve firmě na Českolipsku, dva jsou v kritickém stavu"/>
    <meta property="og:description" content="Podle starosty Hamru na Jezeře unikla zřejmě do ovzduší kyselina sírová."/>
  </head>
  <body>
    <article>
      <h1>Osm zraněných po havárii ve firmě na Českolipsku, dva jsou v kritickém stavu</h1>
      <address>
        <time datetime="2019-11-19T11:05:15+00:00">19 Nov 2019, 11:05</time>
      </address>
      <p>Havárie se stala krátce před 10:00 v provozovně společnosti Purum. Podle mluvčí hasičů Lucie Hložkové zřejmě při míchání nebezpečných látek v kombinaci s vodou. Hasiči evakuovali z areálu devět lidí. "V okolí firmy se obyvatelům doporučuje nevětrat z důvodu nepříjemného zápachu. Žádnému ze zasahujících hasičů se během zásahu nic nestalo," doplnila Hložková. Podle starosty Hamru Milana Dvořáka unikla zřejmě do ovzduší kyselina sírová, policie ani hasiči to však zatím nepotvrdili.</p>
      <p>Na ARO do Liberce a do Prahy přepravili záchranáři dva zraněné v kritickém stavu. "U obou byla nutná resuscitace," uvedl mluvčí Zdravotnické záchranné služby Libereckého kraje Michael Georgiev. Muž hospitalizovaný v Liberci má popáleniny. "Jeho stav je kritický," doplnil mluvčí liberecké nemocnice Václav Řičář. Další zasažený utrpěl podle Georgieva středně těžké zranění a pět lidí bylo zraněno lehce. "Rozvezli jsme je do okolních nemocnic," dodal.</p>
      <p>Vyšetřování havárie spojené zřejmě s výbuchem převzala policie, podle její mluvčí Ivany Balákové se zatím do areálu policisté nedostali. "Prozatím jsme s využitím dronu Letecké služby ČR zajistili obrazový materiál z místa události," uvedla. Policie prostor kolem firmy střeží, neboť je podle Balákové zdravotně rizikový.</p>
      <p>Podle televize Prima pracují vyšetřovatelé s několika verzemi. Mimo jiné mohl podle nich některý s pracovníků porušit bezpečnostní pravidla. Prověřují i možnost, že některá z cisteren přivezla do areálu jinou chemikálii, než bylo v dokumentech.</p>
      <p>Na místo havárie přijela i chemická laboratoř z Kamenice, aby odebrala vzorky. Výsledky zatím ale podle Hložkové nejsou. Hasiči jsou stále na místě a pokračují v odebírání vzorků. Na výsledky čekají i záchranáři, kterým neznámá chemikálie zasáhla dvě sanitky. Obě bude podle Georgieva nutné dekontaminovat. "Zdravotní péče v kraji ale ohrožena není, nasadili jsme záložní vozy," dodal Georgiev.</p>
    </article>
  </body>
</html>