<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/experts-corner/best-of-babar-azam-in-test-yet-to-come-ponting-said-ahead-of-first-test-143407"/>
    <meta property="og:site_name" content="Wah Cricket"/>
    <meta property="article:published_time" content="2019-11-19T11:38:48+00:00"/>
    <meta property="og:title" content="AUS Vs PAK: पोंटिंग ने ऑस्ट्रेलिया को दी चेतावनी, कहा- बाबर आजम बन सकते हैं खतरा"/>
    <meta property="og:description" content="बाबर आजम ने अब तक 21 टेस्ट खेले हैं और इनमें उनका प्रदर्शन बेहद औसत रहा है."/>
  </head>
  <body>
    <article>
      <h1>AUS Vs PAK: पोंटिंग ने ऑस्ट्रेलिया को दी चेतावनी, कहा- बाबर आजम बन सकते हैं खतरा</h1>
      <h2>बाबर आजम ने अब तक 21 टेस्ट खेले हैं और इनमें उनका प्रदर्शन बेहद औसत रहा है.</h2>
      <address>
        <time datetime="2019-11-19T11:38:48+00:00">19 Nov 2019, 11:38</time>
      </address>
      <p><b>AUS Vs PAK:</b> ऑस्ट्रेलिया और पाकिस्तान के बीच गुरुवार से दो टेस्ट मैचों की सीरीज शुरू होने जा रही है. पाकिस्तान की टीम ऑस्ट्रेलिया के खिलाफ इस सीरीज से टेस्ट चैंपियनशिप में अपने सफर का भी आगाज करेगी. वहीं ऑस्ट्रेलिया का इरादा दोनों टेस्ट जीतकर चैंपियनशिप में अपनी स्थिति मजबूत करने का होगा. दुनिया के दिग्गज कप्तानों में से एक रहे रिकी पोंटिंग ने सीरीज की शरुआत से पहले युवा बल्लेबाज बाबर आजम को मेजबान टीम के लिए बड़ी चुनौती बताया है.</p>
      <p>आस्ट्रेलिया के पूर्व कप्तान रिकी पोंटिंग का मानना है कि पाकिस्तानी बल्लेबाज बाबर आजम मेजबान टीम के लिए खतरा साबित हो सकते हैं. पोंटिंग ने कहा कि बाबर एक बेहद प्रतिभाशाली खिलाड़ी हैं और उनका अभी बेस्ट परफॉर्मेस आना बाकी हैं.</p>
      <p>पोंटिंग ने कहा, "अभी हमने उनका सर्वश्रेष्ठ नहीं देखा है. टेस्ट में उनका 35 का और वनडे में 54 का औसत है. वह एक बेहद विश्व स्तरीय बल्लेबाज हैं." उन्होंने आगे कहा, "वह अपनी प्रतिभा को दिखाने के लिए उत्साहित हैं और मैं भी इसे देखने के लिए. मैंने कई आस्ट्रेलियाई और कीवी बल्लेबाजों को देखा है और अब उन्हें देखना चाहता हूं. वह कुछ भी कर सकते हैं." पोंटिंग से पहले पूर्व बल्लेबाज माइकल हसी भी बाबर की तारीफ कर चुके हैं.</p>
      <p>बाबर आजम को हाल ही में ट्वेंटी-ट्वेंटी क्रिकेट में सरफराज के स्थान पर नया कप्तान बनाया गया है. हालांकि बाबर आजम की अगुवाई में पाकिस्तानी टीम को ऑस्ट्रेलिया के खिलाफ ट्वेंटी-ट्वेंटी सीरीज में दो जीरो से हार का सामना करना पड़ा है.</p>
      <p>इसके अलावा मीडिया रिपोर्ट्स में दावा किया जा रहा है कि पाकिस्तानी टीम ऑस्ट्रेलिया के खिलाफ पहले टेस्ट में 16 साल के तेज गेंदबाज नसीम शाह को मौका दे सकती है. नसीम शाह ने ऑस्ट्रेलिया A के खिलाफ ख्वाजा और हैरिस जैसे इंटरनेशनल बल्लेबाजों को परेशान करके अपनी गेंदबाजी से प्रभावित किया है.</p>
    </article>
  </body>
</html>