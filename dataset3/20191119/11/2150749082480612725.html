<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/yakshho-u-vas-ne-odin-votergeyt-a-13-tse-oznachaye-shho-naspravdi-zhodnogo-votergeytu-u-vas-nemaye-advokat-novikov-pro-spravi-proti-poroshenka/"/>
    <meta property="og:site_name" content="Прямий"/>
    <meta property="article:published_time" content="2019-11-19T11:59:00+00:00"/>
    <meta property="og:title" content="Якщо у вас не один Вотергейт, а 13, - це означає, що насправді жодного Вотергейту у вас немає, - адвокат Новіков про &quot;справи проти Порошенка&quot;"/>
    <meta property="og:description" content="Колишній заступник голови Адміністрації президента часів Януковича Андрій Портнов зводить особисті рахунки з п'ятим президентом Петром Порошенком,"/>
  </head>
  <body>
    <article>
      <h1>Якщо у вас не один Вотергейт, а 13, - це означає, що насправді жодного Вотергейту у вас немає, - адвокат Новіков про "справи проти Порошенка"</h1>
      <address>
        <time datetime="2019-11-19T11:59:00+00:00">19 Nov 2019, 11:59</time>
      </address>
      <p>
        <b>Колишній заступник голови Адміністрації президента часів Януковича Андрій Портнов зводить особисті рахунки з п'ятим президентом Петром Порошенком, використовуючи ДБР. При цьому своєю позицією ДБР підриває виграшну позицію України в міжнародному арбітражі.</b>
      </p>
      <p>Про це <a href="https://censor.net.ua/ua/resonance/3160145/z_takym_vytokom_informatsiyi_yakyyi_isnuye_v_dbr_budyaki_materialy_z_ukrayinskoyi_spravy_mojut_opynytysya">в інтерв'ю</a> <a href="https://censor.net.ua/ua">Цензор.НЕТ</a> сказав адвокат Петра Порошенка Ілля Новіков.</p>
      <p>"Всі ці провадження відкрито за заявою Портнова. Кажуть, що це серія з 13 справ проти Порошенка, але сам Труба від цього формально відхрестився, хоча він сам використовував це формулювання. Він сказав, що Порошенко проходить як свідок в окремих справах. Те, що всі ці справи називають "справами проти Порошенка", на мій погляд, дуже добре маркує сприйняття роботи ДБР у цьому випадку. І це дуже явно демонструє ставлення ДБР до цих справ.</p>
      <p>Візьмемо Вотергейт як приклад. Ніксон, тоді ще діючий президент. І ось на нього знаходять якийсь серйозний компромат. Цей компромат один. У вас не може бути на президента, який би він не був поганий, багато Вотергейтів. І що ви робите? Якщо ви сумлінний розслідувач, журналіст або слідчий, то ви копаєте в глибину. А замість цього ДБР копає в ширину. Якщо у вас не один Вотергейт, а 13, - це означає, що насправді жодного Вотергейту у вас немає. Якщо при цьому зчиняєте шум і відверто працюєте на піар, на медіасприйняття, то ви зобов'язані просто розуміти, як це відбивається на позиціях країни загалом", - зазначив він.</p>
      <p>Новіков наголосив, що позиція ДБР суперечить позиції України в міжнародних судах у Керченській справі, оскільки фактично приймає версію Росії.</p>
      <p>"Основною версією, наскільки ми можемо судити з того, що ми бачимо, у ДБР є те, що написав Портнов. Тобто не те, що Росія перевищила будь-які розумні межі застосування військової сили. І не те, що Росія насамперед порушила двосторонню Угоду з Україною щодо Азовського моря, порушила конвенцію ООН з морського права, Женевську конвенцію про військовополонених і багато чого ще. ДБР цікавить не це, а як вони вважають, першопричина цих подій - дії України", - зазначив адвокат.</p>
      <p>При цьому Новіков висловив думку про те, що Портнов має до Порошенка особисті рахунки:</p>
      <p>"... у Портнова, це дуже особисте. Є різні спекуляції на тему того, хто фінансує його з Росії чи не фінансує. А я дивлюся на його публікації і розумію, що тут приватне просто забиває будь-яке уявне чи реальне фінансування. У нього щось дуже "особисте" стосовно Порошенка".</p>
      <p>
        <a href="https://prm.ua/advokat-poroshenka-vidreaguvav-na-tak-zvanu-pidozru-konvulsii-trubi-pered-vidstavkoyu/">ПРЕССЛУЖБА ПОРОШЕНКА ВІДРЕАГУВАЛА НА ТАК ЗВАНУ "ПІДОЗРУ": КОНВУЛЬСІЇ ТРУБИ ПЕРЕД ВІДСТАВКОЮ</a>
      </p>
      <p>Сам <a href="https://prm.ua/kuryam-na-smih-petro-poroshenko-prokomentuvav-pidozru-dbr/">Порошенко зазначив, що метою "підозри" є зупинка політичної боротьби за європейське і євроатлантичне майбутнє України</a>.</p>
      <p>Ветеран АТО, народний депутат VIII скликання <a href="https://prm.ua/peresliduvannya-poroshenka-tse-peredsmertna-agoniya-kerivnitstva-dbr-lapin/">Ігор Лапін назвав справу проти Петра Порошенка передсмертною агонією керівництва ДБР</a>.</p>
      <p>До того депутат України VIII скликання ТетянаЧорновол повідомила, що <a href="https://prm.ua/dbr-ne-vikonuye-rishennya-sudu-shhodo-reyestratsiyi-zayav-pro-kriminalni-zlochini-portnova-chornovol/">ДБР не виконує рішень суду, згідно з якими заяву про кримінальні злочини колишнього голови Адміністрації президента часів Януковича Андрія Портнова слід внести до єдиного реєстру судових розслідувань.</a></p>
      <p>Нагадаємо, раніше Чорновол заявляла, що <a href="https://prm.ua/dbr-chornovol-portnov/">ДБР відмовляється порушувати будь-які кримінальні справи проти Портнова</a> і тим самим порушує закон.</p>
      <p>Раніше Чорновол подала заяву у ДБР щодо <a href="https://prm.ua/chornovol-podala-zayavu-u-dbr-shhodo-finansuvannya-lyudmi-portnova-viborchoyi-kampaniyi-zelenskogo/">фінансування людьми Портнова виборчої кампанії президента Володимира Зеленського</a>.</p>
      <p>Також слідкуйте за <b>"Прямим" </b>у <a href="https://www.facebook.com/pryamiy/">Facebook</a>, <a href="https://twitter.com/prm_ua">Twitter </a>, <a href="https://t.me/pryamiy">Telegram</a> та <a href="https://www.instagram.com/pryamiy/">Instagram</a>.</p>
      <related>
        <h4>Схожі новини</h4>
        <a href="https://prm.ua/tse-gidko-aslund-prokomentuvav-pidozru-dbr-poroshenku/"/>
        <a href="https://prm.ua/proekt-pidozri-dbr-ye-politichnim-peresliduvannyam-poroshenka-na-dogodu-rosiyi-friz/"/>
        <a href="https://prm.ua/proyekt-povidomlennya-pro-pidozru-poroshenku-ye-sproboyu-revanshu-parubiy/"/>
      </related>
    </article>
  </body>
</html>