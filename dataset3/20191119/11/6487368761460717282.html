<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/femallergia-targy/"/>
    <meta property="og:site_name" content="FEMINA"/>
    <meta property="article:published_time" content="2019-11-19T11:06:03+00:00"/>
    <meta property="og:title" content="Fémallergiás vagy? 6 meglepő hely, ahol allergénekkel lehet érintkezni"/>
    <meta property="og:description" content="Allergia bármely fémre kialakulhat, teljesen egyénfüggő, hogy kinél mi okoz tüneteket."/>
  </head>
  <body>
    <article>
      <h1>Fémallergiás vagy? 6 meglepő hely, ahol allergénekkel lehet érintkezni</h1>
      <h2>Allergia bármely fémre kialakulhat, teljesen egyénfüggő, hogy kinél mi okoz tüneteket.</h2>
      <address><time datetime="2019-11-19T11:06:03+00:00">19 Nov 2019, 11:06</time> by <a rel="author">Dr. Moric Krisztina</a></address>
      <p>Fémallergia esetén előfordulhat, hogy érmék, ékszerek vagy akár ajtógombok érintése is allergiás reakciót válthat ki.</p>
      <p><a href="https://www.allergiakozpont.hu/munkatarsak/allergologus-ful-orr-gegesz/dr-moric-krisztina"><b>Dr. Moric Krisztina</b></a> allergológus, fül-orr-gégész, a <b><a href="https://www.allergiakozpont.hu/">Budai Allergiaközpont</a></b> orvosa elmondta, hogy milyen tünetekre kell figyelni, és hogyan lehet megtudni, hogy pontosan mely fémeket kell kerülni. </p>
      <h3>Fémallergia: hogyan reagál a test</h3>
      <p>A fémallergia hasonló minden más típusú allergiás reakcióhoz. Amikor a bőr érintkezésbe kerül az allergénnel, az immunrendszer a fémmolekulákat ellenségnek véli, és támadást indít ellenük. A túlreagáló immunrendszer reakciójának eredményként az érintkezés helyén megjelenik a bőrpír, viszketés, duzzanat vagy kiütés.</p>
      <h3>Milyen fémek okozhatnak tüneteket?</h3>
      <p>A leggyakoribb fémallergia a nők közel 30%-át érintő nikkelallergia, de a kobalt és a króm is sokaknál okoz panaszokat.</p>
      <figure>
        <img src="https://kep.cdn.indexvas.hu/1/0/3024/30248/302488/30248845_59a32d6312dfb5c518a8d480e9100046_wm.jpg"/>
        <figcaption>
          <cite>Fotó: Image Source RF/Zero Creatives / Getty Images Hungary</cite>
        </figcaption>
      </figure>
      <p>A gyártók gyakran nikkelt és kobaltot használnak más fémekkel való ötvözéshez. Ezeket a fémeket alacsonyabb minőségű ékszerekben, például bizsukban lehet megtalálni. Ilyen esetben a tünetek megszűnéséhez az ékszereket cserélni kell, az alábbi anyagokkal érdemes próbálkozni, ezek ritkábban okoznak allergiás tüneteket: réz, sárga, legalább 14 karátos arany – a fehérarany és a bevont ékszereket néha ötvözik nikkel vagy kobalt fémekkel –, platina, rozsdamentes acél vagy ezüst.</p>
      <p>- Kísérletezés helyett, ha biztosra szeretnénk menni, érdemes inkább allergiavizsgálatot végeztetni. Epicutan teszttel pontosan meg tudjuk állapítani, hogy melyik az a fém, ami a tüneteinket okozza, és a továbbiakban csak azt kell elkerülnünk.</p>
      <p>Az elkerülés azonban nem is annyira egyszerű, hiszen nemcsak az ékszerek, hanem számos egyéb, hétköznapi használati tárgy is tartalmazhat fémeket.</p>
      <h3>Fémek a kozmetikumokban</h3>
      <p>A szemceruza és a szemhéjfesték is tartalmazhatnak fém összetevőket, így használatuk allergia esetén szintén tüneteket okozhat. Ha ismerjük az allergént, vásárlás előtt figyeljük az összetevőket, illetve lehetőség szerint ragaszkodjunk a bevált, problémamentesen használt termékekhez.</p>
      <figure>
        <img src="https://kep.cdn.indexvas.hu/1/0/3024/30248/302488/30248847_9d9b3a32b00f687eba414c4225a03e69_wm.jpg"/>
        <figcaption>
          <cite>Fotó: Guido Mieth / Getty Images Hungary</cite>
        </figcaption>
      </figure>
      <h3>Mobiltelefonok</h3>
      <p>Ha allergiás a nikkelre vagy a kobaltra, akkor a telefon is a bőrpanaszok lehetséges forrása.</p>
      <h3>Szemüvegkeretek</h3>
      <p>Az ékszerekhez hasonlóan az üvegkereteket is nikkel vagy kobalt ötvözi. Panaszok esetén javasolt egyéb, például műanyagból készült keretre váltani.</p>
      <h3>Ruházat fémtartalma</h3>
      <p>Fémallergia esetén a gombok, valamint a szegecsek és cipzárak is problémát okozhatnak. Ahol például a melltartócsat vagy a farmergomb érintkezik a bőrrel, rövid időn belül bőrpír, vörösség, viszkető érzés jelentkezhet.</p>
      <h3>Tetoválás</h3>
      <p>Ha tetoválást fontolgat valaki, és korábban már jelentkeztek panaszai fémekkel való érintkezés kapcsán, akkor érdemes még a beavatkozás előtt kizárni a fémallergia lehetőségét. A tetováló festékekben lévő pigmentek ugyanis tartalmazhatnak kobaltot és más nehézfémeket.</p>
      <h3>Orvosi és fogászati implantátumok</h3>
      <p>A beültetett implantátumok miatt jelentkező allergiás tünetek egyetlen kezelési módja, ha a panaszokat kiváltó implantátumot eltávolítják. A beavatkozások előtt ezért mindenképp javasolt allergiavizsgálat elvégzése.</p>
      <p>
        <b>A legtisztább levegőjű magyar erdők</b>
      </p>
      <p>Kristálytiszta levegőjüknek köszönhetően a kirándulóhelyek megnyugtatják a tüdőt, így légzőszervi betegséggel élőknek is nagyon ajánlottak. A szubalpin klímájú középhegységek klimatikus gyógyhelyei, az üde dombvidékek és a vízpárás ártéri erdők között is fantasztikus kirándulásokat tehetsz.</p>
      <figure>
        <img src="https://kep.index.hu/1/0/2020/20200/202007/20200752_1275626_4f1a8b3ad7df0e8ca5e92ebc87c37842_wm.jpg"/>
        <figcaption>
          <a href="https://femina.hu/egeszseg/tiszta-levego-kirandulohely/">Nézegess képeket! 0 kép<br/><b>A legtisztább levegőjű magyar erdők: 10 hely, ahol fellélegezhetsz</b></a>
        </figcaption>
      </figure>
      <p>
        <i>(Képek forrása: Getty Images Hungary)</i>
      </p>
    </article>
  </body>
</html>