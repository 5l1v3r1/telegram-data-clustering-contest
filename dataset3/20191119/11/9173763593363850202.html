<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/mykola_golomsha/442638_svit_zemli.html"/>
    <meta property="og:site_name" content="LB.ua"/>
    <meta property="article:published_time" content="2019-11-19T11:52:00+00:00"/>
    <meta property="og:title" content="Світ землі"/>
    <meta property="og:description" content="«Ніколи ще аграрне питання не було настільки наближене до свого найоптимальнішого вирішення, як в листопаді 1918 року на Україні». Ці рядки гетьман Павло Скоропадський писав 1919 року, вже після свого зречення і далеко за межами України. Його «Спогади. Кінець 1917 – грудень 1918», написані практично одразу за подіями, дають нині нам вкрай цікавий історичний матеріал. Одне з головних питань, до якого звертається очільник Гетьманату, є земельне. Саме проведення земельної реформи Скоропадський вважав своїм найголовнішим завданням."/>
  </head>
  <body>
    <article>
      <h1>Світ землі</h1>
      <address><time datetime="2019-11-19T11:52:00+00:00">19 Nov 2019, 11:52</time> by <a rel="author">Микола Голомша</a></address>
      <p>
        <b>«Ніколи ще аграрне питання не було настільки наближене до свого найоптимальнішого вирішення, як в листопаді 1918 року на Україні». Ці рядки гетьман Павло Скоропадський писав 1919 року, вже після свого зречення і далеко за межами України. Його «Спогади. Кінець 1917 – грудень 1918», написані практично одразу за подіями, дають нині нам вкрай цікавий історичний матеріал. Одне з головних питань, до якого звертається очільник Гетьманату, є земельне. Саме проведення <a href="https://lb.ua/economics/2019/10/23/440490_zapusk_rinka_arendi_zapuska_rinka.html">земельної реформи</a> Скоропадський вважав своїм найголовнішим завданням.</b>
      </p>
      <figure>
        <img src="https://i.lb.ua/101/56/5d95fca290815.jpeg"/>
        <figcaption>
          <cite>Фото: allkharkov.ua</cite>
        </figcaption>
      </figure>
      <p>Та це було ключовою справою для всіх тодішніх урядів і режимів, що змінювалися в Україні майже щорічно. Для українського селянина, а це майже 85 відсотків тодішнього населення країни, саме земельне питання стало «альфою й омегою української революції 1917–1921 років». Воно, зрештою, і призвело до втрати державності і незалежності. Вірніше маніпулятивно-технологічне використання земельної проблеми пропагандою більшовиків, яка базувалася на мілітаризованому гіперпопулізмі і «всеобіцянстві», привернуло симпатії українського селянина до свого майбутнього ката і вбивці – комуністичного режиму Кремля.</p>
      <p>Однак питання земельної реформи, залишається ключовим і сьогодні, через сто років після подій, які давали шанс українському селянину і українській державі.</p>
      <p>Вихідні позиції досить схожі, попри те, що сторічна історія нашого народу внесла свої «правки» в нинішній порядок денний. Знову тривають дискусії, де більше популізму, ніж намагань вирішити проблему кардинально і з огляду на перспективу держави і суспільства. Знову непримиренність, яка інколи доходить до ненависті, ділить українців на протилежні табори.</p>
      <p>І знову селянство ведеться на популістські гасла, відмовляючись від елементарного аналізу ситуації і вироблення узгодженої позиції для загального блага.</p>
      <related>
        <a href="https://lb.ua/news/2019/10/04/438892_boi_zemlyu_vlast_obeshchaet_agrarii.html"/>
      </related>
      <p>Про що ми сперечаємося? Про важливі речі: скільки землі даватиметься «в одні руки» (200 тисяч га – це мало чи багато?) , мінімальна стартова ціна продажу земельних ділянок, хто має право на купівлю землі, які права мають при цьому іноземці, як бути з подвійним громадянством тощо. Сільських мешканців (окрім тих, хто вже підраховує «бариші» від продажу своїх гектарів) турбує можливість <a href="https://lb.ua/news/2019/11/15/442355_ukraintsi_smogut_brat_kredit.html">отримання кредитів для купівлі землі</a> та підтримка держави хоча б на перших порах, потенційна конкуренція і чи буде це питання регулюватися, чи не стане загрозою для малого і середнього виробника сільськогосподарської продукції латентна монополія агрохолдингів…</p>
      <p>Сперечаємося про дійсно важливі речі, без яких неможливе проведення реформи, а враження, що знову блукаємо в трьох соснах і не бачимо, де ж вихід з цього нав’язаного «лісу».</p>
      <p>Таке становище утворилося, як на мене, тому, що насамперед в цій ситуації (попри початкове існування 11 законопроектів) не прослідковується одна, вкрай необхідна умова такої реформи-трансформації – стратегія держави на десятиліття, а точніше – століття вперед. Тобто стратегія існування української державності, одним із стовпів якої якраз є земельне питання. В сучасних умовах вона динамічно трансформується в екосистемні засади майбутнього української держави та планетарний ойкуменізм.</p>
      <p>У зв’язку з цим хочу звернути увагу суспільства на деякі, як на мене, принципові позиції, які б мали отримати своє місце у візії майбутньої реформи.</p>
      <p>Насамперед, необхідно змінити світоглядну платформу сприйняття проблеми. Раніше вона базувалася на такому підході, даруйте на слові, як «лінійно-гектарний» та «феодально-містечковий», що позбавлений адекватного нагляду і контролю з боку спроможних територіальних громад, а не «дядьків» із області чи Києва. Тобто всі дискусії велися довкола суто практичного, а точніше маргінального застосування ресурсів, де головними чинниками були переважно дві категорії: ціна і кількість. Це замасковано-брутальна, ница споживацька і водночас тупикова психологія розуміння проблеми, яка весь час водила нас по колу і не є ані державницькою, а ні українською.</p>
      <p>Зараз, коли суспільство все більше набуває рис потужної громадянської сили і таким чином в процесі реформи децентралізації бере на себе безпосередню щоденну відповідальність за стан справ в своїх громадах, варто говорити про просторово-середовищний підхід до проблеми в кожному населеному пункті країни, а це майже 29 тисяч суб’єктів життя. Це зовсім інший вимір світоглядної перспективи і одночасно капіталізації такого надбання громади як земля у всіх її вимірах та потенціалах.</p>
      <related>
        <a href="https://lb.ua/news/2019/11/18/442572_batkivshchina_prizivaet_ks.html"/>
      </related>
      <p>Тут тема перекликається з іншим досить важливим аспектом, про який мені неодноразово доводилося говорити – цифрової Конституції України в епоху глобалізації світу 4.0. Наша земля – це передусім ідентифікація громади і кожного її члена через історію своєї (сім’ї) присутності на цій території та візію майбутнього.</p>
      <p>Вона доповнюється такими особливостями як ландшафтні унікальності населених пунктів і всієї природної мозаїки краю. Своєрідність ландшафту кожної громади створює феноменальний магнетизм, який базується насамперед на емоційних підвалинах незвичності і неповторності. Тут варто говорити не лише про красу краю, а й про досить предметні речі, такі як рекреаційні можливості території, туристично-пізнавальні, гастрономічні, ремісничі і навіть творчі. Тобто те, що в сучасній Європі отримало розвиток у вигляді смарт-спеціалізації. Тоді земля отримає інший рівень навантаження (воно зростає як мінімум вдвічі-втричі) і ефективності/рентабельності.</p>
      <p>Якщо ми говоримо про <a href="https://lb.ua/news/2019/11/19/442633_rossiyanam_zapretyat_pokupat.html">продаж земельних ділянок,</a> то варто розглянути феномен можливості робити це на цифрових майданчиках, причому світового рівня. Тоді виникає тема Е-резидентства (електронного громадянства) і криптовалюти. Тобто ми отримуємо планетарний масштаб ринку землі, а заодно такі ж можливості і виклики. Звісно, при законодавчому врахуванні всіх необхідних запобіжних заходів, що за наявності міністерства цифрової трансформації теж було б одним із викликів світовим грандам.</p>
      <p>До речі, важливо всім нам комунікувати із громадами і об’єднаними громадами як суб’єктами цього трансформаційного процесу та партнерами. А це передбачає створення інноваційних паспортів потенціалів громад, бо сьогодні все має ціну та перспективу.</p>
      <p>Тема землі у цій постановці має ще безліч варіацій світоглядного вирішення. Та якщо узагальнювати, то насправді це зовсім не тема і не проблема, це – світ землі. І світ нашої, української ідентичності, найближчої та далекої перспективи. Хочеться сподіватися, що такі ж думки витають і у наших законодавців та можновладців.</p>
      <related>
        <a href="https://lb.ua/blog/oleksiy_mushak/441995_truba_y_zemlya_shcho_tut_spilnogo.html"/>
      </related>
    </article>
  </body>
</html>