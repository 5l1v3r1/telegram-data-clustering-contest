<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640681/%D8%AE%D8%B3%D8%A7%D8%B1%D8%A7%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:53:00+00:00"/>
    <meta property="og:title" content="خسارات اعتراضات بنزینی پرداخت می‌شود"/>
    <meta property="og:description" content="رئیس کل بیمه مرکزی گفت:به دنبال اعتراضات صورت گرفته برای اصلاح قیمت بنزین وآسیب‌هایی که به همراه داشت، دستور ارزیابی خسارات را صادر کرده‌ایم که به ..."/>
  </head>
  <body>
    <article>
      <h1>
        <a href="https://www.bultannews.com/fa/news/640681/%D8%AE%D8%B3%D8%A7%D8%B1%D8%A7%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF">خسارات اعتراضات بنزینی پرداخت می‌شود</a>
      </h1>
      <h2>رئیس کل بیمه مرکزی گفت:به دنبال اعتراضات صورت گرفته برای اصلاح قیمت بنزین وآسیب‌هایی که به همراه داشت، دستور ارزیابی خسارات را صادر کرده‌ایم که به ...</h2>
      <address><time datetime="2019-11-19T11:53:00+00:00">19 Nov 2019, 11:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامرضا سلیمانی که در جریان برگزاری ششمین نمایشگاه بانک، بیمه و بورس در جزیره کیش در نشستی خبری حضور داشت، در رابطه با جریان اخیر اعتراضی مربوط به اصلاح <b>قیمت بنزین</b> اظهار کرد: روز گذشته(۲۷ آبان) دستور بررسی سریع و دریافت اطلاعات را صادر کرده‌ایم که مشخص چه تعداد <b>بانک و ساختمان</b> دچار آسیب شده‌اند.</p>
      <p>وی افزود: بخشی از این خسارات مربوط به ساختمان بانک‌ها بوده یا پول‌های داخل آن که آتش گرفته است یا پول‌هایی که به سرقت رفته، اختصاص دارد که ارزیابی و پرداخت می‌شود، چراکه در مقابل آشوب و آتش‌سوزی بیمه هستند.</p>
      <p>سلیمانی در مورد خودروهایی که در جریان اخیر آسیب دیدند نیز گفت فقط خودروهایی که در بیمه‌نامه آنها ذکر شده باشد، در این رابطه دریافتی بیمه خواهند داشت. همچنین ساختمان‌ها و اماکنی بیمه هستند، در صورت آسیب، خسارت دریافت خواهند کرد.</p>
      <p>تاثیر اصلاح قیمت بنزین بر صنعت بیمه</p>
      <p>اما در رابطه با اینکه افزایش قیمت بنزین تا چه اندازه می تواند صنعت بیمه را تحت تاثیر قرار دهد، رئیس کل بیمه مرکزی توضیح داد: در کوتاه مدت ممکن است این تغییر در بخش‌های اقتصادی اثرگذار باشد ولی بررسی‌های اولیه ما در صنعت بیمه نشان می‌دهد که اثر مهمی ندارد.</p>
      <p>وی افزود: در صنعت بیمه حمل و نقل از کانال خودروهایی است که سوخت آنها گازوئیل است، درصورتیکه قیمت این سوخت افزایشی نداشته و این حوزه را تحت تاثیر قرار نمی‌دهد.</p>
      <p>پرداخت ۲۱۷ میلیارد تومان از خسارت ۳۸ هزار میلیاردی سیل!</p>
      <p>در جریان سیل ابتدای سال جاری در مناطقی از کشور، سازمان برنامه و بودجه از خسارت ۳۸ هزار میلیاردی خبر داده بود که باید عمده آن از محل اعتبارات بودجه‌ای بانک و بیمه تامین می‌شد. این در حالی است که رئیس کل بیمه مرکزی در پاسخ به ایسنا در رابطه با اینکه چه میزان از این خسارت از محل بیمه پرداخت شده است؟ گفت: ۲۱۷ میلیارد تومان در مجموع پرداخت شده است.</p>
      <p>سلیمانی یادآور شد: فقط واحدهای مسکونی که بیمه بودند خسارت دریافت کرده‌اند.</p>
      <p>بدهی هزار میلیاردی سایپا به بیمه در حال پرداخت است</p>
      <p>اما رئیس کل بانک مرکزی در مورد جریان بدهی سایپا نیز توضیحاتی ارائه کرد و گفت که این شرکت حدود هزار میلیارد تومان بدهی معوق به شرکت‌های بیمه‌ای داشت که بیمه مرکزی به طور جدی به موضوع ورود کرد و بعد از بررسی‌های صورت گرفته توافقاتی در این زمینه انجام شد.</p>
      <p>سلیمانی گفت: در حال حاضر بخشی از بدهی سایپا پرداخت شده و مابقی در قالب دریافت چک بوده است که در حال پرداخت است. بر این اساس اکنون سایپا بدهی معوق توافق نشده‌ای با شرکت‌های بیمه نداشته و در حال تسویه است و خودروهای جدید نیز بیمه می‌شوند.</p>
      <p>وی این را هم گفت که ایران خودرو به عنوان دیگر شرکت خودروسازی مشکلی در بحث بیمه و بدهی ندارد.</p>
      <p>گزارشی از وضعیت بیمه زائران اربعین</p>
      <p>موضوع هزینه ۲۲ هزار تومانی دریافت از زائران اربعین بابت هزینه‌های بیمه نیز در این نشست مطرح شد که رییس کل بانک مرکزی در رابطه با آن توضیحاتی ارائه کرد.</p>
      <p>سلیمانی ادامه داد: ۲۲ هزار تومانی که دریافت شد تماما برای بیمه نبوده است. ۷۰۰۰ تومان به سازمان اورژانس تعلق داشت و ۱۰ هزار تومان آن به بیمه. این درحالی است که هزینه‌های انجام شده نشان می‌دهد که حتی رقمی بیش از این هزینه شده است. این در حالی است که حدود سه میلیون نفر از زائران بیمه شدند که نزدیک به ۴۵ میلیارد تومان دریافتی داشتیم.</p>
      <p>وی اضافه کرد: در این بین تعدادی فوت شدند که در مجموع به ۲۳۰ نفر رسیدند. از سوی دیگر تصادف‌هایی داشتیم که دیه آنها پرداخت شد. همچنین تعدادی بر اثر مریضی و کهولت سن درگذشتند که به آنها هم بیمه عمر تعلق می‌گرفت. از سوی دیگر ۲۰۰۰ نفر هم بیمار شدند که مجبور شدیم آنها را به ایران بازگردانیم و به هرحال هزینه‌های مربوطه پرداخت شد.</p>
      <p>رئیس کل بیمه مرکزی گفت: در این بین مبلغی بیش از آنچه دریافت شده بود، پرداخت. بیمه‌های مسافری حتما قبل از ورود انجام می‌شود.</p>
      <p>در رابطه با بیمه مسافری و افراد خارجی که به ایران وارد می‌شوند نیز سلیمانی اظهار کرد که بیش از این وضعیت نمایندگی‌های در مرزها دچار مشکلاتی بود اما به طور جدی به آن ورود کرده و به نظم درآمدند. این در حالی است که در بعضی مرزها افراد خارجی با همان بیمه‌نامه وارد می‌شدند اما اکنون هر مسافر قبل از ورود به ایران باید بیمه‌نامه ایرانی دریافت کرده باشد.</p>
    </article>
  </body>
</html>