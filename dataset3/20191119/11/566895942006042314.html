<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2577929/viktor-ovcaruk-obednanna-oblastej-prizvede-do-federalizacii-kraini-i-zagrozue-derzavnomu-suverenitetu-ukraini"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-19T11:44:00+00:00"/>
    <meta property="og:title" content="Віктор Овчарук: «Об’єднання областей призведе до федералізації країни і загрожує державному суверенітету України»"/>
    <meta property="og:description" content="У 2020 році мають відбутися фундаментальні зміни в системі місцевого самоврядування та в адміністративно-територіальному устрої держави."/>
  </head>
  <body>
    <article>
      <h1>Віктор Овчарук: «Об’єднання областей призведе до федералізації країни і загрожує державному суверенітету України»</h1>
      <address><time datetime="2019-11-19T11:44:00+00:00">19 Nov 2019, 11:44</time> by <a rel="author">Андрій Вацик</a></address>
      <figure>
        <img src="https://s.0352.ua/s/32/section/newsInText/upload/images/news/intext/000/051/459/foto_5dd3d453365b9.jpg"/>
      </figure>
      <p>Депутати Тернопільської обласної ради на другому пленарному засіданні ХІІ сесії висловили свої пропозиції щодо моделювання системи адміністративно-територіального устрою, прийнявши звернення до Президента України, Верховної Ради України, Кабінету Міністрів України, народних депутатів України, обраних від Тернопільської області.</p>
      <p>Зокрема, у зверненні йдеться: «<b>У 2020 році мають відбутися фундаментальні зміни в системі місцевого самоврядування та в адміністративно-територіальному устрої держави.</b></p>
      <p>Реформа децентралізації дала поштовх для розвитку сіл, селищ і міст України. Сьогодні на місцях є можливість керувати ресурсами, надавати більшість послуг населенню, нести відповідальність перед людьми за прийняті рішення та залучати людей до спільних для територіальних громади справ.</p>
      <p>Оскільки до об’єднаних територіальних громад перейшло більше повноважень районних рад та районних державних адміністрацій і вони отримують прямі міжбюджетні відносини та ресурси, то зникають підстави для спільного представництва інтересів громад на районному рівні. Очевидним є і те, що районна влада все мінімально впливає на діяльність та розвиток території. А найголовніше – там послабляється основна функція району – представництво спільних інтересів громад.</p>
      <p>Депутатський корпус Тернопільської обласної ради з великою засторогою ставиться до інформації, висвітленої в засобах масової інформації та інтернет – ресурсах, щодо утворення так званих «країв» (укрупнених областей). Об’єднання величезних територій, людського та фінансового потенціалу і відсутність на значній частині цих територій національної ідентифікації та цілісної приналежності до української нації призведе до федералізації чи конфедерації країни і загрожує державному суверенітету України.</p>
      <p>Звертаємося до керівництва держави: не допустити об’єднання областей!</p>
      <p>Щодо районів, то станом на сьогодні пропонується їх укрупненння з єдиною метою – утворенння префектур, де префекти, як передбачається, здійснюватимуть адміністративний нагляд за законністю рішень органів місцевого самоврядуванння (територіальних громад) та координуватимуть діяльність місцевих органів виконавчої влади на підзвітних їм територіях. При цьому райони (округи) не матимуть жодних фінансово-господарських функцій.</p>
      <p>Вважаємо, що за таких повноважень недоцільно створювати укрупнені райони (округи), а залишити на обласному рівні одну префектуру.</p>
      <p><b>Якщо ж адміністративно-територіальний устрій</b> передбачатиме утворення трирівневої системи адміністративно-територіального устрою (територіальні громади, райони (округи), області), то вимагаємо залишити створення в укрупнених районах (округах) органів місцевого самоврядування з депутатським корпусом та виконавчими комітетами для того, щоб належним чином були представлені інтереси усіх жителів і територіальних громад. Також до їх повноважень слід віднести:</p>
      <p>· управління та утримання спільних об’єктів культури, фізичної культури, туризму та пам’яток архітектури районного значення;</p>
      <p>· утримання шкіл-інтернатів загального профілю, спеціалізованих (спортивних, музичних) шкіл;</p>
      <p>· управління іншим спільним комунальним майном та підприємствами комунальної власності територіальних громад району;</p>
      <p>· надання чітко визначених спеціалізованих медичних послуг, затвердження тарифів у сфері охорони здоров’я відповідно до методики розрахунків таких тарифів;</p>
      <p>· управління трудовими архівами та будинками соціальної допомоги;</p>
      <p>· будівництво та утримання транспортної інфраструктури районного значення;</p>
      <p>· створення підрозділів для подолання наслідків стихійних лих та надзвичайних ситуацій;</p>
      <p>· захист навколишнього середовища, сприяння розвитку рекреаційного потенціалу території району;</p>
      <p>· сприяння соціально-економічному розвитку району, у тому числі залучення інвестицій, грантів, міжнародної технічної допомоги, промоція територій, проведення культурних і спортивних заходів.</p>
      <p>Ми розуміємо, що на часі є ухвалення Закону України <b>«Про засади адміністративно-територіального устрою»</b>, в основі якого мають бути перспективні плани формування територій громад областей.</p>
      <p>Висловлюємо свою тривогу щодо намірів народних депутатів України обмежити повноваження органів місцевого самоврядування (обласних рад) у частині прийняття рішення про затвердження перспективних планів формування територій громад Автономної Республіки Крим, областей.</p>
      <p>Закликаємо не підтримувати проєкт Закону України (реєстраційний № 2189 від 30 вересня 2019 року) «Про внесення змін до Закону України «Про добровільне об’єднанння територіальних громад» (щодо спрощення процедури затвердження перспективних планів формування територій громад Автономної Республіки Крим, областей), а чітко дотримуватись затверджених обласними радами України перспективних планів формування територій громад областей, де врахована думка територіальних громад сіл, селищ, міст України».</p>
      <p>Очільник обласної ради Віктор Овчарук наголосив на тому, що система адміністративно-територіального устрою повинна широко обговорюватися на місцях і прийматися лише із пропозиціями органів місцевого самоврядування.</p>
    </article>
  </body>
</html>