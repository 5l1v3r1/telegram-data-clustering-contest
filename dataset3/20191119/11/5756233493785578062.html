<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622295/%D8%B4%D8%B1%D8%B7-%D9%88%D8%B5%D9%84-%D8%AF%D9%88%D8%A8%D8%A7%D8%B1%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%A7%D8%B2-%D8%B2%D8%A8%D8%A7%D9%86-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%B9%D8%AF%D9%85-%D8%B3%D9%88%D8%A1%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D8%A8%D8%A7%D8%B2%DA%AF%D8%B4%D8%AA-%D8%A2%D8%B1%D8%A7%D9%85%D8%B4-%D8%A8%D9%87-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:30:00+00:00"/>
    <meta property="og:title" content="شرط وصل دوباره اینترنت از زبان سخنگوی دولت؛ عدم سوءاستفاده از اینترنت و بازگشت آرامش به کشور"/>
    <meta property="og:description" content="سخنگوی دولت گفت: چنانچه اطمینان حاصل شود که سوء استفاده‌ای صورت نمی‌گیرد اینترنت استان‌های مختلف به تدریج وصل می‌شود."/>
  </head>
  <body>
    <article>
      <h1>شرط وصل دوباره اینترنت از زبان سخنگوی دولت؛ عدم سوءاستفاده از اینترنت و بازگشت آرامش به کشور</h1>
      <h2>ربیعی گفته نگرانی بزرگتر از قطع اینترنت "حفظ آرامش و ثبات کشور است"</h2>
      <address>
        <time datetime="2019-11-19T11:30:00+00:00">19 Nov 2019, 11:30</time>
      </address>
      <p>
        <i>سخنگوی دولت گفت: چنانچه اطمینان حاصل شود که سوء استفاده‌ای صورت نمی‌گیرد اینترنت استان‌های مختلف به تدریج وصل می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنگوی دولت با بیان اینکه گازوئیل با برای روستاییان گران نکردیم تا هزینه حمل و نقل برای این قشر افزایش نیابد، از برقراری تدریجی اینترنت در برخی استان‌های کشور خبر داد.</p>
      <p>علی ربیعی در دوره آموزشی مدیریت پروژه‌های اشتغال‌زایی روستایی و کاهش فقر اظهار کرد:‌ این عادلانه نبود که پول یارانه بنزین از طریق قاچاق سوخت به کشورهای همسایه برود یا به افرادی پرداخت شود که ۳۳ برابر از دهک‌های پایین جامعه بیشتر یارانه بگیرند.</p>
      <figure>
        <img src="https://aftabnews.ir/files/fa/news/1398/8/28/361099_472.jpg"/>
      </figure>
      <p>وی نظام تأمین مالی خرد را مهم دانست و افزود: این نظام باید در کشور گسترش یابد و شورای پول و اعتبار این موضوع را در دستور کار خود قرار بدهد.</p>
      <p>سخنگوی دولت خاطر نشان کرد: امروز توسعه زنجیره اشتغال و بازار در روستاها نیازمند همکاری و دانش بیشتر است و ما روی اشتغال زنان روستایی متمرکز شده‌ایم تا از طریق فعالیت‌های آن‌ها به توسعه اشتغال روستایی کمک شود.</p>
      <p>به گفته ربیعی، ۶۶ درصد اشتغال در سال گذشته متعلق به زنان بوده و زنان سهم بزرگی از بازار اشتغال را به خود اختصاص داده‌اند.</p>
      <p>وی در عین حال همکاری صندوق کارآفرینی امید و تعدادی از بانک‌های کشور در طرح اشتغال روستایی را مورد اشاره قرار داد و گفت: زنان روستایی ۴۰ درصد سهم دریافت تسهیلات را به خود اختصاص داده‌اند و امروز نرخ مشارکت اقتصادی زنان در بحث اشتغال از ۱۲ درصد به ۱۸ درصد و در حوزه روستایی از ۱۸ درصد به ۲۳ درصد رسیده است.</p>
      <p>سخنگوی دولت در بخش دیگری از سخنان خود درباره قطع اینترنت در کشور و مشکلاتی که برای برخی از مشاغل به ویژه دانشجویان ایجاد شده گفت: طبیعی است که در این شرایط بسیاری از مشاغل و بانک‌ها از جمله مشاغل اینترنتی دچار مشکل شده باشند ولی ما سعی کردیم که این مشکل را حل کنیم. البته بعضی مشاغل و کارهای دانشجویان باقی مانده که می‌پذیریم.</p>
      <p>ربیعی تصریح کرد: شورای عالی امنیت کشور این تصمیم را گرفته و براساس آنچه که اطلاع دارم در برخی از استان‌ها که آرام آرام این اطمینان ایجاد شود که سوءاستفاده از اینترنت صورت نمی‌گیرد این برگشت صورت خواهد گرفت.</p>
      <p>وی خاطر نشان کرد: تصمیم‌گیری درباره بازگشت اینترنت و برقراری آن با کسانی است که باید آن را اعلام کنند.</p>
      <p>به گفته سخنگوی دولت با اینکه مردم دچار سختی شدند و برخی مشاغل به این دلیل برایشان مشکل ایجاد شده اما نگرانی بزرگ‌تر حفظ آرامش و ثبات کشور است.</p>
    </article>
  </body>
</html>