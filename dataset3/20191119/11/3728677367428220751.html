<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215819/IND-bevestigt-toestroom-Moldaviers-Ze-maken-geen-kans"/>
    <meta property="og:site_name" content="RTV Noord"/>
    <meta property="article:published_time" content="2019-11-19T11:00:00+00:00"/>
    <meta property="og:title" content="IND bevestigt toestroom Moldaviërs: 'Ze maken geen kans'"/>
    <meta property="og:description" content="De laatste weken ziet de Immigratie en Naturalisatiedienst (IND) een toename van het aantal Moldaviërs die asiel aanvragen in Nederland."/>
  </head>
  <body>
    <article>
      <h1>IND bevestigt toestroom Moldaviërs: 'Ze maken geen kans'</h1>
      <address><time datetime="2019-11-19T11:00:00+00:00">19 Nov 2019, 11:00</time> by <a rel="author">Noor Vloeimans</a></address>
      <p>Maandagochtend arriveerde een touringcar met <a href="https://www.rtvnoord.nl/nieuws/215816/Bus-met-65-Moldaviers-aangehouden-bij-azc-Ter-Apel-update">65 inwoners</a> van het Oost-Europese land in Ter Apel. Eerder deze maand werden ook al twee bussen met respectievelijk <a href="https://www.rtvnoord.nl/nieuws/215543/Mensensmokkelaar-uit-Limburg-aangehouden-bij-Ter-Apel">11</a> en <a href="https://www.rtvnoord.nl/nieuws/215754/Chauffeur-van-busje-met-19-Moldaviers-opgepakt">19</a> Moldavische asielzoekers aangehouden. In totaal probeerden 95 Moldaviërs zich aan te melden in het azc.</p>
      <h3>'Geen kans'</h3>
      <p>'Moldaviërs maken tot nu toe geen kans om in Nederland te mogen blijven, maar toch komen ze hierheen', aldus IND-woordvoerder Jaap Stuurwold.</p>
      <p>Het overgrote deel van de Moldaviërs dat hier komt, heeft in andere EU-landen eerder tevergeefs asiel aangevraagd. Met name Duitsland en Frankrijk kampen met een toestroom van deze mensen, weet Stuurwold.</p>
      <h3>Plekken bezet</h3>
      <p>De aantallen zijn problematisch. 'De Moldaviërs houden plekken bezet van mensen die terecht om asiel vragen', laat Stuurwold weten.</p>
      <p>Het ministerie van Justitie en Veiligheid heeft eerder al besloten deze groep geen financiële steun meer te geven bij terugkeer. Daarmee wordt Nederland voor deze groep minder aantrekkelijk.</p>
      <p>Moldavië is een van de armste landen van Europa. Om de huidige toestroom van Moldaviërs tegen te gaan, wil het ministerie de opvangvoorzieningen voor deze groep versoberen en beperken.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215816/Bus-met-65-Moldaviers-aangehouden-bij-azc-Ter-Apel-update"/>
        <a href="https://www.rtvnoord.nl/nieuws/215754/Chauffeur-van-busje-met-19-Moldaviers-opgepakt'%20targetframe='_self"/>
        <a href="https://www.rtvnoord.nl/nieuws/215543/Mensensmokkelaar-uit-Limburg-aangehouden-bij-Ter-Apel'%20targetframe='_self"/>
      </related>
    </article>
  </body>
</html>