<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/policie-v-berline-zatkla-syrana-podezreleho-z-pripravy-atentatu.A191119_125115_ln_zahranici_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-19T11:51:00+00:00"/>
    <meta property="og:title" content="Policie v Berlíně zatkla Syřana podezřelého z přípravy atentátu"/>
    <meta property="og:description" content="Německá policie zadržela v úterý v Berlíně muže, kterého podezřívá z přípravy teroristického útoku. Šestadvacetiletý Syřan hledal na internetu informace, jak sestrojit bombu. Nakoupil si už i chemikálie, které se při výrobě výbušnin používají, uvedla s odvoláním na prokuraturu agentura DPA."/>
  </head>
  <body>
    <article>
      <h1>Policie v Berlíně zatkla Syřana podezřelého z přípravy atentátu</h1>
      <address>
        <time datetime="2019-11-19T11:51:00+00:00">19 Nov 2019, 11:51</time>
      </address>
      <p>
        <mark>Berlín </mark>
        <b> Německá policie zadržela v úterý v Berlíně muže, kterého podezřívá z přípravy teroristického útoku. Šestadvacetiletý Syřan hledal na internetu informace, jak sestrojit bombu. Nakoupil si už i chemikálie, které se při výrobě výbušnin používají, uvedla s odvoláním na prokuraturu agentura DPA.</b>
      </p>
      <p>Muže v německém hlavním městě zadržela v úterý ráno speciální policejní jednotka, která zároveň prohledala jeho byt.</p>
      <p>Případem se zabývá generální státní zastupitelství v Karlsruhe, které má na starosti mimo jiné právě vyšetřování terorismu. Podle něj Syřan komunikoval od začátku tohoto roku s dalšími lidmi na islamistickém chatu za účelem „přípravy teroristického útoku“.</p>
      <related>
        <a href="https://www.lidovky.cz/svet/syran-najizdel-ukradenym-kamionem-do-aut-devet-lidi-bylo-zraneno.A191008_094900_ln_zahranici_ele"/>
      </related>
      <p>Už v srpnu a v září si muž koupil chemikálie, které je možné při přípravě bomby použít, uvedlo státní zastupitelství. Podle něj nakoupil aceton a roztok peroxidu vodíku.</p>
      <p>„Obě chemikálie se používají při výrobě vysoce výbušné látky triaceton triperoxid (TATP),“ uvedla prokuratura. Tuto látku použili mimo jiné teroristé při atentátech v Paříži v roce 2015, které si vyžádaly 130 obětí.</p>
      <p>Zadržený muž měl podle prokuratury „radikálně islamistický“ světonázor. Místní média uvedla, že žil v jihozápadní části Berlína. Radní německé metropole zodpovědný za resort vnitra Andreas Geisel v úterý řekl, že Syřan pracoval v jedné z berlínských škol jako uklízeč. Do září pracoval v Bodeho muzeu v centru Berlína. Podle stanice ARD na Syřana německou tajnou službu upozornili zahraniční zpravodajci.</p>
      <p>Podrobnosti k Syřanovu teroristickému plánu prokuratura nezná. Atentát se měl podle ní uskutečnit „v blíže neznámém okamžiku na blíže neznámém místě v Německu“. Jeho cílem ale podle ní bylo „zabít co nejvíce lidí“.</p>
      <p>Teprve před týdnem policie ve městě Offenbach u Frankfurtu nad Mohanem zatkla tři údajné příznivce teroristické organizace Islámský stát, které také podezřívá z plánování atentátu.</p>
      <p>V prosinci 2016 najel Tunisan Anis Amri nákladním vozem do stánků na vánočních trzích v západní části berlínského centra. Útok si vyžádal 12 mrtvých a desítky zraněných. Zahynula také Češka Naďa Čižmárová.</p>
    </article>
  </body>
</html>