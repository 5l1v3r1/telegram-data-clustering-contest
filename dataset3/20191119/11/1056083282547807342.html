<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818440/%D8%A2%D8%BA%D8%A7%D8%B2-%D9%81%D8%B1%D8%A7%DB%8C%D9%86%D8%AF-%D8%A7%D8%B9%D8%AA%D8%A8%D8%A7%D8%B1%D8%A8%D8%AE%D8%B4%DB%8C-%D8%B1%D8%B4%D8%AA%D9%87-%D9%87%D8%A7%DB%8C-%D8%B9%D9%84%D9%88%D9%85-%D9%BE%D8%A7%DB%8C%D9%87-%D8%AF%D8%A7%D8%B1%D9%88%D8%B3%D8%A7%D8%B2%DB%8C-%D9%88-%D8%AF%D9%86%D8%AF%D8%A7%D9%86%D9%BE%D8%B2%D8%B4%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:44:51+00:00"/>
    <meta property="og:title" content="آغاز فرایند اعتباربخشی رشته‌های علوم پایه، داروسازی و دندانپزشکی"/>
    <meta property="og:description" content="معاون آموزشی وزیر بهداشت از آغاز فرایند اعتباربخشی رشته‌های علوم پایه، داروسازی و دندانپزشکی خبر داد و گفت: آیین‌نامه اعتباربخشی دوره‌های آموزشی در شورای گسترش دانشگاه‌های علوم پزشکی تصویب و به‌زودی ابلاغ می شود."/>
  </head>
  <body>
    <article>
      <h6 class="kicker">معاون آموزشی وزیر بهداشت خبر داد</h6>
      <h1>آغاز فرایند اعتباربخشی رشته‌های علوم پایه، داروسازی و دندانپزشکی</h1>
      <address><time datetime="2019-11-19T11:44:51+00:00">19 Nov 2019, 11:44</time> by <a rel="author">طاهره مرادی</a></address>
      <p>معاون آموزشی وزیر بهداشت از آغاز فرایند اعتباربخشی رشته‌های علوم پایه، داروسازی و دندانپزشکی خبر داد و گفت: آیین‌نامه اعتباربخشی دوره‌های آموزشی در شورای گسترش دانشگاه‌های علوم پزشکی تصویب و به‌زودی ابلاغ می شود.</p>
      <p><b>به گزارش ایسنا،</b> دکتر باقر لاریجانی اعتباربخشی را یکی از فرایندهای مهم برای ارتقای استانداردهای آموزشی در مراکز آموزش علوم پزشکی کشور دانست و گفت: پس از اعتباربخشی دانشگاه‌ها و بیمارستان‌های آموزشی، اکنون آیین‌نامه اعتباربخشی دوره‌های آموزشی به تصویب شورای گسترش دانشگاه‌های علوم پزشکی رسیده و فرایند اعتباربخشی آغاز می‌شود.</p>
      <p>وی در ادامه با اشاره به اهمیت آموزش علوم پزشکی به عنوان یکی از حوزه‌های زیربنایی کشور، تصریح کرد: فارغ‌التحصیلان رشته‌های علوم پزشکی با جان افراد سر و کار دارند و به همین دلیل آموزش در این حوزه از حساسیت خاصی برخوردار است.</p>
      <p>دکتر لاریجانی ضمن اشاره به هزینه‌هایی که برای تربیت یک دانشجوی علوم پزشکی صرف می‌شود، اظهار کرد: دانشجویان این رشته‌ها علاوه بر کلاس درس و آزمایشگاه که در سایر رشته‌ها نیز مورد نیاز است؛ به بسترهای بالینی برای آموزش‌های مهارتی نیز نیاز دارند که این بسترها شامل بیمارستان‌ها، درمانگاه‌ها، کلینیک، شبکه‌های بهداشت و درمان و ... می‌شود.</p>
      <p>وی در ادامه بر توجه به کیفیت در کنار کمیت در آموزش علوم پزشکی اشاره کرد و گفت: اعتباربخشی یکی از نظام‌های کیفی نوین در حوزه آموزش عالی است و خوشبختانه طی چند سال گذشته دانشگاه‌ها و  بیمارستان‌های آموزشی کشور اعتباربخشی شدند.</p>
      <p>دکتر لاریجانی گام بعدی در اجرای برنامه اعتباربخشی را اعتباربخشی دوره‌های آموزشی دبیرخانه‌های حوزه معاونت آموزشی وزارت بهداشت عنوان کرد و گفت: اعتباربخشی برنامه پزشکی عمومی از چندی پیش آغاز شد و تیمی از فدراسیون جهانی آموزش پزشکی طی جلساتی به بررسی این فرایند پرداخت و در نهایت موفق به اخذ تاییدیه فرایند اعتباربخشی پزشکی عمومی برای مدت ۱۰ سال شدیم. این بدان معنی است که اعتباربخشی برنامه پزشکی عمومی که در داخل کشور صورت می‌گیرد، مورد تایید و به منزله اعتباربخشی فدراسیون جهانی آموزش پزشکی است.</p>
      <p>به گزارش معاونت آموزشی وزارت بهداشت، دکتر لاریجانی گفت: در پی این اقدام آئین‌نامه فرایند اعتباربخشی دوره‌های آموزشی دبیرخانه شورای آموزش علوم پایه پزشکی، بهداشت و تخصصی، دبیرخانه شورای آموزش داروسازی و تخصصی، دبیرخانه شورای آموزش دندانپزشکی و تخصصی و دبیرخانه شورای آموزش پزشکی و تخصصی تدوین شده است.</p>
      <p>وی از تصویب آیین‌نامه اعتباربخشی دوره‌های آموزشی این دبیرخانه‌ها در شورای گسترش دانشگاه‌های علوم پزشکی خبر داد و گفت: آیین‌نامه‌ها توسط وزیر بهداشت، درمان و آموزش پزشکی ابلاغ شده و فرایند اجرایی آن به‌زودی آغاز می‌شود.</p>
      <p>معاون آموزشی وزیر بهداشت اضافه کرد: در فرایند اعتباربخشی رتبه‌بندی دانشکده‌های مجری دوره‌های آموزشی هدف نیست. بلکه هدف بررسی استانداردهای آموزشی در دانشکده‌ها و اصلاح موارد متغیر با این استانداردها با کمک دبیرخانه‌های حوزه معاونت آموزشی است.</p>
      <p>وی گروه‌های آموزشی در دانشکده‌های مجری برنامه‌های آموزشی را مخاطب اصلی آیین‌نامه‌های اعتباربخشی ذکر کرد و گفت: در این آیین‌نامه ساختار اعتباربخشی، فرایندها و نوع رای و نحوه تجدید نظرخواهی و اصلاحات مشخص شده است.</p>
      <p>دکتر لاریجانی گفت: دبیرخانه مربوطه در معاونت آموزشی وزارت بهداشت به همراه دبیرخانه شورای گسترش دانشگاه‌های علوم پزشکی مسئولیت مدیریت فرایند اعتباربخشی را با همکاری دانشگاه‌های مجری دوره‌های آموزشی بر عهده دارند.</p>
      <p>وی به اجرای اعتباربخشی در دو مرحله خودارزیابی و ارزیابی بیرونی اشاره کرد و گفت: دانشگاه‌های علوم پزشکی مجری دوره‌های آموزشی موظف هستند با توجه به رای صادره نسبت به ارتقای مستمر کیفیت برنامه‌های آموزشی اهتمام ورزند و دبیرخانه مربوطه در حوزه معاونت آموزشی بر این امر نظارت دارد.</p>
      <p>انتهای پیام</p>
    </article>
  </body>
</html>