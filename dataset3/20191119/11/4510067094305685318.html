<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/incendiul-de-la-depozitul-de-titei-din-petreu-provocat-de-un-sudor-care-nu-a-luat-masuri-de-precautie-garda-de-mediu-bihor-a-declansat-un-control-152889.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T11:55:00+00:00"/>
    <meta property="og:title" content="Incendiul de la depozitul de ţiţei din Petreu, provocat de un sudor care nu a luat măsuri de precauţie. Garda de Mediu Bihor a declanşat un control"/>
    <meta property="og:description" content="Cauza probabilă a incendiului izbucnit luni la depozitul de ţiţei din satul bihorean Petreu este, potrivit pompierilor, utilizarea unui dispozitiv electric de sudură fără respectarea normelor de apărare împotriva incendiilor. Între timp, comisarii Gărzii de Mediu Bihor au declanşat un control, stabilind ca sarcină prioritară pentru OMV Petrom ecologizarea depozitului."/>
  </head>
  <body>
    <article>
      <h1>Incendiul de la depozitul de ţiţei din Petreu, provocat de un sudor care nu a luat măsuri de precauţie. Garda de Mediu Bihor a declanşat un control</h1>
      <address><time datetime="2019-11-19T11:55:00+00:00">19 Nov 2019, 11:55</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/depozit-petreu-omv-petrom-bihoreanul.jpg"/>
      </figure>
      <p>Pompierii din cadrul Inspectoratului pentru Situaţii de Urgenţă Crişana au stabilit cauza probabilă a <a href="https://www.ebihoreanul.ro/stiri/ultima-or-31-1/incendiu-la-un-depozit-de-titei-din-bihor-152872.html">incendiului</a> izbucnit luni la depozitul de ţiţei din satul bihorean Petreu.</p>
      <p>"Cauza probabilă este utilizarea unui dispozitiv electric de sudură fără respectarea normelor de apărare împotriva incendiilor", a declarat maiorul Camelia Roşca, marţi, pentru <b>BIHOREANUL</b>.</p>
      <p>În acest depozit, aflat la câţiva kilometri distanţă de oraşul Marghita, utilajele companiei OMV Petrom transportă ţiţei amestecat cu apa rezultată din condensul format la extragerea hidrocarburilor. În instalaţiile de la Petreu, ţiţeiul este separat de apă, tocmai pentru a putea fi folosit, iar apa este epurată.</p>
      <p>Incendiul a izbucnit când se făceau manevrele de golire a unei cisterne. Focul a mistuit circa 3 tone de ţiţei şi aproximativ 20% din autospeciala respectivă. </p>
      <p>Luni, la Petreu s-a dus şi o echipă a Gărzii de Mediu Bihor, condusă de comisarul şef Mihai Togor, care a declanşat un control. "Am stabilit măsuri de decontaminare, adică suprafaţa afectată a depozitului să fie decontaminată şi ecologizată. Am studiat documentele privind transportul de ieri (n.r. luni), urmează să studiem şi restul documentelor referitoare la autorizaţia acestui depozit, pentru a stabili dacă toate procedurile au fost respectate", a declarat Togor, marţi, pentru <b>BIHOREANUL</b>.</p>
      <p>Şeful Gărzii de Mediu Bihor a precizat că nu există riscul unor scurgeri sau infiltraţii de ţiţei, în acest depozit.</p>
    </article>
  </body>
</html>