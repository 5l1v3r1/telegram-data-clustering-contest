<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_637821882_Borisov_othvarli_predlojenieto_za_bolnichnite"/>
    <meta property="og:site_name" content="webcafé"/>
    <meta property="article:published_time" content="2019-11-19T11:57:00+00:00"/>
    <meta property="og:title" content="Борисов отхвърли предложението за болничните"/>
    <meta property="og:description" content="Предложението първият ден от болничните да не се плаща на работника няма да бъде внесено в Народното събрание. Това обяви пред журналисти премиерът Бойко Борисов по време на обхода на строителството на пътя край Габрово."/>
  </head>
  <body>
    <article>
      <h1>Борисов отхвърли предложението за болничните</h1>
      <address><time datetime="2019-11-19T11:57:00+00:00">19 Nov 2019, 11:57</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2017/08/16/boikoborisov0303/1170x780.jpg"/>
        <figcaption>Премиерът заяви, че въпросът за плащането на първия ден на болничните ще се обсъди на тристранния съвет</figcaption>
      </figure>
      <p>Предложението първият ден от болничните да не се плаща на работника няма да бъде внесено в Народното събрание. Това обяви пред журналисти премиерът Бойко Борисов по време на обхода на строителството на пътя край Габрово.</p>
      <p>"Прави са хората, няма да го входираме, защото не може да не наказваме истински болните хора и те да си плащат първия ден от болничните", коментира Борисов, но все пак призна, че проблем с фалшивите болнични има.</p>
      <p>По думите му обаче няма как на всеки нарушител да се сложи полицай.</p>
      <p>"Тази тема няма да бъде вкарвана в парламента. Със синдикатите и работодателите в тристранката този проблем ще се гледа. Лекарската гилдия трябва да разбере, че не може да се толерират тарикати. Това с фалшивите болнични не може да продължава. Не може да проверяваме дали всеки е болен. Демокрацията е хубаво нещо, но ние трябва да я подпомогнем", заяви Борисов.</p>
      <p>Той заяви, че още вчера вечерта е говорил по телефона със синдикатите, за да обсъдят въпроса. По-рано през деня КТ „Подкрепа“ и КНСБ излязоха с официално становище, в което съобщиха, че са готови да излязат на национална стачка, ако предложението на управляващата коалиция не бъде оттеглено.</p>
      <p>"Синдикатите са във възторг, защото минималната пенсия става 250 лева. Това е отколешна мечта. Икономиката върви добре, индустрията върви добре и можем да си го позволим", каза още Бойко Борисов.</p>
      <p>Борисов бе категоричен, че "няма да толерира тарикатите" и изрази надеждата, че ще се види нетърпимостта в хората по отношение на злоупотребите с болничните.</p>
      <p>"Всички се радваме, че индустрията, икономиката и БВП нарастват. Само че пределите на работещите хора имат лимит. Не може да оставим 2 милиона да работят максимално, а останалите покрай тях да се измъкват", категоричен бе министър-председателят.</p>
      <related>
        <h4>Още по темата</h4>
        <a href="https://www.webcafe.bg/webcafe/caffeine/id_1372218167"/>
        <a href="https://www.webcafe.bg/newscafe/politika/id_341493481"/>
        <a href="https://www.webcafe.bg/newscafe/politika/id_2006827604"/>
      </related>
    </article>
  </body>
</html>