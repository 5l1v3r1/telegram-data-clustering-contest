<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/pacientii-intoxicati-cu-substante-de-deratizare-vor-ramane-in-spital-sase-zile-starea-barbatului-care-si-a-pierdut-sotia-si-copilul-de-trei-ani-este-stabila-iar-analizele-arata-o-imbunatatire-1922401619472019111119174618"/>
    <meta property="og:site_name" content="News.ro"/>
    <meta property="article:published_time" content="2019-11-19T11:16:47+00:00"/>
    <meta property="og:title" content="Pacienţii intoxicaţi cu substanţe de deratizare vor rămâne în spital şase zile. Starea bărbatului care şi-a pierdut soţia şi copilul de trei ani este stabilă, iar analizele arată o îmbunătăţire"/>
    <meta property="og:description" content="Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat. Nouă pacienţi sunt acum sub supravegherea medicilor de la Spitalul Judeţean Timişoara, iar aceştia vor rămâne internaţi şase zile."/>
  </head>
  <body>
    <article>
      <h1>Pacienţii intoxicaţi cu substanţe de deratizare vor rămâne în spital şase zile. Starea bărbatului care şi-a pierdut soţia şi copilul de trei ani este stabilă, iar analizele arată o îmbunătăţire</h1>
      <address><time datetime="2019-11-19T11:16:47+00:00">19 Nov 2019, 11:16</time> by <a rel="author">Liliana Iedu</a></address>
      <p>
        <b>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat. Nouă pacienţi sunt acum sub supravegherea medicilor de la Spitalul Judeţean Timişoara, iar aceştia vor rămâne internaţi şase zile.</b>
      </p>
      <p>Managerul Spitalului Judeţean Timişoara, medicul Marius Craina, a declarat, marţi, în cadrul unei conferinţe de presă, că medicii au făcut resuscitare atât în ambulanţă, cât şi la Unitatea de Primiri Urgenţe tinerei care ulterior a fost declarată moartă, în urma dezinsecţiei şi deratizării făcute de o firmă în blocul în care aceasta locuia. Aproape în paralel, soţul femeii s-a prezentat şi el la UPU, iar atunci medicii şi-au dat seama că este o problemă în blocul în care familia locuia.</p>
      <p>"Manevrele de resuscitare începute pe ambulanţă au fost continuate la secţia de primiri urgenţe a Spitalului Judeţean din Timişoara de către colegii de la medicina de urgenţă. Din păcate nu au avut succes, astfel încât medicii au trebuit să declare decesul. Este vorba despre o femeie de 28 de ani. Aproape în paralel cu aceste măsuri de resuscitare, s-a prezentat, venind singur la spital, ştiind că soţia lui este adusă de ambulanţă, soţul acesteia, tatăl acelui copil de trei ani decedat la Clinica de Pediatrie. În urma discuţiilor, în baza simptomatologiei şi ulterior în baza analizei de laborator, s-a decis internarea tatălui în spital. În urma discuţiilor cu acesta, s-a stabilit că foarte multe persoane au apelat serviciile de ambulanţă începând cu ziua de sâmbătă. Ţinând cont de aceste fenomene, colegii de la UPU au înştiinţat imediat DSP şi IPJ Timiş, considerând că este o problemă care riscă să se generalizeze şi punctul de plecare este legat de acel imobil”, a declarat Marius Craina.</p>
      <p>După acel moment, 38 de persoane au fost consultate la Spitalul Judeţean Timişoara, iar zece dintre ele au fost internate.</p>
      <p>"După ce s-a declarat decesul femeii şi internarea soţului, pe parcursul întregii zile, până noaptea târziu, au fost efectuate 38 de fişe la prezentarea pacienţilor la UPU, aceştia au fost investigaţi, analizaţi, urmăriţi, diagnosticaţi, astfel încât să fim siguri despre starea lor de sănătate. În urma consultului, s-a decis internarea a 10 din aceşti pacienţi, ulterior un pacient a părăsit unitatea medicală, practic, la ora aceasta avem internaţi în Spitalul Judeţean din Timişoara 9 pacienţi proveniţi din acea locaţie cu simptome şi analize modificate în relaţie cu intoxicaţia”, a mai precizat Craina.</p>
      <p>Managerul Spitalului Judeţean Timişoara a spus că oamenii aveau o stare generală bună, însă analizele de laborator arătau cu totul altceva.</p>
      <p>"Erau pacienţi cu care stăteai de vorbă, pe care îi consultai şi starea lor de sănătate era absolut în regulă, dar în momentul în care soseau analizele de laborator se constata cu totul altceva, în special nivelul de leucocite şi trombocite era mult sub valoarea normală. Din acest motiv s-a recomandat pacienţilor să rămână în continuare sub supraveghere internaţi la Spitalul Judeţean Timişoara. Pe parcursul nopţii şi dimineţii starea lor nu s-a agravat, au început metodele de tratament. Ei sunt acum stabili, iar analizele relevă o îmbunătăţire a stării”, a mai declarat Craina.</p>
      <p>Persoanele internate vor rămâne în spital şase zile.</p>
      <p>"Vom recomanda acestor pacienţi să rămână în spital până la 6 zile, număr considerat de zile în care substanţa poate să acţioneze. În momentul în care am depăşit cele 6 zile, pericolul scade şi pacienţii pot fi externaţi”, a mai spus medicul.</p>
      <p>În ceea ce priveşte starea de sănătate a bărbatului care şi-a pierdut soţia şi copilul de doar trei ani, analizele de laborator arată o stare îmbunătăţită.</p>
      <p>"(Starea bărbatului - n.r.) este identică cu a celorlalţi. Simptomatologia digestivă pe care tatăl a prezentat-o la internare continuă, dar nu s-a agravat. Şi analizele de laborator sunt îmbunătăţite”, a mai declarat Marius Craina.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>