<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473625-premier-o-rodzinie-nie-ma-zgody-na-rewolucje-ideologiczne"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T11:27:25+00:00"/>
    <meta property="og:title" content="Premier w obronie rodziny: &quot;Nie ma naszej zgody na eksperymenty społeczne i rewolucje ideologiczne&quot;; &quot;Dzieci są nietykalne&quot;"/>
    <meta property="og:description" content="&quot;Rodzina jest i musi pozostać fundamentem społeczeństwa. Wiem, że dziś rodzina jest traktowana przez niektórych jak przeżytek&quot;."/>
  </head>
  <body>
    <article>
      <h1>Premier w obronie rodziny: "Nie ma naszej zgody na eksperymenty społeczne i rewolucje ideologiczne"; "Dzieci są nietykalne"</h1>
      <address><time datetime="2019-11-19T11:27:25+00:00">19 Nov 2019, 11:27</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Nie będzie wojny kulturowej, a jeśli znajdą się tacy, którzy ją wywołają, to ją wygramy, wygra ją rodzina, która jest wartością arcypolską - mówił we wtorek w expose premier Mateusz Morawiecki.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473593-relacja-expose-premiera-mateusza-morawieckiego">RELACJA. Expose premiera Mateusza Morawieckiego: „Oto najważniejsze zadanie. Otwórzmy Polsce drzwi do nowoczesności”</a></p>
      <p>
        <a href="https://wpolityce.pl/polityka/473622-burza-w-sieci-po-expose-premiera-politycy-komentuja">Burza w sieci po expose premiera! Politycy z różnych stron barykady komentują wystąpienie Mateusza Morawieckiego</a>
      </p>
      <p>Premier podkreślił podczas sejmowego wystąpienia, że każda duża rodzina może liczyć na wsparcie państwa, zaś dla rodzin z trójką lub więcej dzieci jego rząd zaproponuje dodatkowe ulgi i ułatwienia. Jak mówił, różnorodne programy wsparcia i ochrony rodziny będą osią polityki jego rządu.</p>
      <figure>
        <iframe data-src="https://twitter.com/TOPTVPINFO/status/1196732457896333312" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Nie tylko w imię tradycji i tożsamości, ale także w imię przyszłości, wolności i normalności</blockquote>
      <p>— oświadczył Morawiecki.</p>
      <blockquote>Tam, gdzie ktoś będzie próbował rozgrywać wolność przeciwko tradycji, staniemy na straży pojednania tych dwóch wartości. <b>Nie ma naszej zgody na eksperymenty społeczne i rewolucje ideologiczne. Stawką jest przyszłość naszych dzieci i przyszłość ta powinna spoczywać w rękach rodziców, bo to jest normalność</b></blockquote>
      <p>— mówił premier.</p>
      <blockquote><b>Dzieci są nietykalne. Kto podniesie na nie rękę, tę ideologiczną rękę, ten podnosi rękę na całą wspólnotę.</b> Kto chce dzieci zatruć ideologią, odgrodzić od rodziców, kto chce rozbić więzi rodzinne, kto chce bez zaproszenia wejść do szkół i pisać ideologiczne podręczniki, ten podkłada pod Polskę ładunek wybuchowy, ten chce wywołać w Polsce wojnę kulturową. Nie będzie tej wojny, nie dopuszczę do niej, a jeśli znajdą się tacy, którzy ją wywołają, to my ją wygramy, wygra ją rodzina, bo rodzina to wartość arcypolska</blockquote>
      <p>— podkreślił Morawiecki.</p>
      <p>CZYTAJ TAKŻE: <a href="https://wpolityce.pl/polityka/473606-klasa-beata-szydlo-wspiera-nowy-rzad-trzymam-kciuki">Klasa! Beata Szydło wspiera gabinet Mateusza Morawieckiego. Była premier na Twitterze: „Trzymam kciuki za nowy rząd”</a></p>
      <blockquote>Rzeczpospolita jest dobrem wspólnym wszystkich obywateli (…) Pogram rządu PiS jest oparty na takich wartościach jak: wolność, sprawiedliwość, demokracja, poszanowanie własności i dialog społeczny. <b>Nasz program jest oparty na kulturze budującej tożsamość kulturową, na rodzinie i małżeństwie - podlegającej szczególnej ochronie, na wartościach zapisanych w konstytucji</b></blockquote>
      <p>— mówił premier.</p>
      <p>Przekonywał, że Polacy to wielki naród, z wielką przeszłością.</p>
      <blockquote>Czas na wielką przyszłość</blockquote>
      <p>— podkreślił.</p>
      <p>Przekonywał, że nie ma rozwoju gospodarczego bez solidarności. Dlatego - ja zapewnił - rząd nie zapomni o emerytach i niepełnosprawnych.</p>
      <blockquote>Będziemy kontynuować wypłatę 13 - tej emerytury, a w 2021 r. wypłata 14-tki</blockquote>
      <p>— zapowiedział. Poinformował, że rząd chce też zadbać o aktywność seniorów i łagodzić „samotność jesieni życia”, dlatego będzie rozbudowywać Domy Seniora.</p>
      <blockquote><b>Rodzina jest i musi pozostać fundamentem społeczeństwa. Wiem, że dziś rodzina jest traktowana przez niektórych jak przeżytek. Im głośnej się mówi o nowych modelach rodziny, tym bardziej pewne, że chodzi o mniejszościowe eksperymenty i rozwiązania. Nie zgadzamy się, aby wyjątki określały, co jest normą.</b> Wierzymy, że przyszłość naszych dzieci powinna być budowana na stabilnym fundamencie rodziny. Kiedy człowiek przychodzi na świat rodzina staje się jego pierwszym bastionem. Rodzina - jak mówił prymas Stefan Wyszyński - to także bastion całej Polski</blockquote>
      <p>— podkreślił premier.</p>
      <p>CZYTAJ RÓWNIEŻ: <a href="https://wpolityce.pl/polityka/473619-prezydent-komentuje-expose-i-wyrok-tsue-trafne-diagnozy">Prezydent komentuje expose i wyrok TSUE: Są sędziowie, którzy uważają, że lepiej być nominowanym przez władze komunistyczne</a></p>
      <p>kb/PAP</p>
    </article>
  </body>
</html>