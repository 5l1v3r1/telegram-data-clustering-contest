<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111103"/>
    <meta property="og:site_name" content="MGR Online"/>
    <meta property="article:published_time" content="2019-11-19T11:19:00+00:00"/>
    <meta property="og:title" content="แพ้ทางการเมืองเท่ากับแพ้ทุกสิ่งทุกอย่าง"/>
    <meta property="og:description" content="คอลัมน์ มันเป็นเช่นนั้นเองทับทิม พญาไทแพ้ทางการเมืองเท่ากับแพ้ทุกสิ่งทุกอย่างเริ่มแล้ว...ปฏิบัติการสยบกุมารฮ่องกง ตั้งแต่ช่วงคืนวันอาทิตย์ (17 พ.ย.) ที่ผ่านมา โดยแทบไม่ต้องเสียเวลาไปลาก “ทหารจีน” เข้ามาเพ่นพ่านเอาเลยก็ยังได้ แค"/>
  </head>
  <body>
    <article>
      <h1>แพ้ทางการเมืองเท่ากับแพ้ทุกสิ่งทุกอย่าง</h1>
      <address><time datetime="2019-11-19T11:19:00+00:00">19 Nov 2019, 11:19</time> by <a rel="author">ทับทิม พญาไท</a></address>
      <figure>
        <img src="https://mpics.mgronline.com/pics/Images/562000011495801.JPEG"/>
        <figcaption>สถานการณ์การประท้วงที่มหาวิทยาลัยฮ่องกงโพลีเทคนิค</figcaption>
      </figure>
      <p>เริ่มแล้ว...ปฏิบัติการสยบกุมารฮ่องกง ตั้งแต่ช่วงคืนวันอาทิตย์ (17 พ.ย.) ที่ผ่านมา โดยแทบไม่ต้องเสียเวลาไปลาก <b>“ทหารจีน” </b>เข้ามาเพ่นพ่านเอาเลยก็ยังได้ แค่ให้ใส่กางเกงขาสั้น ออกมาเก็บกวาดถนนหนทาง พอให้ <b>“ได้ใจ” </b>บรรดาชาวฮ่องกง<b> “ผู้เหน็ดเหนื่อยเมื่อยล้ากับความวุ่นวาย</b>” ดังที่ข้อเขียน บทความเรื่อง <b>“Riot-weary Hongkongers clear blocked roads” </b>ของ <b>“Paul Muir” </b>ได้สาธยายไว้ใน <b>“เอเชียไทมส์ ออนไลน์” </b>และเว็บไซต์ <b>“ผู้จัดการ” </b>ได้นำมาถ่ายทอดไปเมื่อวัน-สองวันนี้ เพราะแค่อาศัยตำรวจฮ่องกงล้วนๆ ก็น่าจะ<b> “เรียบโร้ยย์ย์ย์” </b>โรงเรียนจีน ได้ไม่ยากส์ส์ส์...<br/><br/>คือสำหรับผู้คนในบ้านเราแล้ว...แทบไม่ต้องเสียเวลาติดตามข่าวคราว อัพเดตสถานการณ์แบบนาทีต่อนาที ให้ต้องปวดเศียรเวียนเกล้าโดยใช่เหตุ แค่ลองหลับตานึกภาพ...ย้อนกลับไปถึงฉากสถานการณ์ในกรุงเทพมหานครเมื่อสัก 5-6 ปีที่แล้ว ก็น่าจะพอสรุปได้คร่าวๆ ว่าอะไรกำลังเกิดขึ้นที่เกาะฮ่องกง ณ วินาทีนี้ และจะยุติคลี่คลายลงไปในแบบไหน อย่างไร เพราะการอาศัยกำลังตำรวจพร้อมรถหุ้มเกราะ รถดับเพลิง ฯลฯ เข้าปิดล้อมมหาวิทยาลัยฮ่องกงโพลีเทคนิค หรือที่เรียกกันย่อๆ ว่า <b>“PolyU” </b>ที่ถือเป็น <b>“ฐานบัญชาการ” </b>สำคัญของผู้ประท้วง ตั้งแต่ช่วงทุ่มกว่าๆ ของคืนวันอาทิตย์ ล็อกทางเข้า-ทางออกในทุกๆ ด้าน ประเคนแก๊สน้ำตา กระสุนยาง และเครื่องฉีดน้ำแรงดันสูง ฯลฯ เข้าใส่บรรดาผู้ที่คิดจะฮึดสู้ด้วยการอาศัยระเบิดเพลิง หนังสติ๊ก คันธนู ฯลฯ เป็นเครื่องมือในการตอบโต้ ยังไงๆ...มันคงไม่ต่างไปจาก <b>“ปฏิบัติการกระชับพื้นที่” </b>แถวๆ สวนลุมพินี ของ <b>“คสช.” </b>บ้านเรา เมื่อไม่กี่ปีที่ผ่านมานั่นเอง...<br/><br/>หรือคงอีกไม่นาน...ก็น่าจะเรียบร้อยโรงเรียนจปร.หรือโรงเรียนจีนก็แล้วแต่ อย่างมิอาจปฏิเสธและหลีกเลี่ยงได้ โดยที่บรรดาผู้ประท้วงนับร้อยๆ ซึ่ง <b>“ติดกับดักตัวเอง” </b>อยู่ภายในพื้นที่แห่งนี้ ก็ดูจะออกอาการไม่ต่างอะไรไปจากบรรดาพวก <b>“เสื้อแดง” </b>หรือ<b> “ชายชุดดำ” </b>ทั้งหลายในบ้านเรานั่นแหละ คือทั้งขาดข้าว ขาดน้ำ ออกอาการขวัญหนีดีฝ่อ พอๆกับคุณน้อง <b>“ณัฐวุฒิ สภาโจ๊ก” </b>ขณะยืนอยู่บนเวทีราชประสงค์ แล้วได้ยินเสียงปืนดังถี่ๆใกล้เข้ามาเรื่อยๆ จะหันไปรอกำลังเสริม กำลังสนับสนุนจากส่วนอื่นๆ ก็ดันถูก<b> “ตัดขาด” </b>ออกจากพื้นที่ ตามกลยุทธ์ ยุทธวิธี ในการ <b>“ล้อมปราบ” </b>ของบรรดาเจ้าหน้าที่ ที่ได้รับการฝึก การอบรมสั่งสอนตามแบบฉบับ <b>“มืออาชีพ” </b>ทั้งหลาย สุดท้าย...เลยหนีไม่พ้นต้องตัดสินใจ <b>“มอบตัว” </b>อย่างที่หนังสือพิมพ์ <b>“The Guardian” </b>เขาได้นำเอาข้อเสนอของตำรวจฮ่องกงมาพาดหัวเอาไว้เมื่อวานนี้นั่นแหละว่า <b>“Hong Kong : Police say surrender is only option for protesters” </b>อะไรประมาณนั้น...<br/><br/>เพราะแม้แต่ระดับ <b>“โจชัว หว่อง” </b>ก็แทบช่วยอะไรไม่ได้...ได้แต่หันไปดุด่า หันไปกล่าวหารัฐบาลเยอรมนี ว่ายังไม่คิดจะเลิกฝึกอบรมให้กับทหารจีนไปโน่นเลย โดยที่ตัวเองก็ไม่ได้คิดจะ<b> “เสียงปืนดังเมื่อไหร่...ผมจะกลับมาเดินนำหน้าพี่น้องด้วยตัวเอง” </b>เอาเลยแม้แต่น้อย เผลอๆ...อาจกำลังเตรียมพาสปอร์ตเผ่นไปอเมริกาหรือแคนาดา ก็ยังมิอาจรับรู้ได้ แต่ที่แน่ๆ ก็คือ...ด้วยเหตุเพราะ <b>“การกัดกินตัวเองจากภายใน” </b>ของบรรดาผู้ประท้วง ตลอดช่วงกว่า 6 เดือนที่ผ่านมา ชนิดไม่ได้สนใจว่าผู้อื่น หรือชาวฮ่องกงรายอื่นๆ จะคิดกับตัวเองยังไง เอาแต่ <b>“แดง-ไม่แดง-ขอให้แรงเข้าไว้” </b>ทั้งไล่ทุบ ไล่กระทืบ เผาโน่น เผานี่ กระทั่ง <b>“ย่างสด” </b>คนจีนด้วยกันเองแท้ๆ มันเลยส่งผลให้การประท้วงมันเลยจุดอิ่มตัว หรือเลย <b>“ขีดจำกัด” </b>ที่ใครต่อใครจะพอรับได้...<br/><br/>ลักษณะอาการของบรรดาชาวฮ่องกงที่ออกไปทางกลางๆ หรือแม้แต่ผู้ที่เคยเห็นด้วยกับการประท้วง แต่ชักเริ่มอึดอัดขัดใจยิ่งขึ้นเรื่อยๆ ระดับบางกลุ่ม บางราย ออกอาการพอๆ กับชาวบ้านชุมชนซอยกิ่งเพชรบ้านเรา หรือชุมชนดินแดง ที่ออกมาเข็นรถแก๊สซึ่งพวก <b>“เสื้อแดง” </b>ขับมาจอดไว้ใกล้ๆ เพื่อไม่ให้เกิดอันตรายกับชุมชนตัวเอง ฯลฯ มันจึงปรากฏให้เห็นค่อนข้างชัดเจน ดังรายงานที่ <b>“นายPaul Muir” </b>ได้ถ่ายทอดเอาไว้ และนั่นเอง...ที่ทำให้ <b>“การใช้กำลัง” </b>เข้าเผด็จศึกในขั้นตอนสุดท้าย จึงเป็นอะไรที่ไม่ได้เกินไปกว่าขีดความสามารถของตำรวจฮ่องกง โดยปกติ...<br/><br/>แต่ถ้ายังคิดจะฮึด ยังคิดจะก่อความวุ่นวายมากเกินไปกว่านี้...โอกาสที่จะต้องเจอกับการ <b>“บดกระดูก” </b>ตามคำกล่าวของผู้นำจีน อย่างประธานาธิบดี <b>“สี จิ้นผิง” </b>ที่ได้เตือนบรรดาผู้ที่คิดจะ <b>“แยกแผ่นดินจีน” </b>หรือคิดจะบ่อนทำลายโครงสร้างทางการเมือง การปกครอง แบบ <b>“หนึ่งประเทศ-สองระบบ” </b>ย่อมต้องเป็นไปได้อยู่แล้วแน่ๆ ดังนั้น...ไม่ว่าจะมองมุมไหนต่อมุมไหน บรรดากุมารฮ่องกงทั้งหลายย่อมมีแต่<b> “แพ้...กับ...แพ้” </b>วันยังค่ำ แต่ที่แพ้อย่างไม่น่าจะแพ้ ก็คือ <b>“แพ้ทางการเมือง” </b>อันเนื่องมาจากการ <b>“กัดกินตัวเองจากภายใน” </b>จะด้วยเหตุเพราะความอ่อนเยาว์ประสบการณ์ หรือเพราะความไม่รู้เรื่อง รู้ราวใดๆ ก็แล้วแต่ เลยทำให้ความพ่ายแพ้ของม็อบฮ่องกงคราวนี้ ต้องเรียกว่า...แพ้ทะรูดทะราดซะยิ่งกว่าม็อบประชาธิปไตยครั้ง <b>“จัตุรัสเทียนอันเหมิน” </b>ไม่รู้กี่เท่าต่อกี่เท่า...<br/><br/>ส่วน <b>“ม็อบ” </b>ที่อื่นๆ นั้น...ก็คงต้องเฝ้าติดตามกันต่อไป ที่ <b>“โบลิเวีย” </b>ถึงแม้อดีตผู้นำอย่างประธานาธิบดี <b>“อีโว โมราเลส” </b>จะแพ้จนต้องเผ่นหนีออกนอกประเทศไปตั้งหลักที่เม็กซิโก แต่รัฐบาลชั่วคราวที่สถาปนาตัวเองขึ้นมาใหม่ ก็ยังไม่ได้ <b>“ชนะขาด” </b>แต่อย่างใดถึงจะมีคุณพ่ออเมริกาให้การสนับสนุนเต็มสูบ เต็มด้าม เพราะการประท้วงของพวกชนพื้นเมืองผู้สนับสนุนอดีตประธานาธิบดีของตัวเองที่เมือง <b>“Cochabama” </b>เมื่อช่วงวันศุกร์ (15 พ.ย.) ที่ผ่านมา แม้ผู้ที่สถาปนาตัวเองขึ้นเป็นประธานาธิบดีชั่วคราวอย่าง <b>“นางJeanine Anez” </b>ที่ได้รับคะแนนเสียง คะแนนนิยมแค่ 4 เปอร์เซ็นต์เท่านั้นเอง ในการเลือกตั้งเดือนตุลาคมที่ผ่านมา จะสามารถเรียกระดมทหาร ตำรวจ ใช้รถหุ้มเกราะ รถถัง ไปจนถึงเฮลิคอปเตอร์ ฯลฯ เข้าปราบ เข้ากระชับพื้นที่ แต่การที่ต้องเข่นฆ่าบรรดาผู้ประท้วงตายไปถึง 23 ราย บาดเจ็บนับพันๆ คน จนถูกเรียกว่า<b> “การสังหารหมู่” </b>นั้น แม้ถือเป็น <b>“ชัยชนะทางทหาร” </b>แต่ต้องถือเป็น <b>“ความพ่ายแพ้ทางการเมือง” </b>อย่างมิอาจปฏิเสธได้...<br/><br/>และนั่นเอง...ที่ทำให้ความพยายามขยายขอบเขตชัยชนะ ให้ลุกลามต่อไปถึงเวเนซุเอลา ด้วยการอาศัยการลุกฮือของมวลชนฝ่ายสนับสนุนประธานาธิบดีชั่วคราว อย่าง <b>“นายฮวน กุยโด” </b>เพื่อนำไปสู่ <b>“การรัฐประหาร” </b>เมื่อช่วงสุดสัปดาห์ที่ผ่านมา ก็เลยต้องประสบความล้มเหลวกันอีกครา แม้ว่ารองประธานาธิบดีอเมริกา <b>“นายไมค์ เพนซ์” </b>จะออกมาทวีต ออกมายุมาเชียร์ให้ทหารเวเนซุเอลาออกแรงโค่นประธานาธิบดี <b>“นิโคลัส มาดูโร” </b>กันเพียงไหนก็ตาม สรุปรวมความแล้ว...ไม่ว่าจะอาศัยกรรมวิธีใดๆ ก็ตามแต่ สิ่งสำคัญซึ่งมิอาจปฏิเสธได้ นั่นก็คือสิ่งที่เรียกๆ กันว่า <b>“ความชอบธรรมทางการเมือง” </b>หรือ <b>“ชัยชนะทางการเมือง” </b>นั่นเอง ไม่งั้น...อดีตผู้นำจีนอย่าง <b>“ท่านประธานเหมา” </b>ท่านคงไม่คิดจะสร้างวาทะเอาไว้เป็นทฤษฎี ว่าด้วย... <b>“ชัยชนะทางการเมือง คือชนะทุกสิ่งทุกอย่าง แพ้ทางการเมืองเท่ากับแพ้ทุกสิ่งทุกอย่าง” </b>นั่นแล...</p>
    </article>
  </body>
</html>