<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T11:16:00+00:00"/>
    <meta property="og:title" content="صادرات نفت عربستان سقوط کرد"/>
    <meta property="og:description" content="به گزارش ایسنا، حملات پهپادی و موشکی در ۱۴ سپتامبر به تاسیسات نفتی ابقیق و خریص، بیش از نیمی از تولید این کشور را برای مدتی متوقف کرد."/>
  </head>
  <body>
    <article>
      <h1>صادرات نفت عربستان سقوط کرد</h1>
      <address>
        <time datetime="2019-11-19T11:16:00+00:00">19 Nov 2019, 11:16</time>
      </address>
      <p>صادرات نفت خام عربستان سعودی در سپتامبر پس از حملات هوایی که به تاسیسات نفتی حساس این کشور صورت گرفت، به میزان سه درصد کاهش یافت و به ۶.۶۷ میلیون بشکه در روز رسید.</p>
      <p>به گزارش ایسنا، حملات پهپادی و موشکی در ۱۴ سپتامبر به تاسیسات نفتی ابقیق و خریص، بیش از نیمی از تولید این کشور را برای مدتی متوقف کرد.</p>
      <p>آمار سازمان  JODI‌ نشان داد تولید نفت عربستان سعودی در سپتامبر ۶۶۰ هزار بشکه در روز کاهش یافته و به ۹.۱۲۹ میلیون بشکه در روز رسید. ذخایر نفت این کشور هم به میزان ۲۰.۲۷ میلیون بشکه در روز کاهش یافت و به ۱۵۲.۴۸ میلیون بشکه در روز رسید در حالی که تولید پالایشگاه‌های نفت داخلی به میزان ۱۰ هزار بشکه در روز کاهش یافته و به ۲.۵۸۴ میلیون بشکه در روز رسید.</p>
      <p>صادرات نفت این کشور از ۶.۸۸ میلیون بشکه در روز در اوت به ۶.۶۷ میلیون بشکه در روز در سپتامبر کاهش پیدا کرد.</p>
      <p>بر اساس گزارش رویترز، پس از این حملات عربستان سعودی موفق شد با برداشت از ذخایر نفت خود، تقاضای مشتریانش را تامین کند.</p>
      <p>در این بین، آمار منتشره دیگری نشان داد سهم اوپک از واردات نفت هند در اکتبر به ۷۳ درصد کاهش پیدا کرد که پایین‌ترین سهم ماهانه از سال ۲۰۱۱ به این طرف بوده است زیرا پالایشگاه‌های هندی از آمریکا و سایر صادرکنندگان خرید بیشتری داشتند.</p>
      <p>هند که معمولا حدود ۸۰ درصد از نیازهای نفتی خود را از کشورهای عضو اوپک وارد می‌کند، سرگرم متنوع کردن منابع تامین نفت است و پالایشگاه‌های هندی نیز به ارتقای تجهیزات پالایش پرداخته‌اند تا به فرآوری گریدهای نفتی ارزان‌تر بپردازند.</p>
      <p>این کشور که سومین واردکننده بزرگ نفت در جهان است، در اکتبر ۴.۵۶ میلیون بشکه در روز نفت وارد کرد که حدود ۳.۳ درصد کمتر از مدت مشابه سال گذشته بود و از این میزان، ۳.۴۳ میلیون بشکه در روز از کشورهای عضو اوپک بود.</p>
      <p>سهم اوپک از واردات نفت هند در سپتامبر حدود ۸۱ درصد بود با این حال مجموع حجم واردات این کشور به دلیل فعالیت تعمیراتی برخی از پالایشگاه‌ها، پایین‌تر بود.</p>
      <p>تولید نفت اوپک در سپتامبر تحت تاثیر سقوط چشمگیر تولید عربستان سعودی، به پایین‌ترین حد در هشت سال گذشته سقوط کرده بود و عراق جای عربستان سعودی را به عنوان بزرگترین صادرکننده نفت به هند گرفته بود.</p>
    </article>
  </body>
</html>