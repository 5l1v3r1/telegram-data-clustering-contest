<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/durzhavi-purviya-rabotodatelite-1618331.html"/>
    <meta property="og:site_name" content="Cross"/>
    <meta property="article:published_time" content="2019-11-19T11:31:00+00:00"/>
    <meta property="og:title" content="В 22 държави от ЕС работодателите плащат болничните от първия ден"/>
    <meta property="og:description" content="/КРОСС/ След като бяха тиражирани данни за начинът на изплащане на болничните в други държави членки на ЕС, експерти от КТ „Подкрепа“ и други организации направиха преглед на законодателството в страните, в които, според работодателски организации, работниците не получават нито обезщетение, нито трудови възнаграждения в първите дни от временната нетрудоспособност."/>
  </head>
  <body>
    <article>
      <h1>В 22 държави от ЕС работодателите плащат болничните от първия ден</h1>
      <address>
        <time datetime="2019-11-19T11:31:00+00:00">19 Nov 2019, 11:31</time>
      </address>
      <p>/КРОСС/ След като бяха тиражирани данни за начинът на изплащане на болничните в други държави членки на ЕС, експерти от КТ „Подкрепа“ и други организации направиха преглед на законодателството в страните, в които, според работодателски организации, работниците не получават нито обезщетение, нито трудови възнаграждения в първите дни от временната нетрудоспособност.</p>
      <p>Реалността се оказа съвсем различна. Синдикатът публикува данните от своето проучване.</p>
      <p>Не в 14, а в едва 5 държави в ЕС работниците не получават плащания от първия ден.</p>
      <p>Впоследствие, в 2 от тези пет държави, работодателят, не осигурителният фонд, поема отговорността за заболелия служител. Cред единствените три държави, в които бизнесът няма никакво отношение към болничните, са държави като офшорката Кипър.</p>
      <p>Eдин от най-фрапиращите случаи, посочени от работодателите, беше Швеция, където те твърдят, че срокът, в който работникът остава без всякакви средства е 7 дни и стига до 90!</p>
      <p>Това е напълно невярно – работникът получава плащане от първия ден на разболяването си.</p>
      <p>Единствено, когато е самоосигуряващо се лице, може да не получава средства от осигурителния фонд, ако не плаща вноски в него, което е логично.</p>
      <p>В Австрия работодателят плаща от първия ден и продължава да го прави цели 12 седмици. Там действа т.нар. „принцип на продължаващо възнаграждение“, въпреки че човекът не е на работното си място. Има и държави членки, в които задължението за плащане от първия ден от страна на работодателя не е вписано в закон, а е част от колективни трудови договори.</p>
      <p>Те обаче покриват всички или почти всички работници и служители в страната, тъй като там социалният диалог е добър и никой работодател не би си позволил да откаже започване на преговори за КТД, както в България. Никой работодел не би си позволил също да заяви, че работниците са мързеливи, а той им изработва заплатите.</p>
      <p>Не само това - aко погледнем колко дни от периода на временна нетрудоспособност се покрива от работодателите в държавите членки на ЕС, ще установим, че българските работодатели са най-облагодетелствани.</p>
      <p>Девет са държавите, в които бизнесът покрива между 2 и 10 дни, тук е и България с три. В цели 11 държави работодателите изплащат обезщетения/заплати повече от 30 дни. В допълнение, в немалко страни единствено бизнесът плаща осигуровки за общо заболяване, у нас те се делят между работника и работодателя.</p>
      <p>Обръщаме внимание и на още една лъжа, която се тиражира. Ръст на изплатените болнични дни в последните години наистина има, но той не е 10 млн. дни. Всъщност отчетът на НОИ за 2012 г. сочи, че болничните дни през годината са 12 100 012, а през 2018 г. са били 14 668 561. Разликата е 2,5 млн. дни – четири пъти по-малко от твърденията на работодателски организации.</p>
    </article>
  </body>
</html>