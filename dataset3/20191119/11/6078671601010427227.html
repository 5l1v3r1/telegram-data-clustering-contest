<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/tzonkov-byudzhet-ypravlyavashtite-1618334.html"/>
    <meta property="og:site_name" content="Cross"/>
    <meta property="article:published_time" content="2019-11-19T11:55:00+00:00"/>
    <meta property="og:title" content="Доц. Николай Цонков: Бюджет 2020 е бюджет на застоя"/>
    <meta property="og:description" content="/КРОСС/ &quot;На Бюджет 2020 му липсва виждането на управляващите за дългосрочно и адекватно решение на натрупаните през последните 10 години и възникващите проблеми&quot;, каза за предаването „Софийска трибуна“ по Радио „Фокус“ народният представител от ПГ на БСП за България доц. Николай Цонков."/>
  </head>
  <body>
    <article>
      <h1>Доц. Николай Цонков: Бюджет 2020 е бюджет на застоя</h1>
      <address>
        <time datetime="2019-11-19T11:55:00+00:00">19 Nov 2019, 11:55</time>
      </address>
      <p>/КРОСС/ "На Бюджет 2020 му липсва виждането на управляващите за дългосрочно и адекватно решение на натрупаните през последните 10 години и възникващите проблеми", каза за предаването „Софийска трибуна“ по Радио „Фокус“ народният представител от ПГ на БСП за България доц. Николай Цонков.</p>
      <p>По думите му един бюджет трябва да формира националните цели и визии за един по-дългосрочен период за икономическо развитие на страната.</p>
      <p>„Мога да кажа, че това е бюджет на застоя, но бих добавил, че това е бюджет на пропуснатите възможности и е изгубено време както за всички български граждани, така и за България“, обясни Цонков.</p>
      <p>Според него подводните камъни в Бюджет 2020 са свързани с начините на правенето му.</p>
      <p>„Отново имаме подценяване на българската икономика през основния показател БВП. За следващата година, за справка, е даден да достигне 126 млрд. лв. Ние смятаме, че той е подценен с може би поне 3 млрд. лв. Това означава, че в своя полза управляващите, просто, за да покажат на хората, че управляват добре и реализират излишък, подценяват приходната част в бюджета и в края на следващата година отново ще се окаже, че ще имаме може би излишък от 2 млрд. лв., които ще бъдат похарчени за удобните общини и ведомства, които са полезни за изборите на сегашното управление“, уточни народният представител от БСП.</p>
      <p>Според него ако до преди 2-3 години ставаше дума за бюджет на оцеляване, който да гарантира стабилност и сигурност, сега вече трябва да се говори за истински реформи – как всеки разход се отразява на развитието на икономиката.</p>
      <p>„Повишаването на минималната заплата не означава, че имаме целенасочена политика по доходите, както се бият по гърдите управляващите, че това е основният им приоритет“, бе категоричен той.</p>
      <p>Безспорно и БСП като социалистическа партия счита, че образованието и здравеопазването са основни сектори, на които трябва да се обърне внимание, добави Николай Цонков.</p>
      <p>„Освен тях имаме много други големи проблеми, например крайната бедност на голяма част от българското население. В този бюджет не виждаме по какъв начин се решава проблемът с бедността. Можем да добавим и проблема с работещите бедни, тоест с ниските заплати, които не позволяват на хората да водят нормален и достоен начин на живот“, посочи той.</p>
      <p>По думите му не се вижда правилно управление на средствата в образованието и здравеопазването.</p>
      <p>„Когато насочваме средствата за повишаване на заплатите на учителите, това означава ли, че автоматично повишаваме качеството на образованието? Отговорът е „Не“. Според статистиката частните уроци се увеличават постоянно, включително и по български език, което е абсурдно. Другото важно е това как се справяме с масовата функционална неграмотност, която по статистика всяка година нараства. До какви реални резултати ще доведе увеличението на средствата за образование – дали ще върнат в класните стаи повече от децата, които поради бедност не ходят на училище, дали ще решат проблема с мотивацията на учителите и с качеството на българското образование“, попита той.</p>
      <p>Според него истински важните проблеми у нас освен образованието, са бедност и здравеопазване.</p>
      <p>„Докато в здравеопазването продължаваме да говорим за болниците като търговски дружества, не можем да очакваме кой знае какви резултати. Ще продължим да разпределяме неефективно средствата в бюджета за здравеопазване, който всяка година расте с около половин милиард, той е вече над 5 млрд. от бюджета на България, но не е ясно къде отиват тези пари“, отбеляза депутатът от ПГ на „БСП за България“.</p>
      <p>Той коментира и алтернативата на левицата за Бюджет 2020. По думите му трябва да се подходи по друг начин от гледна точка на фискалната политика.</p>
      <p>„Дълго време данъкът върху физическите лица беше една ставка без значение какво възнаграждение получават, данъкът за печалбата също е 10%-на ставка, но това, свързано с българската икономика и разпределението на отраслите, не води до нейното развитие. Ако при европейската фискална политика по-голям дал от приходите имат преките данъци, то у нас това са косвените – ДДС, акцизи и т.н., а би трябвало да е обратното“, заяви Цонков.</p>
      <p>БСП счита, че от гледна точка на данъчната система трябва да се поема по-малка тежест от средната класа в България, обясни той.</p>
      <p>„В този смисъл алтернативно предложение е да има необлагаем минимум. Тоест тези, които получават най-ниска възнаграждения да не плащат данък върху физическите лица, а тези, които получават най-високи възнаграждения да имат по-голям принос в данъчните приходи“, допълни Цонков.</p>
      <p>Според него през предложения от управляващите бюджет не се предлага и решение на демографската криза.</p>
      <p>„Предлагаме бавно и постепенно да се премине към семейно подоходно облагане и на всяко дете да се облекчава семейство с 50 лв.“, каза още Николай Цонков, като обясни алтернативите на БСП и по отношение на образованието.</p>
      <p>„От 1 до 12 клас можем да поемаме разходите а учебници на учениците. Може да се повиши помощта за майките студентки от 3000 на 6000 лв.“, добави депутатът.</p>
      <p>По думите му е важно да се обърне внимание и на детските надбавки и обезщетението за майчинство, което също трябва да бъде повишено и да бъде съотнесено към минималната работна заплата.</p>
      <p>Николай Цонков коментира и решението първият ден от болничния да не се заплаща, което предизвика сериозни дебати през последните дни.</p>
      <p>„То е в полза на работодателите и ощетява в пълна степен работниците. В момента виждаме, че държавата е безпомощна да реши проблема с фалшивите болнични. Това решение е унизително като предложение и потвърждава политиката на управляващите за геноцид към всички български граждани“, категоричен бе народният представител от ПГ на „БСП за България“.</p>
    </article>
  </body>
</html>