<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640676/%D9%88%D8%A7%D8%B1%DB%8C%D8%B2-%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%AF%D8%B1%DB%8C%D8%A7%D9%81%D8%AA%E2%80%8C%DA%A9%D9%86%D9%86%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:29:00+00:00"/>
    <meta property="og:title" content="واریز مرحله اول کمک حمایتی + گروه‌های دریافت‌کننده"/>
    <meta property="og:description" content="مرحله اول از پرداخت مبالغ در قالب طرح حمایت معیشتی خانوار، شب گذشته به حساب تعدادی از سرپرستان خانوار که مشمول بودند، واریز شد که ..."/>
  </head>
  <body>
    <article>
      <h1>
        <a href="https://www.bultannews.com/fa/news/640676/%D9%88%D8%A7%D8%B1%DB%8C%D8%B2-%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%AF%D8%B1%DB%8C%D8%A7%D9%81%D8%AA%E2%80%8C%DA%A9%D9%86%D9%86%D8%AF%D9%87">واریز مرحله اول کمک حمایتی + گروه‌های دریافت‌کننده</a>
      </h1>
      <h2>مرحله اول از پرداخت مبالغ در قالب طرح حمایت معیشتی خانوار، شب گذشته به حساب تعدادی از سرپرستان خانوار که مشمول بودند، واریز شد که ...</h2>
      <address><time datetime="2019-11-19T11:29:00+00:00">19 Nov 2019, 11:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، با شروع سهمیه‌بندی و افزایش<b> قیمت بنزین</b>، دولت طرح حمایت از <b>معیشت خانوار</b> را در دستور کار قرار داد و اعلام کرد که منابع ناشی از افزایش قیمت که حدود ۳۰ هزار میلیارد تومان برآورد شده، به مردم بر می‌گردد.</p>
      <p>بر این اساس، قرار شد برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز شود.<br/>پرداختی این طرح، در سه مرحله انجام می‌شود که مرحله اول آن ساعت ۲۴ شب گذشته (۲۷ آبان) به حساب برخی مشمولان واریز شده است.</p>
      <p>طی برنامه زمان‌بندی شده، مرحله دوم واریز چهارشنبه(۲۹ آبان) و مرحله سوم نیز ساعت ۲۴ شنبه (دوم آذرماه) است.</p>
      <p>چه کسانی کمک حمایتی می‌گیرند؟</p>
      <p>جمعیت هدف این طرح حمایتی، حدود ۱۹ میلیون خانوار اعلام شده که جزئیات طرح نشان می دهد حدود ۶۰ میلیون نفر این منابع را دریافت می کنند و در هر مرحله پرداخت ۲۰ میلیون نفر را شامل می شود.</p>
      <p>مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف کمک حکایتی دولت را تشکیل می دهند.</p>
      <p>احتمال حذف سه دهک بالا از یارانه بنزین</p>
      <p>بیش از ۱۸ میلیون خانوار شامل ۶۰ میلیون نفر دریافت کننده این کمک حمایت هستند که نزدیک به ۱۸ میلیون نفر کمتر از جمعیت ۷۸ میلیون نفری است که در حال حاضر یارانه نقدی دریافت می‌کنند.</p>
      <p>با این وضعیت احتمالا همان سه دهک بالای درآمدی که قرار بود از دریافت یارانه نقدی حذف شوند، مشمول دریافت کمک حمایتی در افزایش قیمت بنزین نشده‌اند.</p>
      <p>این در حالی است که گزارش‌های رسمی نشان می‌دهد دهک‌های بالای درآمدی بیش از ۲۰ برابر سایر دهک‌ها از یارانه بنزین استفاده می‌کنند و اکنون در طرح اصلاح قیمت سوخت و یارانه‌های پنهان به طور طبیعی در اولویت حذف قرار دارند.</p>
    </article>
  </body>
</html>