<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prokuratura-regionalna-czeka-na-akta-ws-wydarzen-w-koninie,135174.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T11:36:00+00:00"/>
    <meta property="og:title" content="Prokuratura Regionalna czeka na akta ws. wydarzeń w Koninie"/>
    <meta property="og:description" content="Prokuratura Regionalna w Łodzi czeka na akta dotyczące śledztwa ws. śmiertelnego postrzelenia przez policjanta 21-letniego mężczyzny. Początkowo sprawą zajmowali się śledczy z Konina, ale następnie zadecydowano o przekazaniu jej do PR w Łodzi."/>
  </head>
  <body>
    <article>
      <h1>Prokuratura Regionalna czeka na akta ws. wydarzeń w Koninie</h1>
      <address><time datetime="2019-11-19T11:36:00+00:00">19 Nov 2019, 11:36</time> by <a rel="author">PAP/KM  </a></address>
      <h4>Prokuratura Regionalna w Łodzi czeka na akta dotyczące śledztwa ws. śmiertelnego postrzelenia przez policjanta 21-letniego mężczyzny. Początkowo sprawą zajmowali się śledczy z Konina, ale następnie zadecydowano o przekazaniu jej do PR w Łodzi.</h4>
      <hr/>
      <p>Jak poinformował prokurator Krzysztof Bukowiecki z Prokuratury Regionalnej w Łodzi śledczy czekają na akta. Wyjaśnił, że po wstępnym zapoznaniu się z nimi ma być wskazana jednostka podległa łódzkiej prokuraturze regionalnej, która będzie prowadziła postępowanie. Zwrócił uwagę, że może to być Prokuratura Okręgowa w Płocku, Ostrowie Wlkp., Sieradzu, Piotrkowie Trybunalskim lub Łodzi.</p>
      <p>Dodał, iż nie wykluczone, że decyzja w tej sprawie może zostać podjęta jeszcze we wtorek.</p>
      <p>Jak powiedział Bukowiecki, przekazanie śledztwa z Prokuratury Okręgowej w Koninie do innej prokuratury ma przede wszystkim wyeliminować wątpliwości, co do ewentualnej bezstronności w zakresie prowadzenia postępowania. Również rzecznik Prokuratury Krajowej prok. Ewa Bialik wskazywała w poniedziałek, że śledztwo zostało przekazane do Prokuratury Regionalnej w Łodzi ze względu na potrzeby zachowania obiektywizmu w toczącym się postępowaniu.</p>
      <p>14 listopada przed południem na jednym z konińskich osiedli patrol policji próbował wylegitymować 21-latka i dwóch 15-latków; najstarszy mężczyzna zaczął uciekać. Według informacji policji 21-latek nie reagował na wezwania do zatrzymania. Goniący go funkcjonariusz użył broni; 21-latek zmarł pomimo udzielonej pomocy medycznej. Policja utrzymuje, że funkcjonariusz był zmuszony do użycia broni.</p>
      <p>W związku z tym zdarzeniem Prokuratura Okręgowa w Koninie wszczęła śledztwo. Postępowanie prowadzone jest w sprawie nieumyślnego przekroczenia uprawnień przez policjanta i nieumyślnego spowodowania śmierci osoby.</p>
      <p>Dzień po zdarzeniu na miejsce tragedii przybyło ponad 100 osób m.in. znajomi śmiertelnie postrzelonego mężczyzny, którzy skandowali - "dożywocie dla policjanta!". Kulminacja emocji nastąpiła w niedzielę przed siedzibą Komendy Miejskiej Policji w Koninie, gdzie doszło do zamieszek. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>