<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821110-visnovki-ekspertiv-sprostovuutsuttevu-skodu-u-diah-porosenka-advokat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T11:08:00+00:00"/>
    <meta property="og:title" content="Висновки експертів спростовують &quot;суттєву шкоду&quot; у діях Порошенка - адвокат"/>
    <meta property="og:description" content="Ряд науково-правових експертних висновків спростовують провину в діях п'ятого президента України Петра Порошенка щодо призначення членів Вищої ради правосуддя."/>
  </head>
  <body>
    <article>
      <h1>Висновки експертів спростовують "суттєву шкоду" у діях Порошенка - адвокат</h1>
      <h2>Ряд науково-правових експертних висновків спростовують провину в діях п'ятого президента України Петра Порошенка щодо призначення членів Вищої ради правосуддя.</h2>
      <address>
        <time datetime="2019-11-19T11:08:00+00:00">19 Nov 2019, 11:08</time>
      </address>
      <p>Про це під час пресконференції у Києві заявив адвокат Порошенка Ігор Головань, повідомляє кореспондент Укрінформу.</p>
      <p>"Це банальне бажання уникнути виконання судового рішення і не приймати рішення у цій ситуації по суті. Чому так? Довелося б тоді слідчим, які розслідують це кримінальне провадження і які підготували проєкт повідомлення про підозру, коментувати документи, які підтверджують, що п'ятий <a href="https://www.ukrinform.ua/tag-prezident">Президент</a> України Петро Порошенко при призначенні членів ВРП діяв абсолютно законно", - заявив він.</p>
      <p>Адвокат продемонстрував журналістам згадані ним документи. А також зачитав науково-правовий експертний висновок від 17 жовтня 2019 року, виданий Національною академією правових наук Київського регіонального центру за підписами докторів юридичних наук Шакуном, Оніщенком та Щербиною.</p>
      <p>У висновку, зокрема, вказано, що "президент має право на власний розсуд визначати порядок процедури, кількості, черговості етапів проведення конкурсу" з призначення членів Вищої ради правосуддя.</p>
      <p>Висновок науково-правової експертизи від 25.09.2019, підписаний докторами юридичних наук, професорами Лосшицьким та Мосьондзом і кандидатом юридичних наук доцентом Силенком, ха словами адвоката також підтверджує законність дій президента Порошенка при призначенні членів ВРП.</p>
      <p>Також Головань згадав про науковий висновок від 1 жовтня 2019 року за підписом професора кафедри адміністративного права КНУ імені Шевченка, доктора юридичних наук Берлач, а також про висновок від фахівця у галузі кримінального права Навроцького.</p>
      <p>Адвокат заявив, що ряд висновків спростовує і наявність "суттєвої шкоди" в діях Порошенка. Також він додав, усі експертні висновки були передані в розпорядження ДБР.</p>
      <p>Як повідомляв Укрінформ, 18 листопада Державне бюро розслідувань направило до Генпрокуратури проєкт повідомлення про підозру п'ятому президенту Петру Порошенку.</p>
      <p>В пресслужбі п'ятого Президента України проєкт повідомлення про підозру вважають "російським замовленням на заподіяння шкоди його репутації".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821067-frakcia-sluga-narodu-pidtrimae-zanatta-nedotorkannosti-z-porosenka.html">Фракція “Слуга народу” підтримає зняття недоторканності з Порошенка</a>
      </blockquote>
      <p>Раніше ДБР порушило справу за заявою колишнього глави Адміністрації президента Януковича Андрія Портнова щодо вчинення злочину п’ятим президентом України.</p>
      <p>Йдеться про кримінальне провадження №62019000000000753, зареєстроване за фактом можливого захоплення державної влади та невиконання рішення суду під час проведення конкурсу з добору кандидатів для здійснення Президентом України призначення членів Вищої ради правосуддя і призначення членів ВРП.</p>
    </article>
  </body>
</html>