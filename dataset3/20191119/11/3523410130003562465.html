<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640677/%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%B1%D8%A7-%D8%AF%D8%B1-%D8%B9%D8%B1%D8%A7%D9%82-%D9%86%D9%85%DB%8C%E2%80%8C%D9%BE%D8%B0%DB%8C%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T11:54:00+00:00"/>
    <meta property="og:title" content="عبدالمهدی: گروه‌های غیرقانونی را در عراق نمی‌پذیریم"/>
    <meta property="og:description" content="نخست‌وزیر عراق اعلام کرد، نمی‌توان حضور گروه‌های غیرقانونی یا هرگونه تسلیحات نظامی خارج از انحصار دولت را پذیرفت."/>
  </head>
  <body>
    <article>
      <h1>
        <a href="https://www.bultannews.com/fa/news/640677/%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%B1%D8%A7-%D8%AF%D8%B1-%D8%B9%D8%B1%D8%A7%D9%82-%D9%86%D9%85%DB%8C%E2%80%8C%D9%BE%D8%B0%DB%8C%D8%B1%DB%8C%D9%85">عبدالمهدی: گروه‌های غیرقانونی را در عراق نمی‌پذیریم</a>
      </h1>
      <h2>نخست‌وزیر عراق اعلام کرد، نمی‌توان حضور گروه‌های غیرقانونی یا هرگونه تسلیحات نظامی خارج از انحصار دولت را پذیرفت.</h2>
      <address><time datetime="2019-11-19T11:54:00+00:00">19 Nov 2019, 11:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عادل عبدالمهدی، نخست‌وزیر عراق دوشنبه در سخنرانی در دانشگاه پژوهش‌های نظامی <b>وزارت دفاع</b> این کشور اظهارات مذکور را ایراد کرد، اما نام این گروه‌ها را ذکر نکرد.</p>
      <p>وی با بیان اینکه در رأس اولویت برنامه دولت، حفظ حقوق همه مردم عراق در سایه حاکمیت قانون، امنیت و نظام قرار دارد، افزود: برنامه دولت واضح و روشن است و هدف آن مبارزه با تروریسم، قرار گرفتن سلاح‌ها در انحصار دولت، حمایت از پتانسیل نیروهای مسلح و برقراری روابط خارجی با همه کشورهای همسایه، مطابق با منافع مشترک و خدمت به امنیت، ثبات و توسعه اقتصادی است.</p>
      <p>عبدالمهدی گفت: یک کشور واحد وجود دارد و آن عراق است و مردم نیز ارتش واقعی این کشور هستند و هیچ گزینه‌ای جز حمایت از نیروهای مسلح وجود ندارد و نمی‌توان گروه‌های غیرقانونی یا هرگونه تسلیحات خارج از انحصار و کنترل دولت را پذیرفت.</p>
      <p>همچنین نخست‌وزیر عراق ضمن دیدار با جنین هنیس پلاسخارت، نماینده سازمان ملل در امور عراق، تلاش‌های دولت بغداد برای پاسخ به مطالبات تظاهرکنندگان و در راس آن‌ها قانون انتخابات، همکاری میان عراق و سازمان ملل و حمایت از ثبات عراق را بررسی کرد. وی با ماتئو تولر، سفیر آمریکا در عراق و پاتریک وایت، فرمانده نیروهای مرکزی آمریکا نیز دیدار کرد. در این دیدار ادامه همکاری برای مبارزه با بازماندگان داعش، توسعه روابط میان دو کشور و آموزش نیروهای عراقی مورد بررسی قرار گرفت.</p>
    </article>
  </body>
</html>