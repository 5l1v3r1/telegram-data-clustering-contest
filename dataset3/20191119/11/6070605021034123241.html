<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Rubiales-Luis-Enrique-Robert-Moreno_0_2346965400.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T11:58:21+00:00"/>
    <meta property="og:title" content="Retorn accidentat de Luis Enrique"/>
    <meta property="og:description" content="El tècnic asturià liderarà el projecte fins al Mundial de Qatar del 2022"/>
  </head>
  <body>
    <article>
      <h1>Retorn accidentat de Luis Enrique</h1>
      <h2>El tècnic asturià liderarà el projecte fins al Mundial de Qatar del 2022</h2>
      <address>
        <time datetime="2019-11-19T11:58:21+00:00">19 Nov 2019, 11:58</time>
      </address>
      <p>Luis Enrique torna a ser el seleccionador espanyol. Després de l’últim partit de la fase de classificació per a l’Eurocopa de dilluns contra Romania, el tècnic asturià torna al projecte que va abandonar just abans de la mort de la seva filla. El president de la Reial Federació Espanyola (RFEF), Luis Rubiales, va oferir una roda de premsa per explicar un retorn que arriba marcat per la marxa de Robert Moreno, el seleccionador aquests últims mesos. Mentre que Luis Enrique encara no té data de presentació per a aquesta segona etapa, que durarà fins al Mundial de Qatar del 2022, Moreno no va assistir a una reunió amb la federació ahir a les 10 del matí i hi va enviar els seus advocats per pactar la rescissió de contracte. El tècnic català té previst donar la seva versió dels fets en les pròximes hores i, segons ha pogut confirmar l’ARA, desmentirà part de les explicacions de Rubiales.</p>
      <p>El quart canvi de seleccionador en menys de dos anys (Lopetegui, Hierro, Luis Enrique, Robert Moreno i altre cop Luis Enrique) s’ha precipitat els últims dies, especialment després d’una reunió a Saragossa el 31 d’octubre en què Luis Enrique va explicar a Rubiales que se sentia amb força per tornar -una reunió de la qual estava informat Moreno, segons la Federació-. A partir d’aquí, però, les versions de Moreno i Rubiales difereixen. “Estem molt contents amb la feina que ha fet Robert Moreno, li estem molt agraïts, però el líder d’aquest projecte és Luis Enrique. El 19 de juny -quan Luis Enrique va abandonar el càrrec per centrar-se en la malaltia de la seva filla- ja es va deixar clar que si volia tornar, tornaria. I sense voler menystenir ningú, el currículum de Luis Enrique és impressionant”, va dir Rubiales. Juan Carlos Unzué passarà a ser l’ajudant de Luis Enrique en aquesta segona etapa de l’asturià al capdavant de la selecció.</p>
      <blockquote>"Moreno ens va dir que marxarà per facilitar el retorn de Luis Enrique. I Luis Enrique ens confirma que vol tornar" Luis Rubiales President de la RFEF</blockquote>
      <p>Moreno, doncs, no seguirà al cos tècnic de Luis Enrique, de qui ha sigut ajudant molts anys, tant a la selecció com en clubs com el Celta i el Barça. El català va marxar plorant del Wanda Metropolitano dilluns després del partit contra Romania i abandonarà la Federació. Rubiales va dir que no tenia informació sobre si la relació entre Luis Enrique i Moreno ha empitjorat aquests mesos, i va explicar que tot plegat s’ha precipitat després d’una conversa diumenge entre José Francisco Molina, responsable de la selecció, i el mateix Moreno. El català hauria exigit llavors saber què passaria amb ell, ja que la premsa havia informat que Rubiales no descartava fitxar altres tècnics en el seu lloc, fet que el president nega.</p>
      <p>“La idea de la Federació era fer una reunió per tractar-ho tot després del partit de dilluns, però com que Moreno hi va insistir, Molina li va recordar que si Luis Enrique volia tornar, ell seria el seleccionador”. 24 hores després, dilluns, Moreno es va tornar a posar en contacte amb la Federació per dir que “marxaria per facilitar el retorn de Luis Enrique”. “Ens ho diu ell mateix, que Luis Enrique tornarà. I veient l’emergència, truco a Luis Enrique per confirmar-ho. I Luis Enrique ho confirma”, va explicar Rubiales.</p>
      <figure>
        <a href="https://www.ara.cat/2019/11/19/imatges/Rubiales-Luis-Enrique-Robert-Moreno_2346975416_67489082_651x366.jpg">
          <img src="https://www.ara.cat/2019/11/19/imatges/Rubiales-Luis-Enrique-Robert-Moreno_2346975416_67489082_651x366.jpg"/>
        </a>
        <figcaption>Rubiales confirma que Luis Enrique torna a la selecció i nega haver falta al respecte a Robert Moreno / EFE</figcaption>
      </figure>
      <p>Segons el president de la RFEF, ha parlat amb Luis Enrique tres vegades des de la mort de la seva filla: “La primera va ser el 29 d’agost. Després em vaig reunir amb ell el 31 d’octubre a Saragossa, i per tercer cop ahir”. Rubiales va dir que no tenia clar per quina raó Robert Moreno va sortir plorant del Wanda Metropolitano i per què va enviar els seus advocats a la reunió i ell no hi va voler fer acte de presència. “Hem sigut lleials amb les persones, tant amb Luis Enrique com amb Robert Moreno”, va defensar Rubiales, que va recordar que “el primer que va saber que Luis Enrique volia tornar va ser Robert Moreno”. “Sempre hem actuat amb rigor i hem complert la paraula. No hem canviat el nostre missatge i som lleials amb tothom. Només ha canviat l’exigència de Robert Moreno de saber què passaria”, va concloure.</p>
    </article>
  </body>
</html>