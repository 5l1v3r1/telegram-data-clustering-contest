<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/video---haos-in-iran--scumpirea-cu-pana-la-300-a-produselor-petroliere-a-declanat-proteste-de-amploare-in-toate-regiunile---zeci-de-mori-portrete-ale-liderilor-religioi-incendiate-148666.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T11:48:00+00:00"/>
    <meta property="og:title" content="VIDEO - HAOS în IRAN. Scumpirea cu până la 300% a produselor petroliere a declanșat proteste de amploare în toate regiunile / Zeci de morți, portrete ale liderilor religioși incendiate"/>
    <meta property="og:description" content="Scumpirea cu până la 300% a produselor petroliere în Iran a declanșat proteste de amploare în toate regiunile Iranului, dar și o reacție extrem de violentă din partea..."/>
  </head>
  <body>
    <article>
      <h1>VIDEO - HAOS în IRAN. Scumpirea cu până la 300% a produselor petroliere a declanșat proteste de amploare în toate regiunile / Zeci de morți, portrete ale liderilor religioși incendiate</h1>
      <address>
        <time datetime="2019-11-19T11:48:00+00:00">19 Nov 2019, 11:48</time>
      </address>
      <p>Scumpirea cu până la 300% a produselor petroliere în Iran a declanșat proteste de amploare în toate regiunile Iranului, dar și o reacție extrem de violentă din partea autorităților. Zeci de manifestanți au fost uciși și sute de clădiri administrative, sedii de bănci, poștă, au fost incendiate sau distruse. De duminică accesul la Internet a fost blocat pe tot teritoriul țării, transmite Echipa Les Observateurs a postului TV France 24 aflată la fața locului.</p>
      <p>Portrete ale liderilor religioși au fost incendiate:</p>
      <figure>
        <iframe src="https://www.youtube.com/embed/RP_qKQaV44o" width="560" height="315" data-service="Youtube" scrolling="no"/>
      </figure>
      <p>Chiraz, Ispahan, Qazvin, Tabriz, în aproape toate orașele importante din Iran au avut loc ciocniri violente între forțele de ordine și manifestanți. ”E război adevărat... Se trage cu muniție de război. Nu diferă cu nimic de Alep”, spune un martor ocular.</p>
      <p>În mai multe orașe, precum Javanroud, Marivan, sau Kermanshah, martorii afirmă că spitalele sunt supraaglomerate și că foarte mulți răniți nu au mai putut fi salvați.</p>
      <p>Două școli teologice au fost incendiate în orașele Kazeroun și Chiraz iar reședința imamului din Sadra a fost și ea atacată și incendiată:</p>
      <figure>
        <iframe src="https://www.youtube.com/embed/ja8Ci5y6PVc" width="560" height="315" data-service="Youtube" scrolling="no"/>
      </figure>
      <p>”Tot orașul este în flăcări, nu mai e nicio bancă neincendiată. Violența poliției e de necrezut, am văzut cel puțin 10 cadavre pe stradă, pe unul îl cunoșteam, era un vecin, tâmplar... nici nu protesta, era în fața atelierului său...”, spune un martor ocular al ciocnirilor din Teheran, capitala țării.<br/>*<br/>Trei agenţi ai forţelor de ordine iraniene au fost ucişi cu armă albă de 'rebeli' în apropiere de Teheran, au relatat în noaptea de luni spre marţi agenţiile locale de presă Isna şi Fars, potrivit AFP, potrivit Agerpres.</p>
      <p>Una din victime, identificată ca Mortéza Ebrahimi era ofiţer în cadrul Gardienilor Revoluţiei, iar celelalte două - Majid Cheikhi şi Mostafa Rézai - erau membri ai Bassidj, corpul de voluntari islamişti, notează cele două agenţii de presă iraniene, citând un comunicat al unei filiale locale a Gardienilor Revoluţiei, armata de elită a regimului de la Teheran.</p>
      <p>rfi.ro</p>
    </article>
  </body>
</html>