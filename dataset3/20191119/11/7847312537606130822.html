<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473624-top10-cytatow-z-expose-budujemy-polskie-panstwo-dobrobytu"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T11:56:37+00:00"/>
    <meta property="og:title" content="TOP 10 cytatów i najważniejsze ZAPOWIEDZI z expose. &quot;Celem jest zbudowanie Polski jako najlepszego miejsca do życia w Europie&quot;"/>
    <meta property="og:description" content="&quot;Polskie państwo dobrobytu, to państwo rodzin i przedsiębiorców; państwo dla słabych i silnych; państwo, które szanuje wartości Polaków, nie przyjmuje skrajności&quot;."/>
  </head>
  <body>
    <article>
      <h1>TOP 10 cytatów i najważniejsze ZAPOWIEDZI z expose. "Celem jest zbudowanie Polski jako najlepszego miejsca do życia w Europie"</h1>
      <address><time datetime="2019-11-19T11:56:37+00:00">19 Nov 2019, 11:56</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>„Naszym celem jest zbudowanie Polski jako najlepszego miejsca do życia w Europie. To marzenie milionów Polaków!” — mówił podczas expose premier Mateusz Morawiecki.</b>
      </p>
      <p>
        <a href="https://wpolityce.pl/tag/exposepmm">
          <b>WSZYSTKO O EXPOSE premiera Mateusza Morawieckiego</b>
        </a>
      </p>
      <p>
        <a href="https://wpolityce.pl/polityka/473593-relacja-expose-premiera-mateusza-morawieckiego">RELACJA. Expose premiera Mateusza Morawieckiego: „Oto najważniejsze zadanie. Otwórzmy Polsce drzwi do nowoczesności”</a>
      </p>
      <p>
        <a href="https://wpolityce.pl/polityka/473600-rzad-wygra-kolejna-kadencje-jesli-zrealizuje-calosc-expose">Jacek Karnowski: Rząd wygra kolejną kadencję, jeśli z taką samą pasją zrealizuje całe przesłanie z exposé, także to cywilizacyjne. To ma być droga środka, ale bliżej prawej krawędzi</a>
      </p>
      <p>
        <a href="https://wpolityce.pl/polityka/473622-burza-w-sieci-po-expose-premiera-politycy-komentuja">Burza w sieci po expose premiera! Politycy z różnych stron barykady komentują wystąpienie Mateusza Morawieckiego. KOMENTARZE</a>
      </p>
      <p>
        <b>Redakcja portalu wPolityce.pl prezentuje 10 najciekawszych fragmentów z wygłoszonego w Sejmie expose Mateusza Morawieckiego.</b>
      </p>
      <p>1. PAŃSTWO DOBROBYTU</p>
      <blockquote>W wyborach parlamentarnych Polacy powierzyli Prawu i Sprawiedliwości zadanie budowy polskiego państwa dobrobytu, państwa bezpiecznego i nowoczesnego, o którym każdy może z dumą powiedzieć: „Polska to mój dom”. (…) Naszym celem jest zbudowanie Polski jako najlepszego miejsca do życia w Europie. To marzenie milionów Polaków! Jeżeli będziemy konsekwentnie modernizowali nasz kraj, szukali porozumienia ponad podziałami to przed nami najlepszy czas dla Polski.</blockquote>
      <figure>
        <iframe data-src="https://twitter.com/PremierRP/status/1196719338524467200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>2. DEMOGRAFIA I POWRÓT POLAKÓW</p>
      <blockquote>Chciałbym, żeby powstała i zaczęła pracować strategia demograficzna i strategia wielkiego powrotu Polaków, tych ze Wschodu i tych z Zachodu. Oni wzbogacą Polskę!</blockquote>
      <p>3. RODZINA</p>
      <blockquote>Polskie państwo dobrobytu, to państwo rodzin i przedsiębiorców; państwo dla słabych i silnych; państwo, które szanuje wartości Polaków, nie przyjmuje skrajności - ani rewolucji światopoglądowych ani szowinizmów. (…) Rodzina jest i musi pozostać fundamentem społeczeństwa. Jest traktowana przez niektórych jako przeżytek. Nie zgadzamy się, by wyjątki określały, co jest normą. Rodzina to nie tylko bastion każdego Polaka, ale bastion całej Polski.</blockquote>
      <figure>
        <iframe data-src="https://twitter.com/PremierRP/status/1196723706657230848" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>4. OBRONA TRADYCYJNYCH WARTOŚCI</p>
      <blockquote>Tam, gdzie ktoś będzie próbował rozgrywać wolność przeciwko tradycji, staniemy na straży pojednania tych dwóch wartości. Nie ma naszej zgody na eksperymenty społeczne i rewolucje ideologiczne. Stawką jest przyszłość naszych dzieci i przyszłość ta powinna spoczywać w rękach rodziców, bo to jest normalność. Dzieci są nietykalne. Kto podniesie na nie rękę, tę ideologiczną rękę, ten podnosi rękę na całą wspólnotę. Kto chce dzieci zatruć ideologią, odgrodzić od rodziców, kto chce rozbić więzi rodzinne, kto chce bez zaproszenia wejść do szkół i pisać ideologiczne podręczniki, ten podkłada pod Polskę ładunek wybuchowy, ten chce wywołać w Polsce wojnę kulturową. Nie będzie tej wojny, nie dopuszczę do niej, a jeśli znajdą się tacy, którzy ją wywołają, to my ją wygramy, wygra ją rodzina, bo rodzina to wartość arcypolska.</blockquote>
      <p>5. RÓWNOŚĆ KOBIET I MĘŻCZYZN</p>
      <blockquote>Jako pierwsi podjęliśmy program ogromnych prorodzinnych transferów społecznych. Jako pierwsi konkretnie odpowiedzieliśmy na problem nieopłacanej pracy kobiet, które wychowywały co najmniej czwórkę dzieci. Równość w miejscu pracy jest wartością, o którą będziemy mocno zabiegać. Bo jeśli za taką samą pracę nasze mamy, żony, córki dostają niższe wynagrodzenie niż mężczyźni, to nie jest to normalne. Będziemy dążyć do sprawiedliwej zasady: taka sama płaca, za taką samą pracę.</blockquote>
      <figure>
        <iframe data-src="https://twitter.com/PremierRP/status/1196726111121616901" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>6. EKOLOGIA</p>
      <blockquote>Tradycyjna energetyka jeszcze długo będzie ważna w naszym systemie elektro-energetycznym, ale realia się zmieniają. Kiedyś nie było nas stać na rozwijanie źródeł odnawialnych, a teraz nie stać nas na to żeby ich nie rozwijać, także dlatego, że może to dać potężny impuls rozwojowy dla polskiego przemysłu (…). Do pełnego wykorzystania tego ogromnego potencjału, który można porównać z największymi przedwojennymi programami rozwojowymi powołamy w rządzie funkcję pełnomocnika ds. odnawialnych źródeł energii</blockquote>
      <figure>
        <iframe data-src="https://twitter.com/PremierRP/status/1196736293373448192" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PremierRP/status/1196735948735815682" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>7. PRZEDSIĘBIORCY, PODATKI I EMERYTURY</p>
      <blockquote>Sercem nowoczesnej gospodarki jest przedsiębiorczość. Obowiązkiem państwa jest wspieranie przedsiębiorców, tworzenie im warunków do rozwoju, przewidywalnego prawa, pozwalającego na planowanie inwestycji i systemu podatkowego, motywującego do rozwoju (…). Tych wysiłków nie zaprzestaniemy, ale jednocześnie zdecydowanie, punktowo i systemowo uprościmy prawo podatkowe i wprowadzimy następne rozwiązania wspierające polskie firmy - małe i średnie przedsiębiorstwa. (…) Zaproponujemy powstanie sejmowego zespołu, który w porozumieniu w rządem zidentyfikuje i zaproponuje wypracowany wspólnymi siłami pakiety deregulacyjny i pakiet wolnościowy dla obywateli i biznesu.</blockquote>
      <figure>
        <iframe data-src="https://twitter.com/PremierRP/status/1196729874389569537" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pojawiła się również propozycja skierowana do opozycji:</p>
      <blockquote>Rozumiemy nieufność Polaków do systemu. Nie wzięła się ona znikąd. Dlatego mam propozycję do wszystkich siedzących tutaj na sali: naprawmy to wspólnie. Zmieńmy Konstytucję RP tak, aby zagwarantować środki PPK i Indywidualnych Kont Emerytalnych, zagwarantować ich prywatność i ochronę - tak możemy odzyskać zaufanie obywateli, przywrócić im wiarę w godną egzystencję.</blockquote>
      <figure>
        <iframe data-src="https://twitter.com/PremierRP/status/1196725259799531526" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PremierRP/status/1196725815481946113" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PremierRP/status/1196735414670893056" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>8. ZDROWIE</p>
      <blockquote>Podnieśliśmy radykalnie nakłady na zdrowie, wzrosły z 70 do 106 mld zł, o ponad 50 proc. Wprowadzimy także zapowiedziany pakiet badań dla każdego Polaka po 40. roku życia i przeznaczymy niemal miliard złotych na supernowoczesne Centrum Onkologii (…). By podnosić standardy w dużych miastach, małych powiatach utworzymy fundusz modernizacji szpitali (…) odnowione, zmodernizowane szpitale, to będzie również symboliczne pożegnanie z PRL-owską szarzyzną i odrapaniem w tak ważnej dziedzinie jak zdrowie. (…) Każdego dnia wystawiamy około miliona e-recept i elektronicznych zwolnień. W tej i innych dziedzinach naszym hasłem będzie „od Polski papierowej do Polski cyfrowej</blockquote>
      <figure>
        <iframe data-src="https://twitter.com/PremierRP/status/1196731189501018113" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>9. POLITYKA ZAGRANICZNA I PLAN DLA UE</p>
      <blockquote>Bierzemy odpowiedzialność za Polskę, ale jesteśmy również gotowi na to, by wziąć współodpowiedzialność za nasz region, za Europę Środkową i za Unię Europejską. Mamy nasz plan dla Unii (…).</blockquote>
      <figure>
        <iframe data-src="https://twitter.com/PremierRP/status/1196738984082333696" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>10. ZGODA</p>
      <blockquote>Musimy się przekonywać, a nie pokonywać. Nie musimy zgadzać się we wszystkim, zacznijmy od tego, żeby zgodzić się w kilku najważniejszych sprawach. Lech Kaczyński mówił, że Polska potrzebuje rozliczenia win, ale Polska jeszcze bardziej potrzebuje zgody. To nie jest parlament 5 komitetów, ale parlament nas wszystkich, całego narodu. I choć każdy z nas patrzy na Polskę z innej perspektywy, to wciąż widzimy ten sam horyzont. Widzę na nim przyszłe pokolenia Polaków wdzięczne, że  w 2019 ich przodkowie zeszli z drogi jeszcze większego podziały i wybrali zgodę w zakresie fundamentalnych interesów państwa. Tego chcę i o to proszę.</blockquote>
      <figure>
        <iframe data-src="https://twitter.com/PremierRP/status/1196742563094519809" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <hr/>
      <p>
        <b>Prezentujemy również najważniejsze ZAPOWIEDZI, które zostały wygłoszone podczas expose premiera Mateusza Morawieckiego. Dotyczą m.in. modernizacji szkół, zmiany przepisów ws. bezpieczeństwa ruchu drogowego, zdrowia obywateli oraz działań proekologicznych.</b>
      </p>
      <p>Szef rządu zapowiedział:</p>
      <p>— modernizację szkół, której celem ma być co najmniej tysiąc zeroemisyjnych, samowystarczalnych energetycznie ekologicznych placówek;</p>
      <p>— przeznaczenie środków na wzrost wynagrodzeń dla nauczycieli „na przyszły rok, także od nowego roku szkolnego”;</p>
      <p>— dostosowanie programu nauki i szkolnictwa zawodowego do wymagań współczesnych gospodarek;</p>
      <p>— możliwość poruszania się BUSpasem, gdy w samochodzie są minimum cztery osoby;</p>
      <p>— program bezpiecznej infrastruktury drogowej, by „współfinansować chodniki, lampy uliczne, przejścia dla pieszych, ronda, światła, wysepki”;</p>
      <p>— wprowadzenie pierwszeństwa pieszych jeszcze przed wejściem na przejście;</p>
      <p>— stworzenie rozwiązań, które sprawią, że piraci drogowi poniosą finansowe konsekwencje łamania przepisów;</p>
      <p>— zaostrzenie polityki karania pijanych kierowców;</p>
      <p>— dążenie do zasady: taka sama płaca za taką samą pracę dla kobiet i mężczyzn;</p>
      <p>— kontynuowanie wypłat 13 - tej emerytury, a w 2021 r. wypłat 14-tki;</p>
      <p>— większą dbałość o aktywność seniorów, rozbudowę Domów Seniora;</p>
      <p>— strategię demograficzną, strategię „wielkiego powrotu Polaków do ojczyzny”;</p>
      <p>— pakiet badań dla każdego Polaka po 40. roku życia;</p>
      <p>— przeznaczenie niemal 1 mld zł na supernowoczesne Centrum Onkologii;</p>
      <p>— utworzenie funduszu modernizacji szpitali;</p>
      <p>— kontynuację informatyzacji służby zdrowia;</p>
      <p>— opracowanie mechanizmu sprawdzania satysfakcji obywatela z kontaktu z urzędem;</p>
      <p>— wprowadzenie systemu kaucyjnego na jednorazowe butelki plastikowe i programów redukujących zużycie plastiku.</p>
      <p>kpc/PAP/wPolityce.pl</p>
    </article>
  </body>
</html>