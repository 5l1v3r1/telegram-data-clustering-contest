<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/attualita/oscar-della-salute-al-progetto-dedalo-volare-sugli-anni/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-19T11:21:38+00:00"/>
    <meta property="og:title" content="Oscar della salute al “Progetto Dedalo Volare sugli Anni”"/>
    <meta property="og:description" content="Oscar della salute al “Progetto Dedalo Volare sugli Anni”. Venerdì 15 novembre il progetto si è aggiudicato il 1° premio ex-equo con il Comune di Venezia."/>
  </head>
  <body>
    <article>
      <h1>Oscar della salute al “Progetto Dedalo Volare sugli Anni”</h1>
      <h2>Venerdì 15 novembre il progetto si è aggiudicato il 1° premio ex-equo con il Comune di Venezia.</h2>
      <address>
        <time datetime="2019-11-19T11:21:38+00:00">19 Nov 2019, 11:21</time>
      </address>
      <figure>
        <img src="https://notiziaoggivercelli.it/media/2019/11/dedalo1-650x488.jpg"/>
      </figure>
      <p>Oscar della salute al “Progetto Dedalo Volare sugli Anni”. Venerdì 15 novembre il progetto si è aggiudicato il 1° premio ex-equo con il Comune di Venezia.</p>
      <h3>Oscar della salute al “Progetto Dedalo Volare sugli Anni”</h3>
      <p>Il progetto “Dedalo, volare sugli anni” continua a riscuotere successi. Venerdì 15 Novembre il progetto – attivo sul territorio vercellese grazie a una collaborazione tra ASL VC, Comune di Vercelli e Università del Piemonte Orientale – si è aggiudicato il 1° premio ex-equo con il Comune di Venezia nell’ambito del concorso nazionale “Oscar della salute” istituito dalla rete “Città sane”.</p>
      <p>La giuria ha valutato positivamente la rilevanza e l’attualità delle attività intraprese da DEDALO, la capacità di coinvolgere e sensibilizzare i cittadini adulti ed il gruppo di lavoro multidisciplinare, coordinato da Comune e Azienda Sanitaria Locale con oltre 20 organizzazioni locali, tra le quali musei, associazioni di promozione della salute, culturali e sportive.<br/>Tra gli aspetti che sono stati ritenuti meritevoli anche la capacità di intercettare finanziamenti privati , con il coinvolgimento di aziende locali che così hanno stipulato convenzioni, messo a disposizione ingressi gratuiti, premi o buoni spesa ai più assidui partecipanti alle attività. Oltre 3500 i partecipanti protagonisti delle iniziative avviate a partire dal 2018, anno di avvio delle attività firmate “Dedalo Volare sugli anni”.</p>
      <related>
        <h4>Leggi anche:</h4>
        <a href="https://notiziaoggivercelli.it/attualita/cavaglia-giornata-trionfale-per-il-carosello-del-risotto-italiano/"/>
      </related>
      <p>Il progetto prevede iniziative rivolte in particolare alla fascia di cittadini tra i 40 e i 75 anni e punta ad incentivare l’attività fisica, l’alimentazione sana, ma anche eventi culturali e percorsi di  conoscenza del territorio. L’obiettivo è quello di migliorare il benessere della popolazione, ridurre l’incidenza di malattie e anche gli accessi in ospedale.</p>
      <figure>
        <img src="https://notiziaoggivercelli.it/media/2019/11/dedalo2-650x488.jpg"/>
      </figure>
    </article>
  </body>
</html>