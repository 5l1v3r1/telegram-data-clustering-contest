<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818444/%D8%B6%D8%B1%D9%88%D8%B1%D8%AA-%D8%B1%D8%AF%DB%8C%D8%A7%D8%A8%DB%8C-%D9%88-%D8%B4%D9%86%D8%A7%D8%B3%D8%A7%DB%8C%DB%8C-%D9%BE%D9%88%D9%84-%D9%87%D8%A7%DB%8C-%DA%A9%D8%AB%DB%8C%D9%81-%D9%88-%D8%A2%D9%84%D9%88%D8%AF%D9%87-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:50:07+00:00"/>
    <meta property="og:title" content="ضرورت ردیابی و شناسایی پول‌های کثیف و آلوده در انتخابات"/>
    <meta property="og:description" content="ایسنا/کرمان رییس کل دادگستری استان کرمان هشدار داد: اداره کل اطلاعات استان کرمان بایستی در زمینه عدم ورود پول‌های کثیف و آلوده به انتخابات اقدام کند و با رصد مستند و هوشمندانه، ضمن ردیابی و شناسایی این‌گونه پول‌ها مراتب را به دستگاه قضائی و ستاد پیشگیری از جرایم انتخاباتی اعلام نماید."/>
  </head>
  <body>
    <article>
      <h6 class="kicker">رییس کل دادگستری استان کرمان تاکید کرد</h6>
      <h1>ضرورت ردیابی و شناسایی پول‌های کثیف و آلوده در انتخابات</h1>
      <address><time datetime="2019-11-19T11:50:07+00:00">19 Nov 2019, 11:50</time> by <a rel="author">سارا سلطانی</a></address>
      <p>ایسنا/کرمان رییس کل دادگستری استان کرمان هشدار داد: اداره کل اطلاعات استان کرمان بایستی در زمینه عدم ورود پول‌های کثیف و آلوده به انتخابات اقدام کند و با رصد مستند و هوشمندانه، ضمن ردیابی و شناسایی این‌گونه پول‌ها مراتب را به دستگاه قضائی و ستاد پیشگیری از جرایم انتخاباتی اعلام نماید.</p>
      <p>یدالله موحد در جلسه ستاد استانی پیشگیری از جرایم انتخاباتی اظهار کرد: ستاد پیشگیری از جرایم انتخاباتی استان کرمان چهار راهبرد اساسی مشارکت حداکثری در انتخابات، سلامت، امنیت و شکل گیری یک رقابت اخلاق‌محور از سوی داوطلبین انتخابات را در دستور کار خود قرار داده است.</p>
      <p>وی ادامه داد: در همین راستان و در اجرای ماده ۶۷ قانون انتخابات مجلس شورای اسلامی یکی از وظایفی که برعهده قوه قضائیه گذاشته‌اند پیش‌بینی و انجام اقدامات پیشگیرانه در راستای جلوگیری از جرایم انتخاباتی است.</p>
      <p>نماینده عالی دستگاه قضائی در استان کرمان گفت: در نظادم مقدس جمهوری اسلامی ایران و براساس اصول متعدد قانون اساسی، مهمترین حق شهروندان ایرانی همان حق مشارکت در تعیین سرنوشت سیاسی، اقتصادی، اجتماعی و فرهنگی است و تمام مردم ایران به نحوه یکسان از آن برخوردار هستند و این حق از طریق شرکت در انتخابات و دادن رای و انتخابات اصلح اعمال می‌گردد.</p>
      <p>موحد یادآوری کرد: وظیفه ذاتی قوه قضائیه براساس ۱۵۶ قانون اساسی، پشتیبانی از تمامی حقوق مردم از جمله حق مشارکت در سرنوشت سیاسی خودشان است تا بتوانند آزادانه و آگانهانه از طریق در سرنوشت کشور مداخله نماید و به تعبیر مقام معظم رهبری حفاظت از رای مردم حق الناس است و صیانت از حق‌الناس، وظیفه آحاد مسئولین است.</p>
      <p>وی عنوان کرد: واریز هر برگ رای در صندوق اخذ آراء از سوی مردم منجر به تقویت، افزایش مقبولیت، مشروعیت و اقتدار داخلی و بین‌المللی نظام مقدس جمهوری اسلامی ایران می‌شود، لذا حضور و مشارکت حداکثری مردم در انتخابات مساله جدی و بسیار با اهمیتی است.</p>
      <p>این مقام ارشد قضائی در استان کرمان بیان کرد: همه مسئولان به‌ویژه دست‌اندرکاران امر برگزاری انتخابات در رده‌های مختلف اجرایی، نظارتی، انتظامی و امنیتی بایستی نقش مهم و پررنگ خود را در استقرار امنیت و برگزاری یک انتخابات سالم و پرشور ایفا کنند.</p>
      <p>وی یادآوری کرد: در شرایط کنونی کشور، در مسیر تندباهای مختلفی از قبیل تحریم‌های ظالمانه و تهدیدات مختلف قرار دارد و برگزاری یازدهمین دوره انتخابات مجلس شورای اسلامی و انتخابات میان دوره‌ای مجلس خبرگان رهبری از اهمیت فوق‌العاده‌ای برخوردار است.</p>
      <p>موحد افزود: دست‌اندرکاران و کارگزاران امر انتخابات بایستی با برگزاری نشست‌های هم‌اندیشی و با همفکری تدابیر لازم را در جهت جلوگیری از جرایم انتخاباتی به عمل آورند تا بتوانیم یک انتخابات پرشور و بانشاط در طراز نظام مقدس جمهوری اسلامی ایران در این استان برگزار کنیم.</p>
      <p>این مقام ارشد قضائی در استان کرمان بیان کرد: این ستاد در انتخابات‌های گذشته اقدامات بسیار ارزشمندی در راستای پیشگیری از جرایم انتخاباتی انجام داده است و باید از موفقیت‌ها و تجربیات ارزشمند گذشته برای هرچه باشکوه برگزار شدن انتخابات پیش رو بهره‌ برد.</p>
      <p>موحد گفت: طی بخشنامه‌ای از سوی ریاست قوه قضائیه، جلسات ستاد پیشگیری از جرایم انتخاباتی در سطح ملی به ریاست دادستان کل کشور و در سطح استان‌ها به ریاست رییس کل دادگستری استان کرمان و با حضور مسئولان مرتبط با امر انتخابات تشکیل می‌شود.</p>
      <p>وی خاطرنشان کرد: این ستاد در سه مقطع پیش، حین و پس از برگزاری انتخابات جرایم انتخاباتی را مورد رصد قرار می‌دهد و تدابیر لازم پیشگیرانه را اتخاذ خواهد کرد و در صورت وقوع جرم با متخلفان برخورد قضائی صورت خواهد پذیرفت.</p>
      <p>رییس کل دادگستری استان کرمان نقش اصحاب رسانه در برگزاری باشکوه انتخابات در ادوار گذشته را برجسته و مفید دانست و گفت: یکی از وظایف این ستاد اطلاع رسانی، تشریح و توضیح مفاد قانون و جرایم و مجازات‌های قانونی از طریق رسانه‌های جمعی با هدف ارتقای آگاهی‌های عمومی و کاهش و پیشگیری از بروز جرایم انتخاباتی است.</p>
      <p>وی اعلام کرد: روسا و دادستان‌های تمامی حوزه‌های قضائی استان کرمان موظف هستند شعبی از دادگاه‌ها و دادسراهای شهر خود را در جهت رسیدگی خارج از نوبت به جرایم انتخاباتی اختصاص دهند.</p>
      <p>
        <b>ردیابی و شناسایی پول‌های کثیف و آلوده در انتخابات ضرورت دارد</b>
      </p>
      <p>رییس کل دادگستری استان کرمان هشدار داد: اداره کل اطلاعات استان کرمان بایستی در زمینه عدم ورود پول‌های کثیف و آلوده به انتخابات اقدام کند و با رصد مستند و هوشمندانه، ضمن ردیابی و شناسایی این‌گونه پول‌ها مراتب را به دستگاه قضائی و ستاد پیشگیری از جرایم انتخاباتی اعلام نماید.</p>
      <p>
        <b>استفاده از امکانات دولتی له یا علیه داوطلبین انتخاباتی جرم است</b>
      </p>
      <p>رییس ستاد پیشگیری از جرایم انتخاباتی در استان کرمان هشدار داد: استفاده از امکانات دولتی له یا علیه نامزدهای انتخاباتی جرم محسوب می‌شود و ضرورت دارد اداره کل بازرسی، اداره کل اطلاعات و دیوان محاسبات به صورت مستمر تخلفات احتمالی در این حوزه را رصد و به این ستاد گزارش نماید.</p>
      <p>وی تبلیغات زودهنگام را خلاف قانون دانست و گفت: متاسفانه تبلیغات برخی از داوطلبین احتمالی در بستر فضای مجازی و حقیقی آغاز شده است و ضرورت دارد کارگروه رصد فضای مجازی ویژه انتخابات با محوریت دادستان مرکز استان کرمان هر چه سریعتر اقدامات خود را در این زمینه آغاز نمایند.</p>
      <p>موحد پایش و رصد مداوم و مستمر اقدامات و فعالیت‌های انتخاباتی و اتخاذ تدابیر پیشگیرانه با هدف پیشگیری از جرایم انتخاباتی، ایجاد هماهنگی بین دستگاه‌ها و نهادهای عضو ستاد در جهت پیشگیری از وقوع جرایم انتخاباتی و هماهنگی و تعامل مداوم با هیات‌های اجرایی و نظارت برانتخابات و سایر دستگاه‌ها و نهادهای مسئول در زمینه برگزاری هرچه بهتر انتخابات و پیشگیری از وقوع جرایم مصرح در قانون را از دیگر وظایف این ستاد دانست.</p>
      <p>انتهای پیام</p>
    </article>
  </body>
</html>