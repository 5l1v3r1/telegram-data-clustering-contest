<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/19/novyna/pravo/sud-zaareshtuvav-majno-pidozryuvanoho-nabu-suddi"/>
    <meta property="og:site_name" content="Слово і Діло"/>
    <meta property="article:published_time" content="2019-11-19T11:50:50+00:00"/>
    <meta property="og:title" content="Суд заарештував майно підозрюваного НАБУ судді"/>
    <meta property="og:description" content="Антикорупційний суд задовольнив клопотання детектива і прокурора про накладання арешту на майно сумського судді."/>
  </head>
  <body>
    <article>
      <h1>Суд заарештував майно підозрюваного НАБУ судді</h1>
      <address>
        <time datetime="2019-11-19T11:50:50+00:00">19 Nov 2019, 11:50</time>
      </address>
      <p>
        <b>Суд заарештував три земельні ділянки, житловий будинок і автомобіль Nissan X-Trail, які належать підозрюваному Національним антикорупційним бюро і Спеціалізованою антикорупційною прокуратурою судді Зарічного районного суду міста Сум Миколі Шершаку.</b>
      </p>
      <p>Такі рішення 14 листопада ухвалив Вищий антикорупційний суд, повідомляє «Слово і Діло».</p>
      <p>Як відомо, 7 листопада <a href="https://www.slovoidilo.ua/2019/11/07/novyna/finansy/sumax-xabari-vykryto-suddyu-raj-sudu">суддю Шершака викрили на одержанні 2000 доларів неправомірної вигоди</a>. За даними слідства, суддя висловив прохання надати неправомірну вигоду громадянину за винесення рішення про непритягнення його до адміністративної відповідальності.</p>
      <p>В рішенні вказується, що до Зарічного райсуду Сум надійшов адміністративний протокол про притягнення до відповідальності Віталія Шутька за керування автомобілем у нетверезому стані. Після чого, суддя Шершак нібито попросив у Шатька гроші за непритягнення його до відповідальності у цій адміністративній справі, а також в аналогічній щодо нього, яка має поступити до його суду з Голосіївського райсуду Києва.</p>
      <p>6 листопада, за даними слідства, ці гроші були суддею отримані. 1700 доларів детективи знайшли в будинку судді Шершака, а ще 300 доларів під час його особистого догляду. З метою забезпечення можливої спецконфіскації майна підозрюваного судді Шершака детектив і прокурор просили суд накласти арешт на його майно, зокрема: 4 земельні ділянки, житловий будинок і автомобіль Nissan X-Trail. Вивчивши клопотання, суддя його задовольнив частково, заарештувавши 3 земельні ділянки, авто і будинок.</p>
      <p>Також детектив і прокурор просили накласти арешт на речові докази, а саме скляну банку з-під зеленого горошку і систему відеофіксації прибудинкової території судді Шершака. Суддя це клопотання також задовольнив.</p>
      <p>Нагадаємо, <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-kompaniyi-baxmatyuka-zaareshtuvaly">у справі ВіЕйБі банку заарештували директора компанії Олега Бахматюка</a>. Раніше <a href="https://www.slovoidilo.ua/2019/11/13/novyna/ekonomika/sprava-viejbi-banku-sud-zaareshtuvav-eksposadovcya-nbu">суд взяв під варту й експосадовця Національного банку України</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/ekonomika/sud-zaochno-zaareshtuvav-eksholovu-nkrekp-vovka"/>
        <a href="https://www.slovoidilo.ua/2019/11/13/novyna/suspilstvo/sud-zaareshtuvav-pidozryuvanyx-pobytti-veterana-ato"/>
        <a href="https://www.slovoidilo.ua/2019/11/11/novyna/pravo/zakupivlya-neyakisnyx-bronezhyletiv-sud-zaareshtuvav-henerala-zsu"/>
      </related>
    </article>
  </body>
</html>