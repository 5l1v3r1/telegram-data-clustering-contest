<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/rosina-sakt-kriminalvajasanu-pret-krievu-savienibas-valdes-locekli-par-latvijas-okupacijas-noliegsanu.a338894/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T11:33:00+00:00"/>
    <meta property="og:title" content="Rosina sākt kriminālvajāšanu pret Krievu savienības valdes locekli par Latvijas okupācijas noliegšanu"/>
    <meta property="og:description" content="Valsts drošības dienests (VDD) rosinājis prokuratūrai sākt kriminālvajāšanu pret partijas &quot;Latvijas Krievu savienība&quot; (LKS) valdes locekli Aleksandru Fileju par Latvijas okupācijas noliegšanu, liecina aģentūras LETA rīcībā esošā informācija."/>
  </head>
  <body>
    <article>
      <h1>Rosina sākt kriminālvajāšanu pret Krievu savienības valdes locekli par Latvijas okupācijas noliegšanu</h1>
      <address>
        <time datetime="2019-11-19T11:33:00+00:00">19 Nov 2019, 11:33</time>
      </address>
      <p>
        <b>Valsts drošības dienests (VDD) rosinājis prokuratūrai sākt kriminālvajāšanu pret partijas "Latvijas Krievu savienība" (LKS) valdes locekli Aleksandru Fileju par Latvijas okupācijas noliegšanu, liecina aģentūras LETA rīcībā esošā informācija.</b>
      </p>
      <p>VDD aģentūru LETA informēja, ka kriminālvajāšanu rosināts sākts pret kādu Latvijas pilsoni par Latvijas okupācijas publisku noliegšanu un PSRS īstenoto kara noziegumu slavināšanu.</p>
      <p>Persona savā sociālā tīkla "Facebook" profilā šogad 17.jūnijā - Latvijas Republikas okupācijas atceres dienā - publicēja "apsveikumu svētkos". VDD vērtējumā, persona publicētajā ierakstā, selektīvi atlasot un savās interesēs interpretējot vēsturiskās norises, noliedza 1940.gada 17.jūnijā PSRS īstenoto Latvijas okupāciju un šo Latvijas valstij un tautai traģisko notikumu interpretēja kā iedzīvotājiem labvēlīgu.</p>
      <p>Par PSRS kara noziegumu pret Latviju un tās iedzīvotājiem publisku slavināšanu, noliegšanu, attaisnošanu un rupju noniecināšanu likums paredz  brīvības atņemšanu līdz pieciem gadiem, piespiedu darbu vai naudas sodu.</p>
      <p>Lieta nodota Rīgas tiesas apgabala prokuratūrai, kurai tagad saskaņā ar likumu tuvākajā laikā būs jāizlemj, vai personai uzrādīt apsūdzību.</p>
      <p>Filejs šogad pavasarī tika ievēlēts par vienu no LKS valdes locekļiem. LKS pārstāvji jau iepriekš figurējuši vai turpina būt iesaistīti dažādos VDD izmeklētos kriminālprocesos.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/drosibas-dienests-saistiba-ar-nelegalu-ierocu-tirdzniecibu-afrikas-valstis-aizturejis-tris-personas.a338524/"/>
        <a href="https://www.lsm.lv/raksts/zinas/latvija/specdienests-konstatejis-iespejamus-parkapumus-par-nesanemtajiem-pazinojumiem-uz-ep-velesanam.a334315/"/>
        <a href="https://www.lsm.lv/raksts/zinas/latvija/krievu-skolu-aizstavji-ar-gajienu-iestajas-par-izglitibu-krievu-valoda.a334177/"/>
        <a href="https://www.lsm.lv/raksts/zinas/latvija/saeima-apstiprina-nacionalas-drosibas-koncepciju.a333247/"/>
        <a href="https://www.lsm.lv/raksts/zinas/latvija/nacionalas-drosibas-koncepcija-latvija-saglabajas-septini-drosibas-riski.a333067/"/>
        <a href="https://www.lsm.lv/raksts/zinas/latvija/rosina-kriminalvajasanas-uzsaksanu-pret-latvijas-pilsoni-par-dalibu-konflikta-austrumukraina.a329668/"/>
        <a href="https://www.lsm.lv/raksts/zinas/latvija/lks-valdes-locekli-vdd-tur-aizdomas-par-komunistiska-genocida-publisku-noliegsanu.a326325/"/>
        <a href="https://www.lsm.lv/raksts/zinas/latvija/valdiba-uz-otro-terminu-amata-atstaj-valsts-drosibas-dienesta-vaditaju-mezvietu.a325857/"/>
      </related>
    </article>
  </body>
</html>