<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103209/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T11:27:30+00:00"/>
    <meta property="og:title" content="Посол США уточнив свої свідчення: у Зеленського не вважають, що конфлікт з РФ почав Порошенко"/>
    <meta property="og:description" content="Тимчасовий повірений у справах США в Україні Вільям Тейлор назвав вигадками повідомлення медіа про те, що начебто члени команди президента Володимира Зеленського співчувають Росії або вважають, що конфлікт розпочав колишній президент Петро Порошенко."/>
  </head>
  <body>
    <article>
      <h1>Посол США уточнив свої свідчення: у Зеленського не вважають, що конфлікт з РФ почав Порошенко</h1>
      <address>
        <time datetime="2019-11-19T11:27:30+00:00">19 Nov 2019, 11:27</time>
      </address>
      <p>Тимчасовий повірений у справах США в Україні Вільям Тейлор назвав вигадками повідомлення медіа про те, що начебто члени команди президента Володимира Зеленського співчувають Росії або вважають, що конфлікт розпочав колишній президент Петро Порошенко.</p>
      <p>Відповідну заяву поширила пресслужба посольства США в Україні, повідомляє "Європейська правда".</p>
      <p>"У деяких повідомленнях місцевих ЗМІ містяться вигадки, що начебто члени команди президента співчувають Росії або вважають, що розпочав конфлікт колишній президент Петро Порошенко. За конфлікт однозначно відповідає Росія", - заявив Тейлор.</p>
      <p>Він привітав Зеленського та його зовнішньополітичну команду з "останніми здобутками".</p>
      <p>"Успішне повернення додому моряків й інших політичних в’язнів; розведення сил у Станиці Луганській, Золотому та Петрівському; і, щойно, забезпечення повернення українських кораблів, які були незаконно захоплені Росією, є конкретними досягненнями на шляху до миру, і всі українці мають підстави цим пишатися. Ми також вітаємо повідомлення про прийдешній саміт у Нормандському форматі та сподіваємось на подальший поступ у досягненні миру", - сказав дипломат.</p>
      <p>"Звісно, завжди є ті, хто прагне поділити Україну, особливо Росія. Ми не повинні слухати російську дезінформацію", - зазначив він.</p>
      <p>"Сполучені Штати твердо стоять на боці України в її боротьбі проти російської агресії та у прагненні України до миру", - додав Тейлор.</p>
      <p>Нагадаємо, як стало відомо із публікації <b><a href="https://www.eurointegration.com.ua/articles/2019/11/7/7102737/">закритих свідчень</a></b> Тейлора перед Конгресом, колишній спецпредставник США по Україні Курт Волкер <b><a href="https://www.eurointegration.com.ua/news/2019/11/7/7102744/">натякав </a></b>представникам Офісу президента про те, щоб вони відмовилися від ідеї кримінального переслідування колишнього президента Петра Порошенка.</p>
      <p>Тейлор розповів про зустріч, яку він та Волкер мали 14 вересня із радником президента Зеленського Андрієм Єрмаком та позаштатним радником Ігорем Новіковим, на якій Волкер "натякнув, що було б непогано не переслідувати експрезидента Порошенка". </p>
      <p>За його словами, після цього Єрмак та Новіков дістали свої мобільні телефони та показали фотографії своїх родичів, на яких були брат і двоюрідний брат, які були вбиті чи поранені на Донбасі.</p>
      <p>"Вони показали це Курту і мені, сказавши: Порошенко у цьому винний", - зазначив посол.</p>
    </article>
  </body>
</html>