<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/19/il-touring-club-premia-tempio-pausania-ricca-di-storia-e-cultura-2-954405.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T11:17:33+00:00"/>
    <meta property="og:title" content="Il Touring Club premia Tempio Pausania: &quot;Ricca di storia e cultura&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il riconoscimento</h6>
      <h1>Il Touring Club premia Tempio Pausania: "Ricca di storia e cultura"</h1>
      <h2>Il borgo è il settimo in Sardegna a ricevere la "Bandiera Arancione"</h2>
      <address>
        <time datetime="2019-11-19T11:17:33+00:00">19 Nov 2019, 11:17</time>
      </address>
      <p>Prestigioso riconoscimento per Tempio Pausania.</p>
      <p>Il comune immerso nel verde nel cuore della Gallura è stato insignito della Bandiera Arancione, il premio che il Touring Club Italiano assegna ai piccoli borghi italiani eccellenti, diventando così la seconda località certificata nella provincia di Sassari e la settima in Sardegna.</p>
      <p>In tutta Italia, sono 244 le località certificate.</p>
      <p>A conquistare il Touring è stato in particolare il centro storico, tipico e vivace, che "affascina con la splendida pietra granitica grigia tipica del luogo. In piazza San Pietro, si affacciano la Cattedrale, l'oratorio di Santa Croce, l'oratorio del Rosario e l’elegante teatro del Carmine".</p>
      <p>"Da non perdere - segnala ancora il Touring - anche il convento degli Scolopi, con l'Esposizione museale Bernardo De Muro dedicata alla vita e alla carriera del famoso interprete di canto lirico e piazza Faber, che si distingue per la ragnatela colorata, installazione dell’architetto Renzo Piano, amico intimo di Fabrizio De Andrè che a Tempio aveva deciso di vivere, nella campagna dell'Agnata. La stazione ferroviaria, costruita nel 1931, è di particolare bellezza per gli affreschi del pittore sardo Giuseppe Biasi. A un paio di km da Tempio, si trova il nuraghe Majori, uno dei più interessanti e affascinanti della Sardegna".</p>
      <p>Piace anche la cucina tempiese ("piatti genuini" e "imperdibili i tanti dolci e i vini") mentre, tra gli eventi, "da non perdere il Carrasciali Timpiesu, un carnevale storico, unico nel suo genere in Sardegna e straordinariamente partecipato".</p>
      <p>La città in conclusione, dice il Touring, è "ricca di attrattori storico-culturali di valore, ben fruibili e ben promossi".</p>
      <p>(Unioneonline/D)</p>
    </article>
  </body>
</html>