<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/vmro-alarmira-glavniya-prokuror-za-opiti-za-sazdavane-na-makedonsko-maltsinstvo-u-nas.html"/>
    <meta property="og:site_name" content="News.bg"/>
    <meta property="article:published_time" content="2019-11-19T11:10:02+00:00"/>
    <meta property="og:title" content="ВМРО алармира главния прокурор за опити за създаване на македонско малцинство у нас"/>
    <meta property="og:description" content="Каракачанов сигнализирал за опасна дейност на две НПО-та от Благоевград"/>
  </head>
  <body>
    <article>
      <h1>ВМРО алармира главния прокурор за опити за създаване на македонско малцинство у нас</h1>
      <address>
        <time datetime="2019-11-19T11:10:02+00:00">19 Nov 2019, 11:10</time>
      </address>
      <p>Вицепремиерът <b>Красимир Каракачанов подаде сигнал до главния прокурор Сотир Цацаров за опити за създаване на македонско малцинство в България.</b> Това стана ясно от съобщение от пресцентъра на ВМРО.</p>
      <p>Каракачанов сигнализира за <b>опасна дейност от две НПО-та, регистрирани в Благоевград</b>, които имат заложени в уставите си цели и задачи, сходни със забранената у нас партия "ОМО - Илинден - ПИРИН". <b>Сред учредителите на едното сдружение фигурират и имена от ръководството на въпросната <a href="https://news.bg/archive/omo-quot-ilinden-quot-e-protivokonstitutsionna-partiya-reshi-konstitutsionniya-sad.html">противоконституционна организация</a>,</b> уточнява в сигнала си вицепремиерът.</p>
      <p>В тази връзка <b>Каракачанов е поискал от главния прокурор прекратяване регистрацията на двете сдружения -</b> "Гражданско сдружение за защита на основни индивидуални човешки права" и "Антични македонци".</p>
      <p><b>НПО-тата са регистрирани в Благоевград в периода от началото на месец август.</b> В мотивите за учредяване им учредителите са заявили, че <b>ще осъществяват дейност за подкрепа в различни насоки на "македонското малцинство" в България.</b> И двете сдружения са регистрирани за извършване на дейност в частна полза.</p>
      <p>В мотивите на сигнала Красимир <b>Каракачанов посочва поотделно причините за двете сдружения, като основните са опасни сходства с дейността, извършвана преди години от забранената с решение на КС "ОМО - Илинден - ПИРИН</b>", опасни пропагандни дейности, които открито водят към сепаратизъм и извършване на процеси по формиране на малцинство, което е в противовес с Конституцията на България.</p>
    </article>
  </body>
</html>