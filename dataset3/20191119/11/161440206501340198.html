<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/19/qualita-dell-aria-il-colosso-dussmann-sceglie-la-tecnologia-di-un-2-954421.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T11:50:11+00:00"/>
    <meta property="og:title" content="Qualità dell'aria, una startup sarda avvia un progetto in scuole e ospedali"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">innovazione</h6>
      <h1>Qualità dell'aria, una startup sarda avvia un progetto in scuole e ospedali</h1>
      <h2>Dussmann Italy sta stringendo una partnership con Radoff, azienda con sedi a Calangianus altamente innovativa</h2>
      <address>
        <time datetime="2019-11-19T11:50:11+00:00">19 Nov 2019, 11:50</time>
      </address>
      <p>La Sardegna in prima fila nella lotta al gas Radon e nel miglioramento della qualità di vita dei cittadini.</p>
      <p>Il colosso Dussmann, multinazionale specializzata nel campo dei servizi integrati e del facility management, ha scelto Radoff, una startup con sedi a Calangianus e Bologna, per integrare i propri servizi di monitoraggio e bonifica dell'aria indoor.</p>
      <p>Sta prendendo forma proprio in questi giorni una partnership tra Dussmann Italy e Radoff, che darà il via a una sperimentazione all'interno di scuole e cliniche ospedaliere italiane per mantenere sotto controllo le condizioni di salubrità dell'aria e tutelare la salute di studenti, insegnanti e pazienti delle strutture sanitarie.</p>
      <p>"Ridurre l'inquinamento domestico e garantire la purificazione dell'aria indoor: è questo l'obiettivo primario di Radoff - spiega il Ceo Domenico Cassitta -. Un obiettivo che passa anche attraverso il contrasto al Radon: un gas incolore e indoro, che attraverso il sottosuolo penetra negli edifici. Esso è considerato la seconda causa di tumore al polmone, con oltre 3mila decessi all'anno solo in Italia (fonte: Organizzazione Mondiale della Sanità). Per questo motivo, coniugando Big Data, tecnologia IoT e intelligenza artificiale, il nostro team è riuscito a mettere a punto il primo e unico dispositivo capace di garantire allo stesso tempo un'azione di monitoraggio e di bonifica del gas".</p>
      <p>In passato Radoff ha vinto il progetto R2I (Research to Innovation), nato per dare supporto alle iniziative di trasferimento tecnologico nel nostro Paese, promuovendo lo sviluppo di servizi e prodotti innovativi, a cominciare dalle tecnologie di frontiera nell'ambito della ricerca sulla fisica delle particelle.</p>
      <p>Un'opportunità che consentirà al team di Radoff di usufruire delle tecnologie all'avanguardia messe a disposizione dal prestigioso Cern di Ginevra e dall'Istituto Nazionale di Fisica Nucleare per portare avanti la battaglia e la ricerca di soluzioni contro il gas Radon.</p>
      <p>(Unioneonline/D)</p>
    </article>
  </body>
</html>