<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T11:00:00+00:00"/>
    <meta property="og:title" content="اسد:‌ مشکل سوریه و جهان عرب نبود گفتگو است"/>
    <meta property="og:description" content="به گزارش ایسنا، سیریا نیوز گزارش داد، بشار اسد، رئیس جمهور سوریه درگفتگو با نمایندگان اتحادیه ملی دانشجویان سوریه و شرکت‌کنندگان در جلسات گفتگوی جوانان که ماه گذشته میلادی به مدت سه روز در دانشگاه‌های مختلف سوریه برگزار شد، اظهار کرد: آنچه در جامعه سوریه  و به طور کلی در کشورهای عربی وجود ندارد،  احیای گفتگوها میان گروه‌های مختلف و از همه اقشار جامعه است؛ گفتگویی که سازنده و هدفمند بوده و مسیر دستیابی به راه‌حل‌ها و اجرای آنها را فراهم کند نه صرفا گفتگوی بی نتیجه."/>
  </head>
  <body>
    <article>
      <h1>اسد:‌ مشکل سوریه و جهان عرب نبود گفتگو است</h1>
      <address>
        <time datetime="2019-11-19T11:00:00+00:00">19 Nov 2019, 11:00</time>
      </address>
      <p>رئیس جمهور سوریه تاکید کرد، آنچه در جامعه سوریه و عموما جهان عرب نداریم گفتگو میان اقشار مختلف از هر طیف و سطحی است.</p>
      <p>به گزارش ایسنا، سیریا نیوز گزارش داد، بشار اسد، رئیس جمهور سوریه درگفتگو با نمایندگان اتحادیه ملی دانشجویان سوریه و شرکت‌کنندگان در جلسات گفتگوی جوانان که ماه گذشته میلادی به مدت سه روز در دانشگاه‌های مختلف سوریه برگزار شد، اظهار کرد: آنچه در جامعه سوریه  و به طور کلی در کشورهای عربی وجود ندارد،  احیای گفتگوها میان گروه‌های مختلف و از همه اقشار جامعه است؛ گفتگویی که سازنده و هدفمند بوده و مسیر دستیابی به راه‌حل‌ها و اجرای آنها را فراهم کند نه صرفا گفتگوی بی نتیجه.</p>
      <p>بشار اسد گفت: چنین گفتگوهایی نیاز مبرم هر جامعه‌ای است که چالش‌های بزرگی همانند آنچه ما با آن مواجه شدیم، به آن تحمیل شده است، چالش‌هایی که نیازمند همبستگی و آگاهی اجتماعی است و این همبستگی و آگاهی تنها از طریق نشست و گفتگو با همه طرف‌ها محقق می‌شود.</p>
      <p>در این دیدار سوال‌های مختلفی که در حال حاضر ذهن مردم سوریه را به خود مشغول کرده از جمله سوالاتی درباره وضعیت اقتصادی، فساد، نقش جوانان در هدایت کشور، افراط‌گرایی و تروریسم، شفاف‌سازی و مقابله با شایعه‌ها و نقش رسانه‌ها در این زمینه و دیگر موضوعات مطرح شدند.</p>
    </article>
  </body>
</html>