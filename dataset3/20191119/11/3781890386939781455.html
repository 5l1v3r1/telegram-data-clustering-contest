<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742520"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T11:21:00+00:00"/>
    <meta property="og:title" content="&quot;พีระพันธุ์&quot;ลั่นไม่รับตำแหน่ง&quot;ที่ปรึกษา&quot;ปธ.กมธ.ป.ป.ช."/>
    <meta property="og:description" content="“พีระพันธุ์”ลั่นไม่รับตำแหน่งที่ปรึกษาปธ.กมธ.ป.ป.ช. เผย“เสรีพิศุทธ์”ไม่เคยเอ่ยชวน ชี้ประกาศลงวันที่ล่วงหน้าสุดมั่ว"/>
  </head>
  <body>
    <article>
      <h1>"พีระพันธุ์"ลั่นไม่รับตำแหน่ง"ที่ปรึกษา"ปธ.กมธ.ป.ป.ช.</h1>
      <address>
        <time datetime="2019-11-19T11:21:00+00:00">19 Nov 2019, 11:21</time>
      </address>
      <p>
        <b>“พีระพันธุ์”ลั่นไม่รับตำแหน่งที่ปรึกษาปธ.กมธ.ป.ป.ช. เผย“เสรีพิศุทธ์”ไม่เคยเอ่ยชวน ชี้ประกาศลงวันที่ล่วงหน้าสุดมั่ว</b>
      </p>
      <p>เมื่อวันที่ 19 พ.ย.  นายพีระพันธุ์ สาลีรัฐวิภาค ส.ส.บัญชีรายชื่อ พรรคประชาธิปัตย์ กล่าวถึงกรณีที่มีชื่อเป็นหนึ่งในผู้ที่ได้รับการแต่งตั้งเป็นที่ปรึกษาประธานคณะกรรมาธิการ (กมธ.) ป้องกันและปราบปรามการทุจริตประพฤติมิชอบ สภาผู้แทนราษฎร ว่า  ตนไม่ทราบเรื่องมาก่อนเลย ไม่เคยมีการแจ้งเรื่องนี้ต่อตน แต่คงเกิดจากความเข้าใจผิดหรือความสับสน  ทั้งนี้ เดิมทีนายภานุ ศรีบุษยกาญจน์ ส.ส.สุราษฎร์ธานี พรรคประชาธิปัตย์ มาพูดคุยกับตนว่าจะเสนอชื่อตนเป็นที่ปรึกษากมธ.ชุดนี้ ซึ่งตนยินยอมให้เสนอ เพราะการดำรงตำแหน่งที่ปรึกษาคณะกรรมาธิการเป็นเรื่องปกติในสภาฯ หลังจากนั้นเงียบหายไปช่วงหนึ่ง เขาก็มาบอกว่าตนได้เป็นที่ปรึกษาแล้ว ซึ่งตนคิดว่าเป็นที่ปรึกษากมธ. แต่ตนได้เห็นข่าวเมื่อวันที่ 18 พ.ย.ที่ผ่านมา ว่ามีชื่อของตนเป็นที่ปรึกษาของประธานกมธ. และต้องทำตามคำสั่งของประธานเท่านั้น ไม่ให้มีอำนาจทำหน้าที่ตรวจสอบหาข้อเท็จจริง ซึ่งตนไม่ได้ต้องการสิ่งเหล่านี้ไม่ตรงกับสิ่งที่นายภานุมาบอกกับตน ดังนั้น ตนไม่ขอรับตำแหน่งดังกล่าว<br/><br/>"อีกทั้งน่าสงสัยว่าทำไมการแต่งตั้งที่ปรึกษาประธานกมธ. จึงใช้การออกเป็นประกาศกมธ. ทั้งที่ตำแหน่งนี้เป็นสิทธิส่วนตัวของประธานกมธ.ที่ทำได้เลยโดยไม่ต้องมีมติกมธ. ไม่ใช่เรื่องของกมธ. แต่สำหรับตำแหน่งที่ปรึกษากมธ.จะถูกเสนอชื่อโดยผู้ที่เป็นกรรมาธิการจากพรรคต่างๆ ในกมธ.ชุดนั้นๆ และแต่งตั้งโดยมติกมธ. รวมถึงเป็นผู้มีอำนาจหน้าที่ตามที่กำหนดในข้อบังคับการประชุมสภาฯ" นายพีระพันธุ์ กล่าว<br/>               <br/>เมื่อถามว่าก่อนหน้านี้เคยได้รับการชักชวนหรือพูดคุยกับ พล.ต.อ.เสรีพิศุทธ์ เตมียเวส ประธานกมธ.ป.ป.ช. ในเรื่องนี้หรือไม่  นายพีระพันธุ์ กล่าวว่า  ไม่มี เขาคงเข้าใจอะไรผิด จึงออกประกาศมาอย่างนี้  ขณะเดียวกัน หลังจากที่มีข่าวนี้ออกมา ตนยังไม่ได้พูดคุยกับนายภานุ เพราะในวันนี้ (19 พ.ย.) ตนมาทำงานที่สภาฯ และคิดว่านายภานุอาจไม่รู้เรื่อง หรือไม่เข้าใจ <br/><br/>อย่างไรก็ตาม ตนยังไม่ได้รับหนังสือการแต่งตั้งตำแหน่งนี้อย่างเป็นทางการ จึงไม่รู้ว่าข่าวนี้เป็นเรื่องจริงหรือไม่ แต่ถ้ามีหนังสือนี้มาถึงตนเมื่อใด ก็จะทำหนังสือตอบกลับไปยังกมธ.นี้ว่าไม่ขอรับตำแหน่งที่ปรึกษาประธานฯ นอกจากนี้ การที่ประกาศกมธ.ป.ป.ช.ฉบับนี้ไปลงวันที่ล่วงหน้า คือวันที่ 20 พ.ย.2562 ยิ่งทำให้ตนรู้สึกงง และดูว่ามั่วกันไปใหญ่<br/> </p>
    </article>
  </body>
</html>