<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/cel-mai-mare-laborator-clandestin-de-droguri-sintetice-din-rusia-desfiintat-de-politie-video_3059577.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T11:19:36+00:00"/>
    <meta property="og:title" content="Cel mai mare laborator clandestin de droguri sintetice din Rusia, desfiinţat de poliţie (VIDEO)"/>
    <meta property="og:description" content="Poliţia rusă a desfiinţat cel mai mare laborator clandestin de droguri sintetice din Rusia ce producea 1,5 tone de substanţe ilegale pe lună, care apoi erau vândute pe internet, potrivit Ministerului rus de Interne citat de EFE.Laboratorul desfiinţat, sit"/>
  </head>
  <body>
    <article>
      <h1>Cel mai mare laborator clandestin de droguri sintetice din Rusia, desfiinţat de poliţie (VIDEO)</h1>
      <address><time datetime="2019-11-19T11:19:36+00:00">19 Nov 2019, 11:19</time> by <a rel="author">PUBLIKA.MD</a></address>
      <p><b>Poliţia rusă a desfiinţat cel mai mare laborator clandestin de droguri sintetice din Rusia ce producea 1,5 tone de substanţe ilegale pe lună, care apoi erau vândute pe internet, potrivit Ministerului rus de Interne citat de EFE.</b><br/><br/>Laboratorul desfiinţat, situat pe strada Serpuhov, din sudul Moscovei, este "cel mai mare descoperit în ultimii ani", potrivit purtătoarei de cuvânt a Ministerului de Interne, Irina Volk, în declaraţii publicate de ediţia digitală a Gazeta.ru.<br/><br/>Producţia ilegală avea loc într-o veche fermă având o suprafaţă de aproximativ 4 hectare.<br/><br/>În timpul percheziţiei poliţiei au fost confiscate 100 de kilograme de droguri sub formă de cristale, 1,5 tone de stupefiante lichide, 4 tone de reactivi chimici şi peste 600 de kilograme de aditivi.<br/><br/>Au fost descoperite şi şapte reactoare chimice în valoare de între 200.000 şi 500.000 de ruble fiecare (între 2.830 şi 7.075 de euro), precum şi diferite echipamente de laborator.<br/><br/>Ca rezultat al operaţiunii poliţiei au fost oprite 18 încărcături de droguri destinate regiunilor ruse Novosibirsk, Tver, Vladimir, Kursk, Kaluga, Arhangelsk, republicilor autonome Tatarstan şi Buriatia şi teritoriilor Habarovsk şi Primorski.<br/><br/>Potrivit Gazeta.ru, printre cei arestaţi se numără trei chimişti ucraineni, un dealer, presupusul administrator al laboratorului şi mai mulţi angajaţi ai site-ului pe care erau distribuite drogurile.<br/><br/>Potrivit investigaţiei, grupul opera ca o organizaţie criminală perfect structurată, de la producerea drogurilor şi până la vânzarea lor. Vânzările aveau loc printr-un magazin online, pe partea ocultă a internetului.</p>
    </article>
  </body>
</html>