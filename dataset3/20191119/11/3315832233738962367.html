<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0be0d3cc409ab86a/familiile-celor-39-de-vietnamezi-gasiti-morti-intr-un-camion-frigorific-in-marea-britanie-trebuie-sa-plateasca-repatrierea.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-19T11:44:31+00:00"/>
    <meta property="og:title" content="Familiile celor 39 de vietnamezi găsiți morți într-un camion frigorific în Marea Britanie trebuie să plătească repatrierea"/>
    <meta property="og:description" content="Autorităţile din Vietnam le cer familiilor celor 39 de cetăţeni vietnamezi găsiţi morţi luna trecută într-un camion frigorific în Marea Britanie să plătească costurile legate de repatrierea rămăşiţelor pământeşti, transmite marţi dpa, citând oficialităţi vietnameze."/>
  </head>
  <body>
    <article>
      <h1>Familiile celor 39 de vietnamezi găsiți morți într-un camion frigorific în Marea Britanie trebuie să plătească repatrierea</h1>
      <address><time datetime="2019-11-19T11:44:31+00:00">19 Nov 2019, 11:44</time> by <a rel="author">Jurnal.md</a></address>
      <p>
        <b>Autorităţile din Vietnam le cer familiilor celor 39 de cetăţeni vietnamezi găsiţi morţi luna trecută într-un camion frigorific în Marea Britanie să plătească costurile legate de repatrierea rămăşiţelor pământeşti, transmite marţi dpa, citând oficialităţi vietnameze.</b>
      </p>
      <p>„După ce am primit informaţii oficiale de la departamentul de relaţii externe (al provinciei), guvernul districtual a lucrat împreună cu autorităţile locale luni şi le-a cerut să informeze familiile că guvernele din Marea Britanie şi Vietnam nu vor plăti costurile”, a declarat Bui Huy Cuong, vicepreşedintele Comitetului Poporului din provincia Ha Tinh, scrie Agerpres.</p>
      <p>„Autorităţile locale vor discuta cu familiile şi le vor cere să facă o alegere. Noi îi putem ajuta doar să transporte cenuşa sau cadavrele de la aeroport acasă”, a adăugat el.</p>
      <p>Tatăl uneia dintre victime a declarat pentru agenţia dpa că decizia guvernului i-a provocat multă durere şi tristeţe. „Dacă guvernul nu acoperă costurile, nu avem de ales decât să plătim noi înşine.</p>
      <p>Nu avem niciun ban în acest moment”, a spus omul. Informaţii vehiculate săptămâna trecută au lăsat se înţeleagă că întârzierea repatrierii trupurilor celor decedaţi se datorează confuziei legate de cine va suporta costurile aferente – familiile ori guvernul britanic sau vietnamez.</p>
      <p>Treizeci şi nouă de persoane au fost găsite decedate într-un parc industrial în apropiere de Londra, într-un camion frigorific al cărui container sosise de la Zeebrugge, Belgia. Poliţia britanică a declarat iniţial că victimele erau cetăţeni chinezi, dar acestea au fost identificate ulterior ca fiind de origine vietnameză.</p>
    </article>
  </body>
</html>