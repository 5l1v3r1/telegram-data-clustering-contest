<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/oltra-insisteix-que-puerto-mediterraneohaura-dajustar-se-a-la-legalitat-i-a-lordenament-juridic"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T11:23:00+00:00"/>
    <meta property="og:title" content="Oltra insisteix que Puerto Mediterráneo haurà d'ajustar-se &quot;a la legalitat i a l'ordenament jurídic&quot;"/>
    <meta property="og:description" content="La vicepresidenta i portaveu del Consell, Mónica Oltra, ha insistit aquest dimarts que el Consell complirà amb l'ordenament jurídic sobre el projecte Puerto Mediterráneo perquè &quot;s'han acabat els temps en què es prometien grans inversions i es deixaven forats negres que paguem tots els valencians&quot;."/>
  </head>
  <body>
    <article>
      <h1>Oltra insisteix que Puerto Mediterráneo haurà d'ajustar-se "a la legalitat i a l'ordenament jurídic"</h1>
      <h2>El PPCV assegura que el Botànic vol "eludir" la sentència sobre el macrocentre d'oci amb una modificació de la llei</h2>
      <address><time datetime="2019-11-19T11:23:00+00:00">19 Nov 2019, 11:23</time> by <a rel="author">DLV</a></address>
      <p>VALÈNCIA (EP, Redacció). La vicepresidenta i portaveu del Consell, Mónica Oltra, ha insistit aquest dimarts que el Consell complirà amb l'ordenament jurídic sobre el projecte Puerto Mediterráneo perquè "s'han acabat els temps en què es prometien grans inversions i es deixaven forats negres que paguem tots els valencians".<br/><br/>Oltra, després d'assistir a la inauguració del congrés Go Global, ha fet aquestes declaracions als mitjans arran de la notícia coneguda el mes passat <a href="https://www.diarilaveu.com/tsj-intu-rebuig-consell-puerto-mediterraneo-i-nou-informe">sobre l'anul·lació per part del Tribunal Superior de Justícia</a> de la resolució de la Conselleria d'Habitatge del 10 d'octubre del 2016 que denegava la proposta del Pla d'Actuació Territorial Estratègica (ATE) Puerto Mediterráneo i demanava al govern valencià un nou informe perquè el projecte comercial siga sostenible.<br/><br/>Sobre aquest tema, ha explicat que "òbviament" després de la resolució del tribunal "es retrotrauran les actuacions al moment en què la justícia ha dit que es retrotraguen i es tornaran a fer els passos que l'ordenament jurídic marca".<br/><br/>En eixe sentit, ha insistit que "el Consell, com sempre, donarà tràmit a qualsevol proposta si aquesta s'ajusta a la legalitat i a l'ordenament jurídic". En cas contrari, "ja siga per raons ambientals, per l'ordenament jurídic en matèria econòmica o per qualsevol altra causa que xoque amb la legalitat", no podrà seguir endavant.<br/><br/>Oltra ha recalcat que això és "una qüestió del tot lògica" perquè al País Valencià "ja s'han acabat els temps en què venia la gent suposadament a fer grans inversions, però que deixaven forats negres que després havíem d'assumir els valencians". Més quan, ha recordat, "moltes vegades" la Justícia deia després que eixos projectes "no s'ajustaven a dret".<br/><br/>Per la seua banda, la presidenta del PPCV, Isabel Bonig, ha afirmat aquest dimarts que el Consell vol "eludir" la sentència del TSJ a través d'una modificació de la llei de carreteres via la llei d'acompanyament, una actuació que ha qualificat de "greu".<br/><br/>En la roda de premsa posterior a la Junta de Síndics, Bonig ha criticat que volen modificar la llei de carreteres i augmentar la servitud de 50 a 100 metres "per a eludir la sentència" quan "hi ha moltíssima jurisprudència" que assenyala que "el legislatiu no pot, a través d'una llei, eludir una sentència".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/ferri-defensa-renovacio-xambo-explica-enteraven-resultat-reunions-whatsapp"/>
        <a href="https://www.diarilaveu.com/apunt/77873/dates-i-fets-del-20-de-novembre"/>
        <a href="https://www.diarilaveu.com/valencia-caixes-evitar-tovalloletes-humides-tiren-vater"/>
        <a href="https://www.diarilaveu.com/politica-linguistica-a-la-valenciana"/>
      </related>
    </article>
  </body>
</html>