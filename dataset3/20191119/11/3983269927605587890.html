<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/icat-transmet-en-directe-la-final-del-concurs-sona9-2019/nota-de-premsa/2964475/"/>
    <meta property="og:site_name" content="CCMA"/>
    <meta property="article:published_time" content="2019-11-19T11:44:59+00:00"/>
    <meta property="og:title" content="iCat transmet en directe la final del concurs Sona9"/>
    <meta property="og:description" content="Dimecres, 20 de novembre, de 21.00 a 23.00, iCat transmetrà en directe la final del concurs de maquetes Sona9 des de la sala Luz de Gas de Barcelona, en què es donaran a conèixer els guanyadors dels premis Sona9, Joventut, Èxit, Votació Popular i Cases de la Música. Hi actuaran Joina, Maria Jaume Martorell i Urpa, els tres finalistes del 2019, i Sandra Bautista, guanyadora del concurs Sona9 2018."/>
  </head>
  <body>
    <article>
      <h1>iCat transmet en directe la final del concurs Sona9</h1>
      <h2>Dimecres, 20 de novembre, de 21.00 a 23.00, iCat transmetrà en directe la final del concurs de maquetes Sona9 des de la sala Luz de Gas de Barcelona, en què es donaran a conèixer els guanyadors dels premis Sona9, Joventut, Èxit, Votació Popular i Cases de la Música. Hi actuaran Joina, Maria Jaume Martorell i Urpa, els tres finalistes del 2019, i Sandra Bautista, guanyadora del concurs Sona9 2018.</h2>
      <address><time datetime="2019-11-19T11:44:59+00:00">19 Nov 2019, 11:44</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/1/8/1574167136081.jpg"/>
      </figure>
      <p>L'hora de la veritat ha arribat per a la rapera empordanesa <b>Joina</b> (Figueres), la cantautora mallorquina <b>Maria Jaume Martorell</b> (Lloret de Vistalegre) i la formació barcelonina de rock <b>Urpa</b>, les tres propostes que disputaran demà, 20 de novembre, la final de la dinovena edició del concurs de maquetes Sona9, a partir de les 20.00 a la sala Luz de Gas de Barcelona.   </p>
      <p>Les portes de la sala barcelonina s'obriran a les 19.30 i la final tindrà tres parts ben diferenciades. En la primera, actuaran els tres finalistes; en la segona, i mentre el jurat decideix el veredicte final, hi haurà l'actuació de <b>Sandra Bautista</b>, guanyadora de l'edició del Sona9 2018, que presentarà les cançons del seu primer disc, "<i>Trapezista"</i> (Satélite K, 2019). Finalment, en la part final de la gala, es lliuraran els respectius premis Sona9, Joventut, Èxit, Votació Popular i Premi Cases de la Música.</p>
      <p>A les 21.00, <a href="https://www.ccma.cat/catradio/icat/">iCat</a> connectarà en directe amb <b>Lluís Gendrau</b>, del programa "<a href="http://www.ccma.cat/catradio/sona9/icat/fitxa/6358/">Sona9</a>", des de la sala barcelonina per saber què ha passat a l'escenari amb Joina, Maria Jaume Martorell i Urpa i per viure en directe el veredicte final del jurat.</p>
      <p> </p>
      <p>
        <b>35% de dones i grups mixtos</b>
      </p>
      <p>El jurat del Sona 9 està format per representants d'iCat, de Televisió de Catalunya, de la revista musical Enderrock i les Cases de Música Popular. En aquesta edició, s'han presentat un total de cent divuit noves propostes musicals en català, un 7% més que en l'edició anterior, procedents de Catalunya (95), País Valencià (14) i Illes Balears (9), amb una participació rècord d'un 35% de dones i grups mixtos. Una tria de divuit seleccionats van haver de superar les proves eliminatòries fins a arribar als tres finalistes.</p>
      <p>El programa "Sona9", d'iCat, farà el diumenge 24 de novembre, a les 22.00, un programa especial sobre la final, amb un resum dels concerts dels tres finalistes i els premis Sona9, Joventut i Èxit, a més del premi de votació popular i del Premi Cases de la Música.</p>
      <p>El premi per al guanyador del Sona9 és l'enregistrament i edició d'un disc, amb la direcció d'un productor professional, una campanya de publicitat a Televisió de Catalunya, Catalunya Ràdio i la revista Enderrock i una gira de concerts als festivals i mercats més destacats del panorama nacional. Els finalistes, per la seva banda, obtindran la gravació d'un EP de quatre cançons en un estudi professional, així com un premi en material musical.</p>
      <p>
        <b>Tallers de formació i assessorament</b>
      </p>
      <p>La dinovena edició del Sona9 ha incorporat novetats per ampliar la formació i l'assessorament dirigit als artistes participants, amb sessions formatives i de projecció al panorama musical. Els divuit grups preliminars opten al Premi Cases de la Música, que consisteix en un paquet de serveis musicals. A més, podran assistir a una sessió formativa a la seu de la SGAE a Catalunya sobre drets d'autor, propietat intel·lectual i contractes discogràfics, editorials i de management. La Cupula Music oferirà un servei gratuït de distribució digital a Spotify, Deezer i iTunes.</p>
      <p>El concurs adreçat a l'escena emergent valora especialment els artistes que encara no tenen una trajectòria o vinculació professional amb el món de la música i està organitzat pel Grup Enderrock, Catalunya Ràdio - iCat, TV3 i els Departaments de Cultura i Joventut de la Generalitat de Catalunya, té la col·laboració de les Cases de la Música i la Fundació SGAE, i el patrocini d'Estrella Damm. A més, el Sona9 té el suport del govern de les Illes Balears, l'Ajuntament de Palma i IB3, i la Generalitat Valenciana a través de l'Institut Valencià de Cultura i Àpunt.</p>
      <p> </p>
      <p>
        <b>ELS PREMIS DEL SONA9</b>
      </p>
      <p><b>Premi Sona9  Valoració econòmica de 30.000 </b><br/>El guanyador del concurs podrà accedir a la gravació, producció i edició d'un disc en un estudi professional i fer una gira de concerts per sales i festivals de Catalunya, a més d'una campanya de publicitat en els mitjans organitzadors.<br/><b>Premi Joventut  Valoració econòmica de 3.000 </b><br/>El segon premi consisteix en la gravació de quatre cançons en un estudi professional, distribució digital de l'EP i una gira de concerts per diferents festivals de Catalunya.<br/><b>Premi Èxit  Valoració econòmica de 1.500 </b><br/>El tercer premi obtindrà la gravació de dues cançons en un estudi professional i la distribució digital del single.<br/><b>Premi de Votació Popular  Valoració econòmica de 1.000 </b>          <br/>El premi popular es votarà el mateix dia de la final, de manera que els tres finalistes podran optar-hi gràcies al vot del públic, i consta de 1.000 euros en material musical.<br/><b>Premi Cases de la Música - Valoració econòmica de 5.000 </b><br/>Atorgat al grup o solista amb més projecció de futur seleccionat entre els 18 grups classificats de la fase preliminar del Sona9. Consisteix en un programa de serveis musicals, el seguiment de la carrera del grup i una ajuda a la creació.<br/><b>Gravació cinc cançons finalistes - Valoració econòmica de 5.000 </b><br/>Cadascun dels cinc artistes finalistes enregistra una cançó a Bucbonera Estudios amb la direcció de l'enginyer de so Tomàs Robisco i un productor professional. Les cançons són cedides als autors.</p>
      <p> </p>
      <p>
        <b>ELS GUANYADORS DE LES DARRERES EDICIONS</b>
      </p>
      <p>Els guanyadors del Sona9 de les darreres edicions han estat: Sandra Bautista (2018) Senyor Oca (2017), Lakaste (2016), Est Oest (2015), Trau (2014), Copa Lotus (2013), Empty Cage (2012), Nyandú (2011) i La Iaia (2010), a més de noms tan destacats com Manel, Els Amics de les Arts o Macedònia.<br/><br/> </p>
      <p>
        <a href="http://www.sona9.cat/">sona9.cat</a>
      </p>
      <p>
        <a href="http://www.tv3.cat/">tv3.cat</a>
      </p>
      <p>
        <a href="http://www.catradio.cat/">catradio.cat</a>
      </p>
      <p> </p>
      <p>Sant Joan Despí, 19 de novembre del 2017</p>
    </article>
  </body>
</html>