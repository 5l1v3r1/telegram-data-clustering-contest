<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/19/poziciiata-na-sasht-za-izrael-podaryk-ot-trymp-za-netaniahu.430078"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T11:08:00+00:00"/>
    <meta property="og:title" content="Позицията на САЩ за Израел: Подарък от Тръмп за Нетаняху"/>
    <meta property="og:description" content="На практика това е обрат в 40-годишната последователна политика | Dnes.bg"/>
  </head>
  <body>
    <article>
      <h1>Позицията на САЩ за Израел: Подарък от Тръмп за Нетаняху</h1>
      <h2>На практика това е обрат в 40-годишната последователна политика</h2>
      <address><time datetime="2019-11-19T11:08:00+00:00">19 Nov 2019, 11:08</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>"Селищата на Израел на Западния бряг не нарушават международното право, казват САЩ", гласи заглавието на в. "Ню Йорк таймс".</p>
      <p>Държавният секретар на САЩ Майк Помпейо обяви вчера обрата в политиката на САЩ, с който всякакви усилия за постигане на мир може да са обречени. Така се премахва важна бариера пред анексирането на палестинска територия, коментира американският ежедневник.</p>
      <p>Досега САЩ определяха тези селища като нелегитимни, а палестинците искат Западния бряг за своя бъдеща държава, пише БТА. Тази тяхна цел се подкрепя от ООН, европейските правителства и американските съюзници в Близкия изток, припомня "Ню Йорк таймс".</p>
      <p>Изявлението на държавния секретар Майк Помпейо е най-новият политически подарък на администрацията на Тръмп за израелския премиер Бенямин Нетаняху, който обеща в две предизборни кампании тази година да работи за анексирането на Западния бряг. Главният му опонент Бени Ганц има срок до утре вечер да събере мнозинство в израелския парламент или ще изгуби шанса си да състави ново правителство, което поражда възможността от произвеждане на парламентарни избори за трети път, отбелязва "Ню Йорк таймс".</p>
      <p>Месец преди встъпването в длъжност на президента Тръмп, Барак Обама, чиято администрация определяше селищата като "нелегитимни", стана първият президент на САЩ, който не наложи вето на една от безбройните резолюции на ООН, които ги окачествяват като незаконни. В едно от последните си управленски действия администрацията на Обама се въздържа при гласуване в ООН по текст, наричащ селищата "явно нарушение на международното право", което позволи резолюцията да бъде приета, пише в. "Вашингтон пост".</p>
      <p>В реч, с която обясняваше въздържането, тогавашният държавен секретар на САЩ Джон Кери спомена "множенето на селища, които са незаконни според самите закони на Израел", припомня американският ежедневник.<br/>Помпейо каза, че администрацията на Тръмп се връща към политиката от времето на Роналд Рейгън, като посочи, че в интервю от 1981 г. тогавашният президент е заявил, че селищата "не са незаконни".</p>
      <p>В същото интервю обаче Рейгън казва, че селищата "не са добра идея". В неговия мирен план от 1983 г. пише, че "незабавното приемане на замразяване на селищата от Израел повече от всяко друго действие" ще подобри перспективите за мир, отбелязва "Вашингтон пост".</p>
      <p>Британският в. "Гардиън" обръща внимание, че изявлението на Помпейо е в тон с досегашната политика на Тръмп, която е белязана от редица радикални произраелски решения и отказ от историческата посредническа роля на Вашингтон.</p>
      <p>Администрацията вече призна Ерусалим за столица на Израел и израелския суверенитет над окупираните Голански възвишения. Сегашното й решение е подарък за израелския премиер Бенямин Нетаняху, който се бори за политическото си оцеляване в очакване да разбере дали опонентът му Бени Ганц ще успее да състави коалиционно правителство, отбелязва "Гардиън".</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/19/es-vs-sasht-izraelskata-zaselnicheska-deinost-e-nezakonna.430055"/>
        <a href="https://www.dnes.bg/world/2019/11/19/sasht-s-nova-poziciia-izraelskite-selishta-na-zapadniia-briag-sa-zakonni.430054"/>
      </related>
    </article>
  </body>
</html>