<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000111104"/>
    <meta property="og:site_name" content="MGR Online"/>
    <meta property="article:published_time" content="2019-11-19T11:27:00+00:00"/>
    <meta property="og:title" content="“บีอาร์เอ็น” ส่งสารเตือนกองกำลังฝ่ายราชการชายแดนใต้"/>
    <meta property="og:description" content="ศูนย์ข่าวหาดใหญ่ – บีอาร์เอ็นส่งสารเตือนกองกำลังฝ่ายราชการในพื้นที่ชายแดนใต้ทำให้สร้างความวิตกแก่ทุกฝ่าย วอนหน่วยงานที่รับผิดชอบมีการตรวจสอบให้ชัดเจนว่าเป็นของจริง หรือมือที่สามเป็นผู้สร้างขึ้น"/>
  </head>
  <body>
    <article>
      <h1>“บีอาร์เอ็น” ส่งสารเตือนกองกำลังฝ่ายราชการชายแดนใต้</h1>
      <address><time datetime="2019-11-19T11:27:00+00:00">19 Nov 2019, 11:27</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011495501.JPEG"/>
      </figure>
      <p><b> </b><br/><b>ศูนย์ข่าวหาดใหญ่ - บีอาร์เอ็นส่งสารเตือนกองกำลังฝ่ายราชการในพื้นที่ชายแดนใต้ทำให้สร้างความวิตกแก่ทุกฝ่าย วอนหน่วยงานที่รับผิดชอบมีการตรวจสอบให้ชัดเจนว่าเป็นของจริง หรือมือที่สามเป็นผู้สร้างขึ้น</b><br/><br/>วันนี้ (19 พ.ย.) ผู้สื่อข่าวรายว่า บีอาร์เอ็น ซึ่งเป็นขบวนการแบ่งแยกดินแดน ที่ก่อการร้ายในพื้นที่ 3 จังหวัด และ 4 อำเภอของ จ.สงขลา ตั้งแต่ปี 2547 เป็นต้นมา ได้ส่งสารถึงประชาชนในจังหวัดชายแดนภาคใต้ ผ่านทางช่องทางโซเชียล เพื่อสื่อสารกับประชาชนในพื้นที่จังหวัดชายแดนภาคใต้ โดยเน้นไปยังกองกำลังติดอาวุธภาคประชาชน ดังข้อความต่อไปนี้<br/><br/>สารถึง ชรบ.อรบ.อรม.ทสปช.และกองกำลังประชาชนในภาคส่วนอื่นและผู้ช่วยเหลือทางราชการงานความมั่นคงฝ่ายพลเรือน<br/><br/>BRN ในสถานะที่เป็นกองกำลังหลักในพื้นที่ยึดครองของสยามไทย ที่พยายามปกป้องและสร้างสถานะต่อตัวตนของชาติพันธุ์มลายูให้คงอยู่ในแผ่นดินปาตานี ในขณะที่สยามพยายามสลายความเป็นมลายูให้หายไปจากหน้าแผ่นดิน อย่างที่กระทำสำเร็จต่อชาติพันธุ์อื่นในเขตยึดครองอย่างอาณาจักรล้านนา ฯลฯ และมลายูในพื้นที่อาณาจักรศรีวิจายา (ศรีวิชัย) อย่าง จ.นครศรีฯ, สุราษฯ, พัทลุง ฯลฯ เหตุเพราะพื้นที่เหล่านี้นับถือศาสนาพุทธและไม่มีการเปลี่ยนนับถือศาสนาอิสลาม<br/><br/>นับจากการเข้ารับอิสลามของเจ้าผู้ครองอาณาจักรปาตานี ชาวปาตานีมีความเป็นอาณาจักรที่มีทั้งศาสนาอิสลาม, พุทธและอื่นๆ อยู่ร่วมกันตามปกติสุข จนการเข้ามาของชาติพันธุ์สยามและนำนโยบายสลายชาติพันธุ์ด้วยวิธีการนำประชาชนชาวสยามเข้ามาตั้งถิ่นฐานโดยการเปิดนิคม<br/><br/>ปัจจุบันสยามสามารถสลายชาติพันธุ์ประชาชนชาวมลายูที่นับถือศาสนาพุทธสำเร็จจนหลงลืมความเป็นมลายูหมดสิ้น<br/><br/>แต่สำหรับประชาชนชาวมลายูที่นับถือศาสนาอิสลามยังคงยึดมั่นในสถานะความเป็นชาติพันธุ์มลายูอย่างมั่นคงและเหนียวแน่น เพราะความเป็นมุสลิมที่ต้องยึดถือและศรัทธามั่นว่าไม่มีผู้ใดที่จะนำความยุติธรรมอย่างเสมอภาคได้นอกจากอัลเลาะห์<br/><br/>นโยบายนี้จึงไม่อาจสลายความเป็นปาตานีลงได้<br/><br/>การนำเข้านโยบาย “พหุวัฒนธรรม” เพื่อสลายความเป็นมุสลิมจึงถูกรังสรรค์ขึ้น เพื่อสร้างวัฒนธรรมของความเคยชินให้กลายเป็นศาสนาและพยายามสลายความแตกต่าง ให้ประชาชนที่นับถือศาสนาอิสลามเห็นว่าอิสลามไม่ได้มีความแตกต่างจากพุทธ นโยบาย “พหุวัฒนธรรม” ประสบผลสำเร็จใน อ.เบตง ทุกวันนี้ในบ้านแต่ละหลังเรามิอาจตัดสินได้ว่าเป็นมุสลิมอย่างเต็มที่ เหตุเพราะพ่อแม่มุสลิม บุตรกลายเป็นพุทธ, คริสเตียนและไม่มีศาสนาด้วยซ้ำ<br/><br/>“ในอิสลามได้เน้นถึงความเสมอภาคเท่าเทียมกัน โดยที่ไม่มีการยกเว้นว่าใครเป็นใครมีตำแหน่งสูงหรือไม่”<br/><br/>แต่ปัจจุบันความเหลื่อมล้ำของประชาชนเริ่มสูงขึ้น ผู้มีอำนาจต่างแก่งแย่งภาษีประชาชนเข้ากระเป๋าตนเองและพวกพ้อง ไร้ซึ่งสิทธิความเท่าเทียมตามรัฐธรรมนูญที่สวยหรู<br/><br/>ในการนี้ BRN ขอให้ประชาชนที่สมัครใจในการช่วยเหลือทางการสยามตามที่อ้างถึง ท่านจงหยุดการกระทำเหล่านี้ทันที ณ ที่นี้ยกเว้นให้กับผู้ที่ไม่สมัครใจช่วยเหลือโดยถูกบังคับด้วยตำแหน่งจากทางการสยาม แต่ก็อยากให้บุคคลเหล่านี้พยายามทำเท่าที่กระทำได้ ทั้งนี้เราได้เฝ้าติดตามท่านอย่างใกล้ชิดมาโดยตลอด เพียงแค่การกระทำของท่านยังไม่ถึงสิ้นสุด กระตัดสินจึงมิอาจกระทำลงไปได้<br/><br/>แต่สำหรับกองกำลังทหารอาชีพ, ตร., อส.ทพ., อส.รักษาดินแดน, อส.นย. และอส.ต่างๆ และสายลับ (ผู้ที่ทำงานสองหน้าในบุคคลเดียว) ที่สมัครใจปฏิบัติงานความมั่นคงต่างๆ #ท่านคือเป้าหมายของกองกำลังของเรา<br/><br/>ถือว่าท่านคือกองกำลังติดอาวุธของสยาม ซึ่งเราในฐานะกองกำลังป้องกันตนเองปาตานีจำต้องสังหารท่าน โดยไม่มีการละเว้น<br/><br/>หลังจากที่สารของ บีอาร์เอ็น ได้ถูกนำเสนอในพื้นที่ได้สร้างความวิตกกังวลให้เกิดขึ้น กำลังภาคประชาชน ที่ติดอาวุธเพื่อป้องกันตนเองและป้องกันหมู่บ้าน ชุมชนเป็นอย่างมาก เพราะเหมือนกับบีอาร์เอ็นได้ส่งสารแจ้งเตือนว่า จะมีการปฏิบัติการกับ ชรบ.อรบ และ อาสาสมัครในรูปแบบอื่นๆ รวมทั้งต้องการให้หน่วยงานที่รับผิดชอบ มีการตรวจสอบให้ชัดเจนว่า สารดังกล่าวที่อ้างว่าเป็น บีอาร์เอ็น เป็นของจริง หรือมือที่สามเป็นผู้สร้างขึ้น <br/><br/><b>เนื่องจากตลอดระยะเวลา 16 ปีที่ผ่านมา บีอาร์เอ็น ไม่เคยอ้างความรับผิดชอบในสถานการณ์ความรุนแรงในจังหวัดชายแดนภาคใต้ ซึ่งสารดังกล่าวเป็นฉบับที่ 2 หลังเกิดการละลายฐาน ชรบ. ที่ทางลุ่ม หมู่ 5 บ้านทุ่งสะเดา ต.ลำพะยา อ.เมือง จ.ยะลา ที่ทำให้ ชรบ. เสียชีวิตถึง 15 คน และบาดเจ็บสาหัสอีก 5 คน และต่อด้วยการฆ่าโหดคนไทยที่ อ.แม่ลาน จ.ปัตตานี</b><br/><b> </b></p>
    </article>
  </body>
</html>