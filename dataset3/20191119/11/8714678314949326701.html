<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/gull-til-trigger-i-epica/"/>
    <meta property="og:site_name" content="Kampanje"/>
    <meta property="article:published_time" content="2019-11-19T11:28:17+00:00"/>
    <meta property="og:title" content="Gull til Trigger i Epica - også Try, Morgenstern og Pol sikrer seg priser"/>
    <meta property="og:description" content="Trigger går til topps med Coca-Colas ramadan-kampanje."/>
  </head>
  <body>
    <article>
      <h1>Gull til Trigger i Epica - også Try, Morgenstern og Pol sikrer seg priser</h1>
      <address><time datetime="2019-11-19T11:28:17+00:00">19 Nov 2019, 11:28</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Trigger går til topps med Coca-Colas ramadan-kampanje.</b>
      </p>
      <p>
        <i>Saken er oppdatert med flere opplysninger og kommentarer fra Coca-Cola.</i>
      </p>
      <p><b>Triggers</b> kampanje for Coca-Cola i forbindelse med ramadan har sikret byrået gull i reklamekonkurransen Epica, som akkurat nå går av stabelen i Amsterdam.</p>
      <p>I dag ble de første resultatene klare, og blant de norske vinnerne finner vi også <b>Try</b>, med ett sølv og én bronse, <b>Morgenstern</b>, med to bronse, og <b>Pol</b>, med én bronse.</p>
      <p>- Jubelen står i taket, utbryter byråleder<b> Bente Kvam Kristoffersen</b> i Trigger når Kampanje ringer.</p>
      <p><b>Satte opp fastende annonser og brusautomater</b><br/>Byrået samarbeidet med Coca-Cola på kampanjen der de tok bort fristelsene fra annonsene sine i solidaritet med dem som faster. For å få til det tok de tok i bruk tidsinnstilte digitale reklameflater med teksten «Denne annonsen faster til solnedgang», i tillegg til ønsket om «god ramadan», på dagtid. Det ble også satt opp en fastende brusautomat på Oslo S som kun fungerte etter solnedgang, og da ga den bort gratis brus til dem som brukte den.</p>
      <p>- Dette er et prosjekt vi har diskutert mye med Coca-Cola og hvor vi har sett at enkelte grupper, i dette tilfellet muslimer, ikke blir tatt med i kommunikasjonen på en naturlig måte. Inkludering er veldig viktig for Coca-Cola, og vi fant ut at fastemåneden var en fin anledning til å være med å feire, sier Trigger-sjefen.</p>
      <p>Markedssjef i Coca-Cola <b>Johanna Kosanovic</b> roser Trigger for å ha levert en innovativ og kreativ kampanje.</p>
      <p>- Det er veldig morsomt å få en klapp på ryggen og en anerkjennelse for jobben man har gjort. Vi fikk mye engasjement i sosiale medier og den ble plukket opp av presse både i Norge og internasjonalt. Så var noen litt sinte, og de skal få lov til å ha meningene sine, det er greit. Men størstedelen av engasjementet vi fikk var veldig positiv, sier hun til Kampanje.</p>
      <p>- Kommer dette til å bli en fast tradisjon for dere?</p>
      <p>- Vi snakker ikke om fremtidige kampanjer, så det kan jeg ikke noe om.</p>
      <p>Kampanjen får gull i kategorien Non-Alcoholic Drinks. Samme jobb har også tre nominasjoner i European Excellence Awards.</p>
      <p>
        <b>Les mer: <a href="https://kampanje.com/link/1e2fa63d40bc492eae042de81331fe23.aspx">Trigger med flest nominasjoner i europeisk PR-konkurranse</a></b>
      </p>
      <p><b>Flere norske priser</b><br/>Try vinner sølv i kategorien Branded Content for KK-forsiden med en føflekk som vokser i direkte sollys. Arbeidet er gjort i samarbeid med Kreftforeningen.</p>
      <p>Bronsen får de i kategorien Financial Services for dyrenes «Dyrenes eget nødnummer» som de har gjort for DNB. </p>
      <p>
        <b>Les mer: <a href="https://kampanje.com/link/0a06feb676e84d0b9fafd3acb9879fdd.aspx">Try-team står bak denne unike forsiden for KK og Kreftforeningen</a></b>
      </p>
      <p>Morgenstern får to bronser for jobber de har gjort for Finn.no og Verisure. Finn-bronsen får de i kategorien Topical &amp; real-time for jobben «The second-hand Ikea catalogue». Verisure-bronsen får de i kategorien Media Innovation med jobben «Safe enough for Munch, safe enough for you».</p>
      <p>Pol sikrer seg bronse i Online &amp; viral films for jobben «Foodporn» som de har gjort for Kondomeriet.</p>
      <p>Norske byråer hadde 17 jobber på shortlist i Epica, og det gjenstår flere vinnersjanser.</p>
      <p>Epica er en kreativ pris som skiller seg fra andre priser ved at juryen  utelukkende består av journalister som til daglig dekker reklame og markedsføring. Kampanje har tidligere vært representert i juryen, men har ikke vært med i årets juryering.</p>
    </article>
  </body>
</html>