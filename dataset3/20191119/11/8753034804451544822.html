<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/70oEJ8/to-vestlige-gisler-loeslatt-etter-flere-aar-i-talibans-fangenskap"/>
    <meta property="og:site_name" content="Aftenbladet"/>
    <meta property="article:published_time" content="2019-11-19T11:26:34+00:00"/>
    <meta property="og:title" content="To vestlige gisler løslatt etter flere år i Talibans fangenskap"/>
    <meta property="og:description" content="En australier og en amerikaner som ble bortført av Taliban i Afghanistan i 2016, har blitt satt fri, ifølge afghanske myndigheter og Taliban."/>
  </head>
  <body>
    <article>
      <h1>To vestlige gisler løslatt etter flere år i Talibans fangenskap</h1>
      <h2>En australier og en amerikaner som ble bortført av Taliban i Afghanistan i 2016, har blitt satt fri, ifølge afghanske myndigheter og Taliban.</h2>
      <address><time datetime="2019-11-19T11:26:34+00:00">19 Nov 2019, 11:26</time> by <a rel="author">NTB-AP-AFP-DPA</a></address>
      <p>Amerikaneren Kevin King og australieren Timothy Weeks ble sluppet fri i Zabul-provinsen tirsdag formiddag og fløyet ut av området i amerikanske helikoptre, opplyser en lokal politikilde.</p>
      <p>Taliban sier også at de to vestlige gislene er frigitt, men verken amerikanske eller australske myndigheter har så langt bekreftet dette.</p>
      <p>Det er ikke klart om de to gislene ble overgitt til representanter for den afghanske regjeringen, mellommenn eller amerikanske styrker.</p>
      <p>Både King og Weeks jobbet som professorer ved The American University i Kabul da de ble bortført av Taliban i august 2016.</p>
      <p>Nyheten om at de to var satt fri, kom få timer etter at den afghanske regjeringen løslot tre Taliban-topper som har sittet i afghansk fangenskap. De tre ble fløyet til Qatar der planen ifølge afghanske myndigheter skulle være å utveksle dem med King og Weeks.</p>
      <p>De tre Taliban-fangene er Anas Haqqani, som er lillebroren til Talibans nestleder Sirajuddin Haqqani, samt to andre høyt rangerte personer i Taliban. Sirajuddin Haqqani er leder for det mektige Haqqani-nettverket.</p>
      <p>Det var i forrige uke at Afghanistans president Ashraf Ghani kunngjorde at de tre Taliban-kommandantene ville bli løslatt og utvekslet med vestlige gisler. Håpet er at det kan sette fart på fredsforhandlingene i landet.</p>
      <aside>
        <a href="https://www.aftenbladet.no/article/sa-3Jzd2M.html">Trump vil ha færre amerikanske soldater i Afghanistan</a>
      </aside>
      <aside>
        <a href="https://www.aftenbladet.no/article/sa-mRyKev.html">Bryllup ble til blodbad i Kabul – minst 63 drepte</a>
      </aside>
      <aside>
        <a href="https://www.aftenbladet.no/article/sa-1nydgQ.html">Taliban avviser meldinger om fredsforhandlinger i Oslo</a>
      </aside>
    </article>
  </body>
</html>