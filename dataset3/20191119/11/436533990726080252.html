<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/region/268348.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-19T11:45:00+00:00"/>
    <meta property="og:title" content="У Чернігові СБУ проведе контрдиверсійні навчання"/>
    <meta property="og:description" content="Упродовж 20-22 листопада координаційна група Антитерористичного центру при Управлінні СБ Україні в Чернігівській області проведе в обласному центрі планові антитерористичні контрдиверсійні навчання."/>
  </head>
  <body>
    <article>
      <h1>У Чернігові СБУ проведе контрдиверсійні навчання</h1>
      <address>
        <time datetime="2019-11-19T11:45:00+00:00">19 Nov 2019, 11:45</time>
      </address>
      <p>
        <b>Упродовж 20-22 листопада координаційна група Антитерористичного центру при Управлінні СБ Україні в Чернігівській області проведе в обласному центрі планові антитерористичні контрдиверсійні навчання.</b>
      </p>
      <p>Метою тренувань є відпрацьовування алгоритму протидії диверсійно-терористичним групам, виявлення та знешкодження вибухових пристроїв, а також виконання комплексу інших завдань, спрямованих на вдосконалення міжвідомчої взаємодії.</p>
      <p>Нагадуємо, що у Чернігівській області згідно з рішенням керівництва Антитерористичного центру при СБУ встановлено рівень терористичної загрози – «жовтий». Область має кордон з країною-агресором. <br/>Звертаємо увагу мешканців та гостей Чернігова!<br/>Під час навчань, що відбудуться в умовах максимально наближених до реальних, в окремих районах міста можливе тимчасове обмеження руху транспорту та пересування громадян, перевірка документів, що засвідчують особу, огляд особистих речей і транспортних засобів.<br/>Управління СБ України в Чернігівській області просить громадян зберігати спокій та з розумінням поставитися до можливих незручностей і належним чином реагувати на законні дій та вимоги правоохоронців.</p>
      <figure>
        <img src="http://newvv.net/images/stories/02(225).jpg"/>
      </figure>
      <p><b>Просимо інформувати правоохоронців у разі:<br/></b>- виявлення зброї та вибухових речовин;<br/>- наявності інформації щодо прибуття або перебування в регіоні підозрілих осіб;<br/>- отримання даних про наміри здійснення терористичної, диверсійної, розвідувально-підривної діяльності.<br/>У випадках наявності вказаної інформації просимо громадян невідкладно повідомляти УСБУ в Чернігівській області за номером (0462) 676-208 або телефонувати до Нацполіції за номером 102, наполягають у Прес-групі Управління СБ України в Чернігівській області.</p>
    </article>
  </body>
</html>