<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/nuovo-stadio-la-risposta-del-comune-a-inter-e-milan-va-rivisto-lo-studio-di-fattibilita-323470"/>
    <meta property="og:site_name" content="FcInterNews.it"/>
    <meta property="article:published_time" content="2019-11-19T11:10:09+00:00"/>
    <meta property="og:title" content="Nuovo stadio, la risposta del Comune a Inter e Milan: &quot;Va rivisto lo studio di fattibilità&quot;"/>
    <meta property="og:description" content="Il Comune di Milano ha inviato questa mattina la risposta in forma scritta a Inter e Milan per dare i chiarimenti chiesti la settimana scorsa in una lettera sul percorso di..."/>
  </head>
  <body>
    <article>
      <h1>Nuovo stadio, la risposta del Comune a Inter e Milan: "Va rivisto lo studio di fattibilità"</h1>
      <address><time datetime="2019-11-19T11:10:09+00:00">19 Nov 2019, 11:10</time> by <a rel="author">Mattia Zangari</a></address>
      <p>Il<b> Comune di Milano</b> ha inviato questa mattina la risposta in forma scritta a <b>Inter</b> e <b>Milan</b> per dare i chiarimenti chiesti la settimana scorsa in una lettera sul percorso di realizzazione del nuovo stadio. Come riportato <i>dall’Ansa</i>, le delucidazioni riguardavano in particolare i progetti sul<b> futuro del Meazza</b> e la questione di un ipotetico vincolo storico da parte dei Beni culturali sullo stadio esistente. L’amministrazione ha ribadito nella lettera, a quanto si apprende, la piena ed immediata disponibilità ad incontrare le società, anche per capire la natura delle possibili funzioni sportive di San Siro.</p>
      <p>Per quanto riguarda il vincolo sulla Scala del Calcio, il Comune ha informato le squadre di avere scritto alla Soprintendenza nei giorni scorsi per verificare la questione e che saranno dati loro aggiornamenti quando arriverà la risposta. Inoltre, il Comune ha sottolineato come<b> lo studio di fattibilità presentato dalle squadre sulla realizzazione del nuovo stadio vada </b><b>rivisto</b>, con previsione delle volumetrie ridimensionate e la rifunzionalizzazione del Meazza, per capire le ricadute dal punto di vista del piano finanziario, già ritenuto carente dalla conferenza dei servizi. Infine Palazzo Marino ha precisato come non ci sono vincoli di legge relativi alle tempistiche di ridefinizione dello studio di fattibilità e per la presentazione del progetto definitivo.</p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>