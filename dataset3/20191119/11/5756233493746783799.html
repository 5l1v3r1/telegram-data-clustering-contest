<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622292/%D8%A7%DA%AF%D8%B1-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%DA%AF%D8%B1%D9%81%D8%AA%DB%8C%D8%AF-%D8%AF%D8%B1-%D8%AE%D8%A7%D9%86%D9%87-%D8%A8%D9%85%D8%A7%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:33:00+00:00"/>
    <meta property="og:title" content="اگر آنفلوآنزا گرفتید در خانه بمانید!"/>
    <meta property="og:description" content="مدیر بیماری های غیر واگیر و واگیر دانشگاه علوم پزشکی البرز گفت:در حال حاضر موجی از شیوع ویروس آنفلوآنزا در کشور ایجاد شده البته این موج در حد طغیان نبوده ولی باعث افزایش تعداد مبتلایان به این بیماری در برخی استان‌ها شده است."/>
  </head>
  <body>
    <article>
      <h1>اگر آنفلوآنزا گرفتید در خانه بمانید!</h1>
      <address>
        <time datetime="2019-11-19T11:33:00+00:00">19 Nov 2019, 11:33</time>
      </address>
      <p>
        <i>مدیر بیماری های غیر واگیر و واگیر دانشگاه علوم پزشکی البرز گفت:در حال حاضر موجی از شیوع ویروس آنفلوآنزا در کشور ایجاد شده البته این موج در حد طغیان نبوده ولی باعث افزایش تعداد مبتلایان به این بیماری در برخی استان‌ها شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الله براتی اظهار کرد: در حال حاضر موجی از شیوع ویروس آنفلوآنزا در کشور ایجاد شده البته این موج در حد طغیان نبوده ولی باعث افزایش تعداد مبتلایان به این بیماری در برخی استان‌ها شده است.</p>
      <p>وی ادامه داد: در استان البرز از دو ماه گذشته شاهد افزایش موارد شبیه به عفونت‌های آنفلوآنزا بودیم و در نهایت در دومین ماه از فصل پاییز شاهد بروز چند مورد از این بیماری در بین مردم بودیم.</p>
      <p>وی توضیح داد: اطلاعات مبتلایان به این بیماری در سامانه آنفلوآنزای استان بارگذاری می شود و خوشبختانه تا این لحظه گزارشی مبنی بر فوت فردی بر اثر این بیماری گزارش نشده است.</p>
      <p>این مسئول خاطر نشان کرد: پاییز فصل عفونت‌های تنفسی است که آنفلوآنزا یکی از مهمترین بیماری‌هایی است که تنفس فرد را با اختلال مواجه می‌کند به همین دلیل از مردم تقاضا می‌شود برای پیشگیری از ابتلا به این بیماری اصول بهداشتی را رعایت کنند.</p>
      <p>براتی با تاکید بر رعایت عادات بهداشتی صحیح از سوی مردم برای پیشگیری از ابتلا به این بیماری ادامه داد: اگر فردی دچار عفونت تنفسی شده باید در منزل استراحت کند و از تماس با دیگران خودداری کند.</p>
      <p>مدیر بیماری های غیر واگیر و واگیر دانشگاه علوم پزشکی البرز افزود: ایجاد تهویه مناسب برای محل سکونت و محیط کار، جلوگیری از انتشار بزاق دهان در هنگام عطسه و عدم ارتباط لمسی (دست دادن) فرد مبتلا به عفونت تنفسی با افراد سالم از دیگر مواردی است که از شیوع این بیماری جلوگیری می کند.</p>
      <p>وی اضافه کرد: البته افراد پرخطر مثل بیماران تنفسی، افراد مسن، کودکان زیر شش سال و افراد مبتلا به بیماری خاص باید مثل هر سال واکسن آنفلوآنزا را از داروخانه‌ها تهیه و تزریق کنند.</p>
    </article>
  </body>
</html>