<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/teatris-un-deja/tapusi-horeografes-alises-madaras-bokalderes-kustibu-izrade-lolojums.a338879/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T11:13:00+00:00"/>
    <meta property="og:title" content="Tapusi horeogrāfes Alises Madaras Bokalderes kustību izrāde «Lolojums»"/>
    <meta property="og:description" content="26. un 27. novembrī fotostudijas &quot;SunsStudio&quot; telpās Āgenskalnā pirmizrādi piedzīvos horeogrāfes Alises Madaras Bokalderes kustību izrāde “Lolojums. Piezīme: paveikta darbība, rezultāts lolot”, paziņojumā medijiem informē izrādes producente Laine Pole."/>
  </head>
  <body>
    <article>
      <h1>Tapusi horeogrāfes Alises Madaras Bokalderes kustību izrāde «Lolojums»</h1>
      <address><time datetime="2019-11-19T11:13:00+00:00">19 Nov 2019, 11:13</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>26. un 27. novembrī fotostudijas "SunsStudio" telpās Āgenskalnā pirmizrādi piedzīvos horeogrāfes Alises Madaras Bokalderes kustību izrāde “Lolojums. Piezīme: paveikta darbība, rezultāts lolot”, paziņojumā medijiem informē izrādes producente Laine Pole.</b>
      </p>
      <p>"Izrāde ir par skatu uz sevi, savu iekšējo "es". Atspulgā varam paraudzīties savā vizuālajā tēlā, ķermenī, kas mūs nes, ko mēs kustinām. Ja spētu palūkoties tālāk par vizuālo, vai spētu ieraudzīt to, kas mums patiešām skatās pretim - tas, ko paši dēvējam par sevi. Ieraudzīt sevi plašāku, mazliet citādā gaitā, citā laikā, liekot katram solim tikt manītam, vēršot uzmanību pāri fiziskajām robežām, cerot sameklēt sevī mieru," stāsta izrādes veidotāji.</p>
      <p>Kustību izrādes “Lolojums” radošajā komandā ir horeogrāfe Alise Madara Bokaldere, horeogrāfes asistente Eva Kronberga, izpildītājas Alise Putniņa, Taisija Frolova, dizainere Paulīne Kalniņa, kā arī producenti Dinija Pūga, Laine Pole un biedrība "Horeogrāfu asociācija.”</p>
      <p>Alise Madara Bokaldere absolvējusi Latvijas Kultūras akadēmiju 2018. gadā, iegūstot bakalaura grādu laikmetīgās dejas mākslā. Kā dejotāja piedalījusies Jāņa Putniņa un Evas Kronbergas izrādē “TIE”, horeogrāfa Cairana Reņčiņa (Cai Rang Ren Qing) izrādē “Ashes and snow”, Olgas Žitluhinas un Ramonas Galkinas izrādē “Cheeck to Cheeck” kā arī Benno Voorhama (Benno Voorham) izrādē “The Seduction of Love” u.c. Autorhoreogrāfijās ietilpst vairāki īsformāta darbi kā arī diplomdarba izrāde “Manu acu tulkojums”, kurš guvis starptautisku atzinību, piedaloties "L1dace fest 2018" Budapeštā, Ungārijā.</p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/teatris-un-deja/kvadrifrona-izrade-fake-news-izaicinajusi-pirmo-skatitaju-modribu.a338917/"/>
        <a href="https://www.lsm.lv/raksts/kultura/teatris-un-deja/skatitaju-vertejumam-nodots-senkova-asinainais-trilleris-sekspirs-liepaja.a338912/"/>
        <a href="https://www.lsm.lv/raksts/kultura/teatris-un-deja/rezisors-martins-eihe-rezekne-iestude-rudens-sonati.a338900/"/>
        <a href="https://www.lsm.lv/raksts/kultura/teatris-un-deja/foto-latviesu-originaloperas-suitu-saga-pirmizrade.a338045/"/>
        <a href="https://www.lsm.lv/raksts/kultura/teatris-un-deja/horeografe-agate-bankava-gertrudes-ielas-teatri-radijusi-solo-izradi-par-kermeni.a338041/"/>
        <a href="https://www.lsm.lv/raksts/kultura/kino-foto-un-tv/dveselu-putena-veidotaji-dalas-pardomas-pirms-pirmizrades.a337728/"/>
        <a href="https://www.lsm.lv/raksts/kultura/kino-foto-un-tv/tapusi-filma-kura-iemuzinata-katra-latvijas-simtgades-gada-diena.a337722/"/>
        <a href="https://www.lsm.lv/raksts/kultura/teatris-un-deja/gertrudes-ielas-teatra-izrade-bez-vardiem-piedzivojusi-pirmos-skatitajus.a337312/"/>
      </related>
    </article>
  </body>
</html>