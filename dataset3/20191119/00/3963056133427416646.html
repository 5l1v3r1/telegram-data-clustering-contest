<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/allarme_ocse_crescita_mondiale_bambini_poverta-4872846.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Allarme Ocse sulla crescita mondiale: 1 bambino su 7 vive in povertà"/>
    <meta property="og:description" content=" Un bambino su sette nei Paesi dell'area Ocse vive in povertà, ma rispetto alla media dei Paesi industrializzati l'Italia si piazza su percentuali più alte, con circa 1..."/>
  </head>
  <body>
    <article>
      <h1>Allarme Ocse sulla crescita mondiale: 1 bambino su 7 vive in povertà</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p> Un bambino su sette nei Paesi dell'area Ocse vive in povertà, ma rispetto alla media dei Paesi industrializzati l'Italia si piazza su percentuali più alte, con circa 1 bambino su 6. È quanto emerge dal rapporto Ocse “Cambiare le probabilità per i bambini vulnerabili: costruire opportunità e resilienza”, da cui emerge che dalla crisi del 2008 la condizione infantile è peggiorata in due terzi dei Paesi Ocse. In base al rapporto, il Paese in cui la percentuale di bambini poveri è più alta è la Cina (oltre il 30%), quello in cui è più bassa è la Danimarca (circa il 2,5%).</p>
      <p>Sul fronte della crescita del Pil dell'area Ocse, viene segnalato un marginale rallentamento nel terzo trimestre rispetto ai precedenti,  a +0,3% da +0,4%. La frenata più vistosa, tra le maggiori economie, è quella del Giappone che segna +0,1% dopo +0,4%. La crescita è rimasta stabile negli Usa (+0,5%), Francia (+0,3% per il terzo trimestre consecutivo) e Italia (+0,1% per il quarto trimestre consecutivo). Hanno segnato un rimbalzo il Regno Unito (+0,3%) e la Germania (+0,1%), dopo avere segnato -0,2% nel secondo trimestre. La crescita è poi rimasta stabile allo 0,2% nell'area euro ed è migliorata a +0,3% da +0,2% nella Ue.</p>
      <p>LEGGI ANCHE...&gt; <a href="https://economia.ilmessaggero.it/news/ocse_frena_la_crescita_del_g7_nel_3_trimestre-4872779.html">OCSE, frena la crescita del G7 nel 3° trimestre</a></p>
      <p>Su base annua, la crescita del Pil dell'area che riunisce i 36 Paesi industrializzati è rimasta stabile all'1,6%. Tra i sette maggiori Paesi, gli Usa hanno segnato il primato in questo caso con +2% (da +2,3% nel secondo trimestre), mentre l'Italia è maglia nera con il livello di crescita annuale più basso, pari a +0,3% nel terzo trimestre da +0,1% nel precedente ). Non va benissimo neppure la Germania, che registra +0,5% (dopo +0,3), mentre la Francia segna +1,3% (dopo +1,4%). Il Regno Unito è all'1% (dopo +1,3%) e il Giappone all'1,4% (dopo +0,8%).</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/economia/news/ocse_frena_la_crescita_del_g7_nel_3_trimestre-4872779.html"/>
        <a href="https://www.ilmessaggero.it/economia/news/made_in_italy_crollo_vendite_parmigiano_grana_padano_asiago_gorgonzola_salumi-4867052.html"/>
        <a href="https://www.ilmessaggero.it/economia/news/ocse_inflazione_a_settembre_rallenta_in_tutte_le_principali_economie-4842854.html"/>
      </related>
    </article>
  </body>
</html>