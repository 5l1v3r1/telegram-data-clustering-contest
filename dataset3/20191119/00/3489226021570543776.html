<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/exoyme-dhmosia-sxoleia-xwris-kathhghtes-kataggelloyn-goneis-kai-mathhtes-apo-thn-hlioypolh"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="«Έχουμε δημόσια σχολεία χωρίς καθηγητές» καταγγέλλουν γονείς και μαθητές από την Ηλιούπολη"/>
    <meta property="og:description" content="Ο λόγος για τους μαθητές της θετικής κατεύθυνσης του 3ου Λυκείου Ηλιούπολης που δεν έχουν κάνει ούτε μια ώρα χημεία. "/>
  </head>
  <body>
    <article>
      <h1>«Έχουμε δημόσια σχολεία χωρίς καθηγητές» καταγγέλλουν γονείς και μαθητές από την Ηλιούπολη</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Ο λόγος για τους μαθητές της θετικής κατεύθυνσης του 3ου Λυκείου Ηλιούπολης που δεν έχουν κάνει ούτε μια ώρα χημεία. </h4>
      <p>Επιστολή - κόλαφο προς το Υπουργείο Παιδείας απέστειλε το Δ.Σ του Συλλόγου Γονέων του 3ου Λυκείου Ηλιούπολης την οποία συνυπογράφει το 15μελες Μαθητικό Συμβούλιο.</p>
      <p><i><b>«</b></i><i><b>Είναι ένας καθημερινός αγώνας να συμβιβαστούμε όλοι με την πιο ανισόρροπη και ντροπιαστική κατάσταση: να έχουμε δημόσια σχολεία χωρίς καθηγητές»</b></i>, αναφέρουν. </p>
      <p>Σύμφωνα με την επιστολή το σχολείο δεν έχει χημικό, κοινωνιολόγο αλλά και εικαστικό.</p>
      <p>Όπως αναφέρουν μάλιστα: <i>«Η πλήρωση των κενών θέσεων είναι το πρώτο αναγκαίο βήμα για την Ισότιμη πρόσβαση στη γνώση, όπως επιτάσσει το Σύνταγμα. Έχουν να γίνουν πολλά ακόμη μέχρι να φτάσουμε στην αριστεία.»</i></p>
      <p>
        <b>Ακολουθεί η επιστολή:</b>
      </p>
      <p>
        <i>Κυρία Υπουργέ,</i>
      </p>
      <p>
        <i>Έχουν ήδη περάσει δύο ολόκληροι μήνες από την έναρξη του σχολικού έτους και το 3ο Λύκειο Ηλιούπολης ανήκει στην κατηγορία των «άτυχων» σχολικών μονάδων χωρίς καθηγητές, καθώς:</i>
      </p>
      <p>
        <i>- Ένα Τμήμα κατεύθυνσης της Γ΄ τάξης, δύο τμήματα της Β΄ τάξης και τρία τμήματα της Α΄ τάξης δεν διδάσκονται Χημεία (19 ώρες).</i>
      </p>
      <p>
        <i>- Τμήματα της Β΄και Α΄τάξης δεν διδάσκονται Κοινωνιολογία (12 ώρες).</i>
      </p>
      <p>
        <i>- Ένα τμήμα της Α΄τάξης δεν διδάσκεται εικαστικά (2 ώρες).</i>
      </p>
      <p>
        <i>Επίσης, μόλις χτες (14.11.2019) τοποθετήθηκε μαθηματικός για την κάλυψη 7 ωρών.</i>
      </p>
      <p>
        <i>Τα ανωτέρω διδακτικά κενά, όπως γνωρίζετε πολύ καλά τόσο εσείς όσο και όλες οι αρμόδιες Υπηρεσίες του Υπουργείου Παιδείας, έχουν ήδη προκαλέσει σοβαρές δυσλειτουργίες στην καθημερινότητα του σχολείου: στη διοίκηση, στο σύλλογο καθηγητών και στη μαθητική κοινότητα που προσπαθούν να διαχειριστούν τα λειψά ωρολόγια προγράμματα, την αγωνία ότι δεν θα βγει η ύλη που έχει αυξηθεί, την ανησυχία που γίνεται σιγουριά ότι «η τοποθέτηση θα αργήσει». Είναι ένας καθημερινός αγώνας να συμβιβαστούμε όλοι με την πιο ανισόρροπη και ντροπιαστική κατάσταση: να έχουμε δημόσια σχολεία χωρίς καθηγητές.</i>
      </p>
      <p>
        <i>Επειδή οι στρεβλώσεις αυτού του συστήματος έχουν προκαλέσει σοβαρές και μέχρι στιγμής μη αναστρέψιμες ανισότητες μεταξύ των μαθητών/τριών που φοιτούν στα δημόσια σχολεία αυτής της χώρας, αυτό το απαράδεκτο φαινόμενο είναι κρίσιμο να διορθωθεί άμεσα.</i>
      </p>
      <p>
        <i>Η πλήρωση των κενών θέσεων είναι το πρώτο αναγκαίο βήμα για την Ισότιμη πρόσβαση στη γνώση, όπως επιτάσσει το Σύνταγμα. Έχουν να γίνουν πολλά ακόμη μέχρι να φτάσουμε στην αριστεία.</i>
      </p>
      <p>
        <i>Ας ξεκινήσουμε όμως από τα προφανή. Γιατί μέχρι τώρα, η υπεράσπιση της Δημόσιας Παιδείας και της Ισότητας των ευκαιριών, καθώς και η αναγνώριση στο πρόσωπο των εκπαιδευτικών είναι μόνο λεκτικά, επικοινωνιακά πυροτεχνήματα.</i>
      </p>
      <p>
        <i>
          <b>Απαιτούμε άμεσα</b>
        </i>
      </p>
      <p>
        <i>- την πλήρωση των κενών θέσεων καθηγητών στο 3ο Λύκειο Ηλιούπολης καθώς εκ του νόμου είναι από τις βασικές σας υποχρεώσεις.</i>
      </p>
      <p>
        <i>- την σοβαρή τοποθέτηση του Υπουργείου σχετικά με την αναπλήρωση των χαμένων διδακτικών ωρών, καθώς είναι ο αυτουργός του προβλήματος. Δεν είναι ηθικό να μετακυλύεται η ευθύνη αυτή στη σχολική κοινότητα.</i>
      </p>
      <p>
        <i>- την εκ νέου αξιολόγηση της εξεταστέας ύλης των προαγωγικών και κυρίως των πανελληνίων εξετάσεων υπό το πρίσμα αυτών των δεδομένων. Δεν φταίνε οι καθηγητές και οι μαθητές που δεν θα μπορέσουν εκ των πραγμάτων να την καλύψουν.</i>
      </p>
      <p>
        <i>- τον σοβαρό και έγκαιρο προγραμματισμό ήδη από τώρα της κάλυψης των θέσεων εκπαιδευτικών για την επόμενη σχολική χρονιά.</i>
      </p>
      <p>
        <i>Το Δ.Σ του Συλλόγου Γονέων του 3ου Λυκείου Ηλιούπολης</i>
      </p>
      <p>
        <i>Το 15μελες Μαθητικό Συμβούλιο </i>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>