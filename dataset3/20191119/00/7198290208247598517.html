<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/applove-novosti-v-letu-2020-in-se-malo-pozneje/194260/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Applove novosti v letu 2020 in še malo pozneje"/>
    <meta property="og:description" content="Apple je v letu 2019 predstavil družino telefonov iPhone 11, s katero so se zopet zavihteli na vodilna mesta na tem segmentu, zlasti kar se tiče kvalitete..."/>
  </head>
  <body>
    <article>
      <h1>Applove novosti v letu 2020 in še malo pozneje</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b><a href="http://www.apple.com/">Apple</a> je v letu 2019 predstavil družino telefonov iPhone 11, s katero so se zopet zavihteli na vodilna mesta na tem segmentu, zlasti kar se tiče kvalitete vgrajenih fotografskih tipal. Toda če odštejmo fotografski del, je s funkcionalne plati le malo sprememb glede predhodno generacijo telefonov. Letos v primerjavi s preteklostjo tudi niso prenovili svojih najzmogljivejših tablic iPad Pro.</b>
      </p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-19--apple-ar.jpg"/>
      </figure>
      <p>Videti je, kot da bi Applu začelo zmanjkovati idej. Toda viri blizu družbe znajo povedati, da v razvojnih oddelkih še naprej vre kar se tiče načrtov in novih idej. Pri tablicah se menda Apple pripravlja za predstavitev pomembne novosti, ki odpira vrata v novo fazo razvoja funkcionalnosti s področja navidezne in nadgrajene resničnosti. Novi iPad Pro naj bi tako prinesel povsem novo tipalo za zajem globine posnetkov. Bolj kot za razpoznavo obrazov (Face ID) bo novo tipalo zmoglo analizirati prostor in predmete v okolici in jih predstaviti kot oblak točk (point cloud) oziroma rekonstruirati v 3D modelu.</p>
      <p>Metodologija je sicer znana že iz dosedanjih izdelkov (spomnimo se samo Microsoftovega Kinecta) a so jo izpopolnili do te mere, da dosega kakovost laserskih merilnikov za zajem informacij v prostoru. To pa je le prva izmed novosti, ki jo bo premogel novi iPad Pro, Še bolj kot doslej ga bodo pozicionirali kot nadomestek za prenosne računalnike in uporabo v poslovnem okolju.</p>
      <p>Novo prostorsko tipalo za iPade in morda tudi iPhone bo nekakšen napovednik nadaljnjih novosti, ki jih lahko pričakujemo v naslednjih letih. Številni viri namreč napovedujejo, da Apple še naprej razvija prikazovalnik za kombinirano navidezno (VR) in nadgrajeno resničnost (AR). Toda razvoj poteka počasneje, kot se je sprva mislilo, zato tega izdelka ni za pričakovati pred letom 2022. Menda želijo zagotoviti vrhunsko uporabniško izkušnjo z zasloni ločljivosti 8K in lagodnim branjem besedil z zelo majhnimi črkami.</p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-19--apple-ip.jpg"/>
      </figure>
      <p>Neimenovani izdelek, ki ga Apple vztrajno ne želi komentirati, naj bi bil ponujen v obliki nekoliko večjega prikazovalnika, podobnega, a bolj kompaktnega kot Oculus Rift. Temu projektu naj bi v let u 2023 sledila pametna očala, ki bodo tehnologijo še bolj poenostavila in prinesla v vsakdanjo uporabo potrošnikom.</p>
      <p>Začenja se tudi obdobje zbiranja informacij o naslednji generaciji telefonov iPhone 12. Menda naj bi Apple tokrat povsem prenovil oblikovanje izdelka. Ta naj bi dobil vnovič kovinske robove, po vzoru, a ne enake kot pri nekdanjih telefonih iPhone 4. Najbrž tudi zato, ker bodo novi telefoni v osnovi podpirali omrežja5G, za katera je treba zgotoviti primerne antene.</p>
    </article>
  </body>
</html>