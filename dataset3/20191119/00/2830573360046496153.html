<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/altri-sport/running/2019/11/19-63528411/alfonso_coppola_all_esordio_della_t-fast_42k_racconta_la_sua_storia/"/>
    <meta property="og:site_name" content="Tuttosport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Alfonso Coppola, all'esordio della T-Fast 42k, racconta la sua storia"/>
    <meta property="og:description" content="Malato del morbo di Crohn , Alfonso Coppola esordirà sulla distanza nella T-FAST 42k – La maratona della città di Torino domenica 24 novembre 2019."/>
  </head>
  <body>
    <article>
      <h1>Alfonso Coppola, all'esordio della T-Fast 42k, racconta la sua storia</h1>
      <h2>Malato del morbo di <b>Crohn</b>, Alfonso Coppola esordirà sulla distanza nella <b>T-FAST 42k</b> – La maratona della città di <b>Torino</b> domenica 24 novembre 2019.</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Al via della <b>T-FAST 42k – La maratona della città di Torino</b>, domenica <b>24 novembre 2019</b>, ci sarà anche <b>Alfonso Coppola</b>, 48 anni, di Beinasco, <b>all’esordio sulla distanza</b>. Un esordio che ha già il <b>sapore della rivincita</b>.<br/><br/>Diversi anni fa gli diagnosticarono il <b>morbo di Crohn</b> e nel 2013, dopo due interventi nei quali gli asportarono gran parte dell’intestino, si sentì dire dai medici: <i><b>“Non potrai più avere una vita normale”</b></i>.<br/><br/><i>«Sono emozionato e per me tagliare il traguardo in Piazza Castello sarà una vera vittoria. Io dico sempre che il vincitore è un sognatore che non si è mai arreso, e io sono un sognatore... Corro da 3 anni, ho partecipato a 10k e mezze maratone. Sto preparando la 42,195k da quattro mesi, ma mi sono iscritto da poco. Mi sento bene, mi sono allenato e… non vedo l’ora. Lungo l’ultimo chilometro della mia prima 21k ho pianto, non mi vergogno a dirlo. Anzi, sono pronto a rifarlo domenica 24 novembre (ride, ndr).»</i></p>
      <p>
        <b>Come sei riuscito a conciliare il “non potrai avere una vita normale” detto dai medici con la corsa?</b>
        <i><br/>«Prima di tutto, non credendo a quanto mi hanno detto. Poi, pensandoci, paradossalmente mi hanno spinto loro a correre. In realtà, mi avevano consigliato di camminare, perché mi avrebbe fatto bene, e così è stato. Poi, da parte mia, ho solo cambiato il passo e la distanza. Prima l’ho fatto senza vezzi agonistici; in seguito, come è capitato a migliaia di persone, mi sono innamorato della corsa: è arrivato il primo gps e le prime gare.»</i>
      </p>
      <figure>
        <img src="https://cdn.tuttosport.com/images/2019/11/19/092709176-36a953de-5eda-4f9b-bf06-0884c0d6e4d1.jpg"/>
      </figure>
      <p>
        <b>Ti sei visto chiudere le porte in faccia da diverse società podistiche, ci spieghi per quale motivo?</b>
        <i><br/>«Appena mi presentavo e spiegavo il mio problema, mi rispondevano che non se la sentivano. La mia fortuna è stata trovare l’Atletica TO021, gruppo podistico di Orbassano e dei comuni circostanti, che mi ha non solo tesserato, ma mi ha anche accolto, siamo una vera famiglia. I miei compagni di squadra mi sostengono, mi supportano anche durante le competizioni: se mi vedono in affanno, rallentano per sincerarsi delle mie condizioni. Alla fine è andata bene così.»</i>
      </p>
      <p>
        <b>È merito anche dei tuoi compagni di squadra se hai deciso di iscriverti alla T-FAST 42k</b>
        <i><b>…</b><br/>«Ero titubante se partecipare o no, la distanza è nuova per me, non so come reagirò. Alcuni di loro si sono offerti di accompagnarmi e seguirmi. A quel punto non ho avuto più scuse (ride, ndr). Ci vediamo domenica 24.»</i>
      </p>
      <p><b>T-FAST 42k: ANCORA QUALCHE GIORNO PER ISCRIVERSI CON PROMO JOMA PER I MARATONETI</b><br/>Ci sarà tempo fino a sabato 16 novembre per iscriversi alla <b>T-FAST 42k – La maratona della città di Torino</b>, che si correrà domenica 24 novembre 2019. Sarà possibile farlo esclusivamente <b>presso lo Joma Store Torino</b> (corso Orbassano 215).<br/><br/>I runner che si iscriveranno da Joma Store potranno acquistare il loro pettorale alla quota promozionale di 50.00 euro e nell’occasione verrà consegnato loro anche un buono sconto del 10% da spendere presso lo stesso store.<br/><br/><b>Info:</b> <a href="https://facebook.us12.list-manage.com/track/click?u=f92fea258b985e63c2f9c7080&amp;id=0cbd89824d&amp;e=a87795dbba">https://www.teamarathon.​it/tfast42/</a></p>
      <p><b>A CIOCCOLATO’ T-FAST 8k E GIMAX T-FAST Jr Run IN PROMO</b><br/><b>Fino a domenica 17 novembre</b>, all’interno della fiera CioccolaTO’, presso lo stand di Team Marathon posizionato in piazza San Carlo (angolo via Santa Teresa), <b>sarà possibile iscriversi alla T-FAST 8k</b>, competitiva e non competitiva<b>, al costo di 13.00 euro (anziché 15.00 euro)</b>. Chi invece iscriverà il proprio bambino alla <b>GIMAX T-FAST Jr Run </b>(costo di iscrizione: 5.00 euro) riceverà un <b>buono sconto</b> del 10% da spendere presso il Joma Store Torino (corso Orbassano 215).<br/><br/><b>GIORNI E ORARI</b><br/>Lo stand di Team Marathon, nel Village di CioccolaTò, sarà aperto <b>fino a domenica 17 novembre</b> nei <b>seguenti orari:</b> dalle 12:30 alle 14:00 e dalle 17:00 alle 19:00 venerdì 15 novembre; dalle 10:00 alle 18:00 sabato 16 e domenica 17 novembre.</p>
      <p><b>T-FAST 8k: LA GARA PER TUTTI</b><br/>La <b>T-FAST 8k</b> è l’appuntamento per tutti i runner: per chi ama gareggiare ma anche per chi vuole trascorrere una domenica mattina diversa, corricchiando o camminando per le vie della città. Spronato da un <b>ulteriore stimolo</b>: un euro di ogni iscrizione sarà devoluta alla <b>Fondazione Piemontese per la Ricerca sul Cancro onlus</b>.<br/>Manifestazione <b>competitiva e non competitiva</b>, la T-FAST 8k partirà alle 9:35 di domenica 24 novembre 2019. <b>Partenza e arrivo saranno in Piazza San Carlo</b>.<br/><i>Info:</i> <a href="https://facebook.us12.list-manage.com/track/click?u=f92fea258b985e63c2f9c7080&amp;id=a892111761&amp;e=a87795dbba">https://www.teamarathon.it/​tfast8k/</a></p>
      <p><b>GIMAX T-FAST Jr Run: L’EVENTO “WOW”</b><br/><b>Da piazza Carlo Felice a piazza Castello, </b>percorrendo l’ultimo chilometro della T-FAST 42k – La maratona della città di Torino, che si correrà nella stessa giornata: questo il percorso della <b>Gimax T-FAST Jr Run</b>, che vedrà protagonisti i più piccoli, i bambini e i ragazzi da 0 ai 13 anni. Colorati, lenti e veloci ma sempre sorridenti verso il traguardo “dei grandi”.<br/><br/>A rendere ancora più allegra e divertente la loro esperienza ci sarà <b>CircoWOW</b>, con i suoi clown un po’ giocherelloni e un po’ pasticcioni, come si legge sul loro sito web, che coinvolgeranno i bambini in giochi e spettacoli prima della partenza, lungo il percorso e all’arrivo.<br/><b>Info:</b> <a href="https://facebook.us12.list-manage.com/track/click?u=f92fea258b985e63c2f9c7080&amp;id=8976d6a987&amp;e=a87795dbba">https://www.teamarathon.it/t-​fastjrrun/</a></p>
      <related>
        <a href="https://www.tuttosport.com/archivio/altri-sport/running"/>
        <a href="https://www.tuttosport.com/news/altri-sport/running/2019/11/18-63497960/la_huawei_romaostia_half_marathon_2020_ha_un_percorso_piu_veloce/?related_news"/>
        <a href="https://www.tuttosport.com/news/altri-sport/running/2019/11/17-63474344/lagat_e_sustic_i_padroni_della_maratona_di_verona/?related_news"/>
        <a href="https://www.tuttosport.com/news/altri-sport/running/2019/11/15-63407738/un_mese_alla_21_cetilar_maratona_di_pisa_scopri_il_percorso/?related_news"/>
        <a href="https://www.tuttosport.com/news/altri-sport/running/2019/11/15-63403086/la_maratona_di_palermo_scalda_i_motori_e_si_presenta_nella_veste_piu_bella_per_i_suoi_25_anni/?related_news"/>
      </related>
    </article>
  </body>
</html>