<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774060,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="שבדיה: נסגר סופית תיק חקירת האונס נגד מייסד וויקיליקס, ג'וליאן אסאנג'"/>
    <meta property="og:description" content="שלוש פעמים פתחה ממשלת שבדיה מחדש את תיק האונס של אסאנג', אך טרם מצאה ראיות חדשות נגדו. כעת הודיעה כי הראיות שישנן אינן חזקות מספיק להגשת כתב אישום בין היתר כי &quot;אחרי עשור זיכרונם של עדים נחלש&quot;. ועדיין, התביעה ציינה כי ההחלטה ניתנת לערעור"/>
  </head>
  <body>
    <article>
      <h1>שבדיה: נסגר סופית תיק חקירת האונס נגד מייסד וויקיליקס, ג'וליאן אסאנג'</h1>
      <h2>שלוש פעמים פתחה ממשלת שבדיה מחדש את תיק האונס של אסאנג', אך טרם מצאה ראיות חדשות נגדו. כעת הודיעה כי הראיות שישנן אינן חזקות מספיק להגשת כתב אישום בין היתר כי "אחרי עשור זיכרונם של עדים נחלש". ועדיין, התביעה ציינה כי ההחלטה ניתנת לערעור</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שירות כלכליסט</a></address>
      <p>התביעה הכללית בשבדיה הודיעה היום (ג') כי היא לא מתכוונת להמשיך את החקירה בעקבות האשמות באונס, לכאורה, נגד מייסד ויקיליקס, ג'וליאן אסאנג', לאחר <a href="https://www.calcalist.co.il/internet/articles/0,7340,L-3713517,00.html">שעברה מחדש בפעם השלישית על הראיות בתיק</a>, מבלי למצוא דבר.</p>
      <p>סגנית התובע הכללי, אווה-מריה פרסון, אמרה במסיבת עיתונאים כי עדות המתלוננות נחשבת מהימנה, אך אחרי תקופה של כמעט עשור זיכרונם של עדים נחלש: "אחרי ביצוע הערכה מקיפה של כל מה שהתגלה בתקופה בה בוצעה החקירה הראשונית, לא נותר אלא לקבוע כי הראיות אינן חזקות מספיק בכדי לגבש את הבסיס להגשת כתב אישום". </p>
      <figure>
        <img src="https://images1.calcalist.co.il/PicServer3/2019/11/19/948528/1NL.jpg"/>
        <figcaption>ג'וליאן אסאנג' מייסד וויקיליקס במשטרת לונדון אפריל 2019 <br/>צילום: רויטרס</figcaption>
      </figure>
      <p>אסאנג', 48, אזרח אוסטרליה, הכחיש שוב ושוב את הטענות שהועלו נגדו לראשונה כבר ב-2010. מדובר בתלונות שהגישו נגד אסאנג' שתי נשים שלטענתן, הוא אנס אותן במהלך ביקור בשבדיה. לאחר מכן הוצא נגדו צו מעצר בינלאומי מאת האינטרפול.</p>
      <p>הגשת התביעה בשבדיה חסכה מבית המשפט הבריטי את הדילמה, שבה הייתה נאלצת לבחור בין שתי בקשות הסגרה יוצאות דופן - אחת שהגיעה מארצות הברית והשנייה משבדיה עצמה. עם זאת, התביעה ציינה כי ההחלטה על ביטול החקירה ניתנת לערעור.</p>
      <p>אסאנג' מוחזק כעת בכלא הבריטי, אחרי <a href="https://www.calcalist.co.il/world/articles/0,7340,L-3761360,00.html">שנידון השנה למאסר של 50 שבועות</a> בגין הפרת תנאי השחרור שלו מ-2012, אז מצא מקלט בשגרירות אקוודור בלונדון, שטענה כי פעמים רבות הפר אסאנג' את תנאי המקלט הבטוח שהעניקו לו.</p>
      <p> </p>
      <p>באפריל השנה נלקח אסאנג' מהשגרירות, שכאמור החליטה להפסיק להעניק לו מקלט אחרי שבילה שם כמעט שבע שנים כדי להימנע מהסגרתו לשבדיה, בשל ההאשמות על תקיפה מינית ואונס שעלו נגדו במדינה.</p>
      <p>אסאנג' מוחזק בכפוף לשימוע, בדבר הסגרה אפשרית לארצות הברית, שם מחכה לו כתב אישום הכולל יותר מ-18 עברות פליליות, בין היתר, של קשירת קשר לפריצה למחשבים ממשלתיים, והפרת חוק הריגול.</p>
    </article>
  </body>
</html>