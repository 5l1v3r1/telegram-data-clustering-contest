<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/m11bn8"/>
    <meta property="og:site_name" content="News7 Tamil"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="நியூஸ்7தமிழ் செய்தி எதிரொலியால் நடவடிக்கை எடுத்த அதிகாரிகள்!"/>
    <meta property="og:description" content="நியூஸ்7தமிழ் செய்தி எதிரொலியால் நடவடிக்கை எடுத்த அதிகாரிகள்!"/>
  </head>
  <body>
    <article>
      <h1>நியூஸ்7தமிழ் செய்தி எதிரொலியால் நடவடிக்கை எடுத்த அதிகாரிகள்!</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">saravanamanoj</a></address>
      <p>
        <b>திண்டுக்கல் மாவட்டத்தில் படைப்புழுக்களின் தாக்கத்தால் சுமார் 50 ஏக்கரில் பயிரிடப்பட்டிருந்த மக்காச்சோளங்கள் பாதிக்கப்பட்டுள்ளதாக நியூஸ் 7 தமிழில் செய்தி வெளியானது. அதன் எதிரொலியாக மாவட்ட வேளாண்துறை அதிகாரிகள், பாதிக்கப்பட்ட பயிர்களை பார்வையிட்டனர்.</b>
      </p>
      <p>திண்டுக்கல் மாவட்டம் ஆத்தூர் சுற்றுவட்டார பகுதிகளில் மக்காச்சோளங்கள் பயிரிடுவது பிரதானமான விவசாயமாக இருந்து வருகிறது. அந்தவகையில் இந்தாண்டு சுமார் 50 ஏக்கர் பரப்பளவில் மக்காச்சோளங்கள் பயிரிடப்பட்டுள்ளன.  பருவ மழையினால் செழித்து வளர்ந்து வந்துள்ள மக்காச்சோளங்கள் அமெரிக்கன் படைப்புழுக்களின் படையெடுப்பால் கடுமையான பாதிப்புக்குள்ளானது. கடந்த ஆண்டை காட்டிலும் புழுக்களின் தாக்கம் அதிகரித்துள்ளதால் ஒராண்டிற்கு தங்களது வாழ்வாதாரம் பாதிக்கப்படும் என விவசாயிகள் வேதனை தெரிவித்திருந்த செய்தி நியூஸ் 7 தமிழில் வெளியானது.</p>
      <p>இந்நிலையில் அதன் எதிரொலியாக மாவட்ட வேளாண்மை உதவி இயக்குனர் சுருளியப்பன் தலைமையிலான 7 பேர் கொண்ட குழு பாதிக்கப்பட்ட பயிர்களை ஆய்வு செய்தனர். அவர்கள் செய்த ஆய்வில் படைப்புழுக்களின் தாக்கம் இருப்பது உறுதி செய்யப்பட்டது. இதனையடுத்து படைப்புழுக்கள் பரவாமல் தடுக்க மருத்துகளை அவர் பரிந்துரை செய்ததோடு படைப்புழு தாக்கத்தை கட்டுப்படுத்த தொடர்ந்து கண்காணிக்குமாறு அதிகாரிகளுக்கு பரிந்துரை செய்தார். </p>
      <figure>
        <img src="https://d13m78zjix4z2t.cloudfront.net/inline-images/solam.png"/>
      </figure>
      <p>படைப்புழுக்களின் தாக்கத்தால் கலக்கத்தில் இருந்த பொதுமக்கள், அதிகாரிகள் ஆய்வு செய்துள்ளதால் மகிழ்ச்சியடைந்துள்ளனர்.</p>
    </article>
  </body>
</html>