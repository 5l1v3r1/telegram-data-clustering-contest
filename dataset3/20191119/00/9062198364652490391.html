<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378905/cocuklari-annelerinden-ayirmayin"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Çocukları annelerinden ayırmayın"/>
    <meta property="og:description" content="Ebru Asiltürk, Aile, Çalışma ve Sosyal Hizmet Bakanlığı’nın Avrupa Birliği destekli “iki yaşından küçük çocuğu olan çalışan annelere maddi destek vermesine” tepki gösterdi."/>
  </head>
  <body>
    <article>
      <h1>Çocukları annelerinden ayırmayın</h1>
      <h2>Ebru Asiltürk, Aile, Çalışma ve Sosyal Hizmet Bakanlığı’nın Avrupa Birliği destekli “iki yaşından küçük çocuğu olan çalışan annelere maddi destek vermesine” tepki gösterdi.</h2>
      <address>
        <time datetime="2019-11-19T00:30:00+00:00">19 Nov 2019, 00:30</time>
      </address>
      <p>Saadet Partisi Kadın Kolları Genel Başkanı Ebru Asiltürk, Aile, Çalışma ve Sosyal Hizmet Bakanlığı’nın Avrupa Birliği destekli “iki yaşından küçük çocuğu olan çalışan annelere maddi destek vermesine” tepki gösterdi.</p>
      <p>SÖZ konusu projeyle aile bağlarının kopacağını söyleyen Asiltürk, “Bakanlığın asli vazifesi çocuğu ve kadını korumaktır. Ama görüyorum ki, 0 ile 24 aylık özel dönemine getirilen bu hizmet, bu yaştaki çocukları annesinden ayırmaktadır. Bizim bu projeye itirazımız var” şeklinde konuştu.</p>
      <p>Aile, Çalışma ve Sosyal Hizmetler Bakanlığı, çalışmalarıyla yine tartışmaların odağına girdi. Bakanlık “belgeli 3 bin 700 çocuk bakıcısına 1300 lira destek sağlayacağını” açıklamasının ardından olaya toplumun farklı kesimlerinden tepkiler gelmeye başladı. Söz konusu duruma tepki gösteren Saadet Partisi Genel Merkez Kadın Kolları Başkanı Ebru Asiltürk, Avrupa Birliği destekli bu projenin aile bağlarını iyice koparacağını ve çocukların annelerine en çok ihtiyaç duyduğu yaş diliminde annelerinden ayrı kalmalarının özgüven eksikliği doğuracağını söyledi.</p>
      <h3>BAKANLIK ÇOCUĞUN ANNEYLE VAKİT GEÇİRMESİNİ SAĞLAMALI</h3>
      <p>Asiltürk, “Biz kadının hayatın her alanında üretmesini isteriz. Bu proje 0 ile 24 aylık çocukları olan ailelere verilen bir destektir. Ancak benim burada dikkati çekmek istediğim husus şudur; söz konusu süreçte çocuğun anneyle birlikte vakit geçirilmesi gerekiyor. Çünkü bu çok özel bir zaman dilimidir. Bakanlığın işi çocuk korumak ise en kıymetli yaş aralığı olan 0 ile 3 yaş arasındaki çocukların annesiyle vakit geçirmesini sağlaması gerekiyor. Bakanlığın asli vazifesi, çocuğu ve kadını korumaktır. Ama görüyorum ki, 0 ile 24 aylık özel dönemine getirilen bu hizmet bu yaştaki çocukları annesinden ayırmaktadır. Biz bunu çok tehlikeli buluyoruz” diye konuştu.</p>
      <h3>BU PROJEYE İTİRAZIM VAR!</h3>
      <p>Bakanlık tarafından başlatılan projenin tekrar gözden geçilmesi gerektiğinin altını çizen Asiltürk, “Bu projenin Avrupa Birliği destekli olduğunu hatırlatmak istiyorum. Bu projeyle çocuk ve anne arasında iletişimin sekteye uğradığını düşünüyorum. Hatta bilinçli olarak bu projenin uygulandığını görüyorum. Bu noktada itirazlarımızı kamuoyuna getirmeye devam edeceğiz. Bu dilim sadece çocuk için değil, annesi için de çok önemlidir. Kimsenin anneyi çocuğundan ayırmaya hakkı yok. Çünkü aile bizim için çok önemlidir” ifadelerini kullandı.</p>
    </article>
  </body>
</html>