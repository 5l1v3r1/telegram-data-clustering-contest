<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773998,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="יוסי ארד רוכש 10% מערך פיננסים ב-7.1 מיליון שקל - פרמיה של 21%"/>
    <meta property="og:description" content="חברת האשראי החוץ בנקאי תקצה מניות בהקצאה פרטית לקרן הגידור מונבז שבראשות ארד; ערך פיננסים מקרבת את עצמה עצמה להון העצמי הנדרש לטובת הנפקת אג&quot;ח, וכן עשויה להנות מעלייה במחיר המניה שתאפשר המרה של סדרת אופציות שהנפיקה"/>
  </head>
  <body>
    <article>
      <h1>יוסי ארד רוכש 10% מערך פיננסים ב-7.1 מיליון שקל - פרמיה של 21%</h1>
      <h2>חברת האשראי החוץ בנקאי תקצה מניות בהקצאה פרטית לקרן הגידור מונבז שבראשות ארד; ערך פיננסים מקרבת את עצמה עצמה להון העצמי הנדרש לטובת הנפקת אג"ח, וכן עשויה להנות מעלייה במחיר המניה שתאפשר המרה של סדרת אופציות שהנפיקה</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צלי גרינברג</a></address>
      <p>קרן הגידור מונבז קפיטל בראשות יוסי ארד תרכוש כ-10% ממניות חברת האשראי החוץ בנקאי ערך פיננסים תמורת כ-7.1 מיליון שקל, המשקפים שווי חברה של כ-71.8 מיליון שקל. כך נודע ל<b>כלכליסט</b>. ערך פיננסים נסחרת בבורסה בתל אביב בשווי שוק של 53.5 מיליון שקל, לפי מחיר הנעילה אתמול (ב').</p>
      <p>במסגרת ההסכם עתידה ערך פיננסים להקצות למונבז מניות בהקצאה פרטית, המהוות 9.99% מההון של החברה, לפי מחיר של 40 שקל למניה, הגבוה בכ-21% ממחיר הנעילה של המניה אתמול, שעמד על 33.13 שקל.</p>
      <figure>
        <img src="https://images1.calcalist.co.il/PicServer2/20122005/572103/21_l.jpg"/>
        <figcaption>יוסי ארד <br/>צילום: יח"צ</figcaption>
      </figure>
      <p>עוד נודע ל<b>כלכליסט</b>, כי ההסכם כולל סעיף לפיו מונבז תחזיק את המניות לתקופה של שנתיים לכל הפחות. בסוף התקופה תהיה הקרן רשאית למכור את המניות והפרש הרווח מהמכירה יתחלק כך שמונבז תקבל 10% מהרווח על מחיר הקנייה ו-90% תקבל ערך פיננסים.</p>
      <p>בעסקה מקרבת את עצמה ערך פיננסים להון העצמי הנדרש לטובת הנפקת אג"ח. בנוסף, אם מחיר המניה של החברה יעלה לגובה של 40 שקל ומעלה, ערך פיננסים עשויה להנות מהמרה של סדרת אופציות שהנפיקה (אופציה 8), שעשויות להזרים לה הון נוסף של כ-10 מיליון שקל עד סוף דצמבר השנה. זאת לאחר שבפברואר 2018 היא הוציאה הצעת רכש להחליף את אופציות סדרה 7 שהיו אז במחזור, באופציות לסדרות 8 ו-9, וזכתה להיענות של כ-98%.</p>
      <p>ערך פיננסים הפכה לחברה ציבורית לאחר שבשנת 2018 התמזגה לתוך חברת הביומד אינסוליין מדיקל, בעיסקה שהוביל רם צרפתי, שהשתלט מספר חודשים קודם לכן על אינסוליין הציבורית.</p>
      <p>בעלי השליטה בחברה הם נאור אליהו (21.84%), המכהן כיו"ר הדירקטוריון, יוסף וסרמן (19.84%), המכהן כמנכ"ל החברה, ונועם בן נון (21.84%), שכיהן עד לאחרונה כסמנכ"ל הכספים של החברה.</p>
      <p>שמו של יוסי ארד <a href="https://www.calcalist.co.il/markets/articles/0,7340,L-3769813,00.html">הועלה לאחרונה בהקשר לגיוס הכספים שנדרשו לאייל לפידות</a>, מנכ"ל שיכון ובינוי, לרכישת כ-5% מכלל ביטוח. קרן מונבז שהוא עומד בראשה השתתפה בספטמבר האחרון באג"ח שהנפיקה חברת הביטוח כלל לגיוס 918 מיליון שקל.</p>
    </article>
  </body>
</html>