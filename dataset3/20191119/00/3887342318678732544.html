<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238448-video-hromadna-sarvatka-strkanice-a-cervene-karty-slovaci-opisuju-kuriozny-moment"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="VIDEO: Hromadná šarvátka, strkanice a červené karty. Slováci opisujú kuriózny moment"/>
    <meta property="og:description" content="Zápas plný vyhrotených emócií i momentov, ktoré k futbalu nepatria. Stretnutie medzi hráčmi Slovenska a Gruzínska do 21 rokov (3:2) malo vo svojom samotnom závere dohru, ktorá sa často nevidí - tri červené karty pre realizačný tím. O čo konkrétne išlo?"/>
  </head>
  <body>
    <article>
      <h1>VIDEO: Hromadná šarvátka, strkanice a červené karty. Slováci opisujú kuriózny moment</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Viktor Háber</a></address>
      <p>Zápas plný vyhrotených emócií i momentov, ktoré k futbalu nepatria. Stretnutie medzi hráčmi Slovenska a Gruzínska do 21 rokov (3:2) malo vo svojom samotnom závere dohru, ktorá sa často nevidí - tri červené karty pre realizačný tím. O čo konkrétne išlo?</p>
      <related>
        <a href="https://profutbal.sk/clanok/238445-gula-sa-pre-zltu-kartu-nezapojil-do-sarvatky-po-triumfe-pochvalil-siposa-aj-almasiho"/>
      </related>
      <p>Akonáhle sa lopta v nadstavenom čase dostala za postrannú čiaru, Gruzínci, ktorí cítili za stavu 2:3 šancu na vyrovnanie skóre, chceli rýchlo rozohrávať. Domáci im však na lavičke neposunuli loptu, čo hosťujúce mužstvo a jeho vedenie poriadne pobúrilo. Následne vznikla ostrá výmena názorov a šarvátka medzi lavičkami sprevádzaná strkanicami. Jej hlavným aktérom bol hosťujúci tréner Giorgi Cecadze, ktorý sa predčasne porúčal do šatní a spolu s ním aj ďalší člen realizačného tímu. Rozhodca rovnako vylúčil aj jedného člena slovenskej lavičky, konkrétne trénera brankárov Pavla Kamescha.</p>
      <figure>
        <embed-post data-src="https://www.instagram.com/p/B5CnPjkJGqT" data-service="Instagram"/>
      </figure>
      <p><i>"Chalani spomínali, že v závere pustili loptu pomedzi nohy, čo sa protivníka dotklo. Niečo podobné sa stalo aj v nemeckej bundeslige vo Frankfurte. Následne strčili do seba hráč a tréner, teraz to ale boli členovia realizačného tímu. Za mnou tam niekto skákal, musel som si ale odstúpiť, pretože už som mal žltú kartu,"</i> vysvetlil tréner <b>Adrián Guľa,</b> ktorý sa pre spomenutý problém výraznejšie do šarvátky nezapojil.<br/><br/>Slovenskí hráči na ihrisku túto situáciu, v ktorej vybuchol gruzínsky emočný gejzír, nemohli prehliadnuť. Nevedeli však konkrétne povedať, čo bolo jej spúšťačom. <i>"Neviem, bol som od toho dosť ďaleko. Tie v rámci zápasu asi rozhodca posúdil správne, na to tam je,"</i> narážal brankár <b>Dávid Šípoš</b> na fakt, že ďalšie dve červené karty boli udelené futbalistom - Lukovi Lochošvilimu na konci prvého polčasu, Petrovi Pokornému na konci druhého. <i>"Dostali sme veľa žltých kariet, ale aj zbytočných. Aj červená karta v závere nás poškodila. S tým už ale nič nespravíme, ale zvládli sme to," </i>doplnil jeho slová spoluhráč z Nitry<b> Marián Chobot</b>, ktorý sa tiež nevedel presnejšie vyjadriť k dianiu pri striedačkách.<i><br/><br/>"Videl som iba karty na ihrisku. Záverečnú šarvátku som bližšie nevidel. Kouč Guľa nám povedal, že musíme ostať na trávniku. Každý musí emócie v takýchto situáciách potlačiť v sebe," </i>súhlasil s nimi strelec víťazného presného zásahu<b> Martin Gamboš.</b> Situáciu ale bližšie opísal kapitán mužstva <b>Christián Herc,</b> ktorý už v tom čase bol vystriedaný. <i>"Čo sa stalo pri lavičkách, to už boli emócie. Oni dali gól a cítili šancu, preto sa to vyhrotilo. Prekvapilo ma to, lebo išlo iba o loptu do autu, my sme im ju nepodali, to by ale zrejme spravili aj oni v rovnakej situácii. My sme ju pustili, nik sa jej nedotkol a vybehol na nás realizačný tím. Padli tam rôzne slová. Nakoniec z toho boli tri červené karty, to ale boli emócie. V závere to už, našťastie, nemalo vplyv na rezultát," </i>vydýchol si 21-ročný rodák z Levíc.</p>
    </article>
  </body>
</html>