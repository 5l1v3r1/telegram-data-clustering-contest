<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699091/%D8%A7%D8%AE%D8%AA%D8%B5%D8%A7%D8%B5-%DB%8C%DA%A9-%D8%B3%D9%88%D9%85-%D8%AF%D8%B1%D8%A2%D9%85%D8%AF-%D8%AA%D9%BE%E2%80%8C%D8%B3%DB%8C-%D8%A8%D9%87-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%A7%DB%8C%D9%86-%D8%B4%D8%B1%DA%A9%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="اختصاص یک سوم درآمد تپ‌سی به رانندگان این شرکت"/>
    <meta property="og:description" content="در روزهای اخیر با ابلاغ طرح سهمیه‌بندی بنزین و افزایش قیمت این حامل انرژی، رانندگان تاکسی‌های آنلاین با نگرانی‌هایی در ارتباط با افزایش هزینه‌های جاری‌شان روبه رو شده‌اند. به همین دلیل تپ‌سی برای حمایت از رانندگان خود و کاهش نگرانی آنها، یک سوم درآمدش را به آنها اختصاص می‌دهد."/>
  </head>
  <body>
    <article>
      <h1>اختصاص یک سوم درآمد تپ‌سی به رانندگان این شرکت</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>در روزهای اخیر با ابلاغ طرح سهمیه‌بندی بنزین و افزایش قیمت این حامل انرژی، رانندگان تاکسی‌های آنلاین با نگرانی‌هایی در ارتباط با افزایش هزینه‌های جاری‌شان روبه رو شده‌اند. به همین دلیل تپ‌سی برای حمایت از رانندگان خود و کاهش نگرانی آنها، یک سوم درآمدش را به آنها اختصاص می‌دهد.</p>
      <p>میلاد منشی‌پور، مدیر عامل شرکت <b>تپ‌سی</b>، با اعلام این خبر گفت: در روزهای گذشته طی تماس‌ها و تعاملی که با سفیرانمان داشتیم، متوجه نگرانی آنها از افزایش قیمت بنزین و متعاقب آن افزایش هزینه‌های جاریشان شدیم، به همین دلیل تصمیم گرفتیم برای حمایت از آنها، بخشی از درآمد خود را به آنها اختصاص دهیم.</p>
      <p>به گفته منشی‌‌‌پور، با اجرای این تصمیم، تپ‌سی حداقل به مدت یک هفته، با کاهش کمیسیون دریافتی خود، یک سوم درآمدش از سفرها را به سفیران اختصاص می‌دهد. به این ترتیب کمیسیون این شرکت از 15 درصد به 10 درصد کاهش یافته و 5 درصد باقی مانده به درآمد رانندگان اضافه می‌شود.<br/>پیش‌تر نیز این شرکت، اعلام کرد که در تاریخ‌های 27 و 28 آبان، برای کمک به به رانندگان مشغول به کار در این تاکسی اینترنتی، به ازای هر لیتر مصرفی، مبلغ 1500 تومان به صورت وام و 500 تومان پاداش بلاعوض اختصاص می‌دهد.</p>
      <p>سهمیه بندی بنزین از بامداد جمعه 24 آبان آغاز و قرار شد برای کمک به رانندگان تاکسی‌های اینترنتی تا سقف ۳۰۰ لیتر در ماه سهمیه بنزین اختصاص یابد. این سهمیه شامل تمام رانندگان تاکسی‌های اینترنتی می‌شود که در طول یک ماه، بیش از 200 کیلومتر پیمایش داشته باشند و به ازای هر لیتر 1500 تومان تا سقف 300 لیتر در ماه است.</p>
    </article>
  </body>
</html>