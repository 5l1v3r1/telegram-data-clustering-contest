<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naturetoday.com/intl/nl/nature-reports/message/?msg=25658"/>
    <meta property="og:site_name" content="NatureToday"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Invasief koraal rond Curaçao blijkt oude bekende inheemse soort"/>
    <meta property="og:description" content="Een koraal dat in riffen rond Curaçao is ontdekt, blijkt geen invasieve soort te zijn, maar een inheemse soort die uit dieper water omhoog is getrokken. Dat is de conclusie van wetenschappers van Naturalis Biodiversity Center en het Curaçaose CARMABI. De afgelopen jaren deden zij onderzoek naar de verschillende soorten koraal in de ondiepe wateren rondom het Caraïbische eiland."/>
  </head>
  <body>
    <article>
      <h1>Invasief koraal rond Curaçao blijkt oude bekende inheemse soort</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Naturalis Biodiversity Center</a></address>
      <p>
        <b>19-NOV-2019 - Een koraal dat in riffen rond Curaçao is ontdekt, blijkt geen invasieve soort te zijn, maar een inheemse soort die uit dieper water omhoog is getrokken. Dat is de conclusie van wetenschappers van Naturalis Biodiversity Center en het Curaçaose CARMABI. De afgelopen jaren deden zij onderzoek naar de verschillende soorten koraal in de ondiepe wateren rondom het Caraïbische eiland.</b>
      </p>
      <p>Bij verkennende duiktochten tussen 2014 en 2017 ontdekten onderzoekers van Naturalis een nieuwe soort koraal. De soort werd bij een groot deel van de duiken waargenomen. Het koraal was nog niet eerder opgemerkt, maar leek veel weg te hebben van <i>Tubastraea coccinea</i>, een invasieve soort. Beide koralen hebben dezelfde opvallende gele tentakels.</p>
      <p>Bij nader onderzoek bleek het toch niet om dezelfde soort te gaan. Onder natuurlijk licht zien de nieuwe soort en de invasieve <i>T. coccinea</i> er bleekgroen uit, maar toen de onderzoekers met een lamp op de koralen schenen, bleek de nieuwe soort van grijs tot donkerrood en oranje te variëren. De al bekende invasieve soort is onder kunstlicht altijd oranje.</p>
      <p>Na onderzoek in het lab concluderen de onderzoekers dat de nieuwe soort <i>Cladopsammia</i> <i>manuelensis </i>is. Dit koraal was kortgeleden ook al in ondiepe wateren rond Haïti waargenomen, maar komt normaal op grotere dieptes voor.</p>
      <figure>
        <img src="https://images.e-vision.nl/naturetoday/images/optimized/9e807967-63a4-4c58-afb0-7f32860c379c.jpg&amp;w=1280"/>
        <figcaption>Onder natuurlijk licht zijn de invasieve T. coccinea (l) en de inheemse C. manuelensis (r) moeilijk te onderscheiden<cite>Bron: Bert Hoeksema</cite></figcaption>
      </figure>
      <p>De onderzoekers vermoeden dat <i>C. manuelensis</i> de sprong van diep naar ondiep water heeft kunnen maken door verstoringen en veranderingen in de riffen. Omdat de soort dusdanig veel lijkt op de bekende invasieve <i>T. coccinea,</i> is het niet gek dat deze soort nog niet veel vaker is waargenomen in het Caraïbisch gebied.</p>
      <p>Volgens professor Bert Hoeksema, die het onderzoek leidde, onderstreept de ontdekking het belang van het inventariseren van koraalriffen. Hoeksema: “Als we geen duidelijk beeld hadden gehad van de soorten koraal die hier voorkwamen, hadden we deze inheemse soort misschien aangezien voor een invasief koraal. Juist nu koraalriffen wereldwijd en ook rond Curaçao onder druk staan, is het belangrijk om te weten dat nieuwe soorten niet invasief hoeven te zijn, maar ook verplaatsingen van inheemse soorten uit dieper water kunnen betreffen.”</p>
      <p>Tekst: <a href="https://www.naturalis.nl/">Naturalis Biodiversity Center<br/></a>Foto's: Bert Hoeksema</p>
      <related>
        <h4>Zie ook</h4>
        <a href="https://www.naturetoday.com/intl/nl/nature-reports/message/?msg=25232"/>
        <a href="https://www.naturetoday.com/intl/nl/nature-reports/message/?msg=19630"/>
        <a href="https://www.naturetoday.com/intl/nl/nature-reports/message/?msg=25585"/>
        <a href="https://www.naturetoday.com/intl/nl/nature-reports/message/?msg=24931"/>
        <a href="https://www.naturetoday.com/intl/nl/nature-reports/message/?msg=22673"/>
      </related>
    </article>
  </body>
</html>