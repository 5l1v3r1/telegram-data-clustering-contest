<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238474-foto-kvalifikaciu-koncime-vitazstvom-wales-postupom"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="FOTO: Kvalifikáciu končíme víťazstvom, Wales postupom"/>
    <meta property="og:description" content="Slovenská reprezentácia zdolala v utorňajšom záverečnom stretnutí E-skupiny kvalifikácie EURO 2020 Azerbajdžan 2:0. V Trnave otvoril skóre Róbert Boženík v 19. minúte, v závere pridal druhý gól kapitán Marek Hamšík. Na priamy postup to však nestačilo, keďže Wales zvíťazil nad Maďarskom 2:0 a zabezpečil si druhé miesto. Slováci budú mať ďalšiu šancu v play off Ligy národov."/>
  </head>
  <body>
    <article>
      <h1>FOTO: Kvalifikáciu končíme víťazstvom, Wales postupom</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">TASR</a></address>
      <p>Slovenská reprezentácia zdolala v utorňajšom záverečnom stretnutí E-skupiny kvalifikácie EURO 2020 Azerbajdžan 2:0. V Trnave otvoril skóre Róbert Boženík v 19. minúte, v závere pridal druhý gól kapitán Marek Hamšík. Na priamy postup to však nestačilo, keďže Wales zvíťazil nad Maďarskom 2:0 a zabezpečil si druhé miesto. Slováci budú mať ďalšiu šancu v play off Ligy národov.</p>
      <p>Slováci nazbierali za štyri výhry a jednu remízu 13 bodov, skupinu vyhrali so 17 bodmi vicemajstri sveta z Chorvátska a spolu s nimi postúpil na ME aj 14-bodový Wales.</p>
      <p><b>Slovensko - Azerbajdžan 2:0 (1:0)</b><br/>Góly: 19. Boženík, 86. Hamšík, ŽK: Haraslín, Škriniar - Israfilov, J. Husejnov, Chalilzade, rozhodovali: Bojko - Volodin, Šlončak (všetci Ukr.), 7825 divákov.</p>
      <p><b>Slovensko:</b> Dúbravka - Pekarík, Gyömbér, Škriniar, Hancko - Lobotka, Kucka (85. Duda) - Bero, Hamšík, Haraslín (71. Ďuriš) - Boženík (77. Mráz)</p>
      <p><b>Azerbajdžan:</b> Balejev - A. Husejnov, Mustafadze, B. Husejnov, Krivocjuk (72. Chalilzade) - Garajev, Israfilov (46. Džamalov) - Isgandarli, J. Husejnov (75. Dadašov), Rahimov - Šejdajev</p>
      <p>Slováci sa do súpera zahryzli od úvodných sekúnd. Kombinovali na polovici Azerbajdžanu a súpera na svoju takmer nepustili. Hostia sa ani raz v prvom polčase nedostali do domáceho pokutového územia. Prvé väčšie vzrušenie priniesla 13. minúta, tvrdý projektil Kucku spoza šestnástky brankár Balajev vyrazil. V 19. minúte pokoj na domáce kopačky priniesol úvodný gól. Hamšík vysunul Boženíka, ten si loptu prichystal do pozície a umiestnenou strelou cez obrancu trafil presne k pravej tyčke. Obraz hry bol stále rovnaký, domáci sa tlačili dopredu, často im chýbal do lepšieho zakončenia kúsok ako napríklad aktívnemu Haraslínovi. V 34. minúte to opäť skúsil strelou Kucka, no brankárovi hostí nenarobil väčšie problémy.</p>
      <p>Hneď na začiatku druhého polčasu sa dobre uvoľnil Haraslín, jeho strelu brankár vyrazil ku Pekaríkovi, ktorý síce dorazil loptu do siete, ale rozhodcovia mu odpískali ofsajd. V 64. minúte takmer zahrmelo na druhej strane, Krivocjuk z ľavej strany napálil padajúcu loptu na slovenskú bránu a Dúbravka ju musel s námahou vytiahnuť spod brvna na roh. Hostia boli v druhom polčase nebezpečnejší, Hapalovci akoby vypadli z tempa, prebudiť ich mohli zakončenia Bera či Lobotku, prvý z otočky vystrelil slabšie, druhý spoza šestnástky nepresne. A trest mohol prísť v 81. minúte, keď sa so slovenskou obranou pohral striedajúci Dadašov a len skvelý Dúbravka domácich zachránil od vyrovnania. Slováci sa ale v závere presadili ešte raz vďaka tvrdej strele Hamšíka.</p>
      <h3>Slovensko - Azerbajdžan (19. 11. 19) (25 obrázkov v galérii)</h3>
      <figure>
        <img src="https://profutbal.sk/static/gallery/2019/11/5dd44a93dd53f/5dd44ab8d3c08/6302-thumb.jpg"/>
      </figure>
      <figure>
        <img src="https://profutbal.sk/static/gallery/2019/11/5dd44a93dd53f/5dd44b6ac1e8c/6304-thumb.jpg"/>
      </figure>
      <figure>
        <img src="https://profutbal.sk/static/gallery/2019/11/5dd44a93dd53f/5dd44e370d210/6305-thumb.jpg"/>
      </figure>
      <figure>
        <img src="https://profutbal.sk/static/gallery/2019/11/5dd44a93dd53f/5dd44e7a3461c/6306-thumb.jpg"/>
      </figure>
    </article>
  </body>
</html>