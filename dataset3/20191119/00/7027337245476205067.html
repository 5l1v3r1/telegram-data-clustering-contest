<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699028/%D9%88%D8%A7%D8%B1%DB%8C%D8%B2-%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%AF%D8%B1%DB%8C%D8%A7%D9%81%D8%AA%E2%80%8C%DA%A9%D9%86%D9%86%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="واریز مرحله اول کمک حمایتی + گروه‌های دریافت‌کننده"/>
    <meta property="og:description" content="مرحله اول از پرداخت مبالغ در قالب طرح حمایت معیشتی خانوار، شب گذشته به حساب تعدادی از سرپرستان خانوار که مشمول بودند، واریز شد که در این مرحله جمعیت ۲۰ میلیون نفری را در برگرفته است."/>
  </head>
  <body>
    <article>
      <h1>واریز مرحله اول کمک حمایتی + گروه‌های دریافت‌کننده</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>مرحله اول از پرداخت مبالغ در قالب طرح حمایت معیشتی خانوار، شب گذشته به حساب تعدادی از سرپرستان خانوار که مشمول بودند، واریز شد که در این مرحله جمعیت ۲۰ میلیون نفری را در برگرفته است.</b>
      </p>
      <figure>
        <img src="https://cdn.asriran.com/files/fa/news/1398/8/28/1038467_738.jpg"/>
      </figure>
      <p>مرحله اول از پرداخت مبالغ در قالب طرح حمایت معیشتی خانوار، شب گذشته به حساب تعدادی از سرپرستان خانوار که مشمول بودند، واریز شد که در این مرحله جمعیت ۲۰ میلیون نفری را در برگرفته است.<br/><br/>به گزارش ایسنا، با شروع سهمیه‌بندی و افزایش قیمت بنزین، دولت طرح حمایت از معیشت خانوار را در دستور کار قرار داد و اعلام کرد که منابع ناشی از افزایش قیمت که حدود ۳۰ هزار میلیارد تومان برآورد شده، به مردم بر می‌گردد.<br/><br/>بر این اساس، قرار شد برای خانوار‌های تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز شود. <br/>پرداختی این طرح، در سه مرحله انجام می‌شود که مرحله اول آن ساعت ۲۴ شب گذشته (۲۷ آبان) به حساب برخی مشمولان واریز شده است.<br/><br/>طی برنامه زمان‌بندی شده، مرحله دوم واریز چهارشنبه (۲۹ آبان) و مرحله سوم نیز ساعت ۲۴ شنبه (دوم آذرماه) است.<br/><br/>چه کسانی کمک حمایتی می‌گیرند؟<br/><br/>جمعیت هدف این طرح حمایتی، حدود ۱۹ میلیون خانوار اعلام شده که جزئیات طرح نشان می‌دهد حدود ۶۰ میلیون نفر این منابع را دریافت می‌کنند و در هر مرحله پرداخت ۲۰ میلیون نفر را شامل می‌شود.<br/><br/>مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف کمک حکایتی دولت را تشکیل می‌دهند.<br/><br/>احتمال حذف سه دهک بالا از یارانه بنزین<br/><br/>بیش از ۱۸ میلیون خانوار شامل ۶۰ میلیون نفر دریافت کننده این کمک حمایت هستند که نزدیک به ۱۸ میلیون نفر کمتر از جمعیت ۷۸ میلیون نفری است که در حال حاضر یارانه نقدی دریافت می‌کنند.<br/><br/>با این وضعیت احتمالا همان سه دهک بالای درآمدی که قرار بود از دریافت یارانه نقدی حذف شوند، مشمول دریافت کمک حمایتی در افزایش قیمت بنزین نشده‌اند.<br/><br/>این در حالی است که گزارش‌های رسمی نشان می‌دهد دهک‌های بالای درآمدی بیش از ۲۰ برابر سایر دهک‌ها از یارانه بنزین استفاده می‌کنند و اکنون در طرح اصلاح قیمت سوخت و یارانه‌های پنهان به طور طبیعی در اولویت حذف قرار دارند.</p>
    </article>
  </body>
</html>