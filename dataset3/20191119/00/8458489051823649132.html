<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/id3-se-bude-od-podzimu-2020-montovat-take-ve-sklenene-manufakture-v-drazdanech-4586"/>
    <meta property="og:site_name" content="fDrive.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ID.3 se bude od podzimu 2020 montovat také ve Skleněné manufaktuře v Drážďanech"/>
    <meta property="og:description" content="Manufaktura se stane inovačním centrem s novými specializacemi Volkswagen spustil výrobu ID.3 dva týdne zpět ve Cvikově"/>
  </head>
  <body>
    <article>
      <h1>ID.3 se bude od podzimu 2020 montovat také ve Skleněné manufaktuře v Drážďanech</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Patrik Svatoš</a></address>
      <ul>
        <li>
          <b>Manufaktura se stane inovačním centrem s novými specializacemi</b>
        </li>
        <li>
          <b>Volkswagen spustil výrobu ID.3 dva týdne zpět ve Cvikově</b>
        </li>
      </ul>
      <p>ID.3 se bude montovat nejen v závodě Cvikov, ale také ve Skleněné manufaktuře v Drážďanech. Gunnar Kilian, člen představenstva společnosti Volkswagen AG, odpovědný za personalistiku, o tom informoval na podnikové schůzi v Drážďanech. <a href="https://fdrive.cz/katalog/volkswagen-id3">ID.3</a> je prvním modelem nejnovější generace, s nímž Volkswagen přichází na trh v rámci své globální elektrické ofenzivy. Skleněná manufaktura se stane centrem budoucí mobility, v němž budou vyvíjeny a testovány inovativní technologie ve spolupráci s průmyslovými partnery a startupy. Zavádění nových specializací a funkčního testování automobilů bude urychleno. Počet předávaných vozidel výrazně vzroste a bude posílen význam Skleněné manufaktury jako atraktivního cíle pro návštěvníky a zákazníky.</p>
      <h3>Na Volkswagen ID.3 jsme se podívali ještě před frankfurtským autosalonem</h3>
      <figure>
        <iframe src="https://www.youtube.com/embed/J-0FeHfG6rs" width="640" height="360" data-service="Youtube" scrolling="no"/>
      </figure>
      <h3>Technické parametry Volkswagen ID.3 77 kWh</h3>
      <p>
        <a href="https://fdrive.cz/katalog/volkswagen-id3/specifikace/77-kwh">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>hatchback, 4 261 × 1 809 × 1 552 mm, 1 719 kg</td>
        </tr>
        <tr>
          <th>Pohon</th>
          <td>Elektřina</td>
        </tr>
        <tr>
          <th>Výkon</th>
          <td>203 koní, toč&amp;period; moment: 310 Nm</td>
        </tr>
        <tr>
          <th>Baterie</th>
          <td>77 kWh, konektory: CCS Combo, Mennekes</td>
        </tr>
        <tr>
          <th>Spotřeba</th>
          <td>?, dojezd: 550 km</td>
        </tr>
        <tr>
          <th>Infotainment</th>
          <td>10" dotykový displej</td>
        </tr>
        <tr>
          <th>Cena</th>
          <td/>
        </tr>
      </table>
      <p>Člen představenstva koncernu zdůraznil: „<i>Budoucnost výrobního závodu v Sasku je díky rozhodnutí o výrobě rodiny modelů ID. v Drážďanech zajištěna. Počet zaměstnanců zůstane stabilní. Zároveň urychlíme rozvoj elektromobility. Potřebujeme, aby manufaktura byla významnou výkladní skříní elektromobility a digitalizace, která přesvědčí naše zákazníky</i>.“</p>
      <p>Thomas Aehlig, předseda podnikové rady Skleněné manufaktury, vysvětluje: „<i>Montáž modelu ID.3 od podzimu 2020 je velmi dobrou zprávou pro náš tým. Dosáhli jsme tím dlouhodobé jistoty zachování pracovních míst pro naše kmenové zaměstnance a pozitivní budoucí perspektivy pro náš výrobní závod. V nadcházejících týdnech zahájíme rozsáhlý program nezbytného zvyšování kvalifikace našeho týmu</i>.“</p>
      <p>Pro zajištění budoucnosti Skleněné manufaktury se také plánuje zavedení nových nebo rozšíření již existujících činností v oblastech předávání vozidel zákazníkům, insourcingu a funkčního testování vozidel na území Polska, České republiky a Německa. Zejména význam Drážďan jako místa pro předávání vozidel zákazníkům cíleným zaměřením na elektromobily ještě více vzroste. V současnosti je zákazníkům z Německa předáváno přibližně 1 300 vozidel za rok. Tento počet má v příštích letech významně vzrůst. Tím budou zajištěna pracovní místa pro cca 380 zaměstnanců.</p>
      <p><a href="https://fdrive.cz/clanky/od-trabanta-po-id3-prosli-jsme-si-tovarnu-lidoveho-elektrickeho-volkswagenu-4513">Před dvěma týdny</a> byla zahájena sériová výroba modelu ID.3 v Cvikově za přítomnosti spolkové kancléřky Dr. Angely Merkelové a šéfa koncernu Dr. Herberta Diesse. Koncern plánuje, že do roku 2029 uvede na trh až 75 elektromobilů a navíc 60 modelů s hybridním pohonem. Do roku 2029 hodlá koncern Volkswagen prodat 26 milionů elektromobilů, a pomoci tak elektromobilu k tomu, aby se etabloval v silniční dopravě. Jen do elektromobility hodlá koncern investovat 33 miliard eur.</p>
      <related>
        <a href="https://fdrive.cz/clanky/od-trabanta-po-id3-prosli-jsme-si-tovarnu-lidoveho-elektrickeho-volkswagenu-4513"/>
        <a href="https://fdrive.cz/clanky/volkswagen-pripravuje-tovarnu-ve-cvikove-na-vyrobu-330-tisic-elektromobilu-rocne-4049"/>
        <a href="https://fdrive.cz/clanky/podivejte-jak-se-vyrabi-elektricka-budoucnost-volkswagenu-s-nazvem-id3-4374"/>
        <a href="https://fdrive.cz/clanky/vite-kde-je-nejvetsi-evropsky-zavod-pro-elektromobily-v-evrope-3736"/>
        <a href="https://fdrive.cz/clanky/volkswagenu-na-model-id3-dorazilo-vice-jak-10-tisic-rezervaci-3722"/>
        <a href="https://fdrive.cz/clanky/v-ceske-republice-se-po-volkswagenu-id3-zaprasilo-vsech-35-kusu-je-rezervovanych-3712"/>
      </related>
    </article>
  </body>
</html>