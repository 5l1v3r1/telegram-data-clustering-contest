<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378902/akrabalik-baglarina-ozen-gostermeliyiz"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Akrabalık bağlarına özen göstermeliyiz"/>
    <meta property="og:description" content="AGD Genel Başkanı Salih Turhan, son dönemde artan intihar olaylarına dikkat çekerek, önemli uyarılarda bulundu."/>
  </head>
  <body>
    <article>
      <h1>Akrabalık bağlarına özen göstermeliyiz</h1>
      <h2>AGD Genel Başkanı Salih Turhan, son dönemde artan intihar olaylarına dikkat çekerek, önemli uyarılarda bulundu.</h2>
      <address>
        <time datetime="2019-11-19T00:30:00+00:00">19 Nov 2019, 00:30</time>
      </address>
      <p>İntihar olaylarıyla akrabalık bağlarına gereken özenin gösterilmediğinin ortaya çıktığını dile getiren Turhan, “Yaşanan intihar vakalarıyla ilgili, merkezi hükümet de yerel yönetimler de sivil toplum kuruluşları da tek tek tüm Müslümanlar da kendi durumlarının muhasebesini yapmalıdır” dedi.</p>
      <p>Anadolu Gençlik Derneği (AGD) Kadın Kolları Komisyonu, Şube Başkanları, Hatipler toplantısı geniş katılımla Ankara’da gerçekleştirildi. Heyecan ve coşkunun hâkim olduğu toplantıda konuşan AGD ve Milli Gençlik Vakfı (MGV) Genel Başkanı Salih Turhan, önemli açıklamalarda bulundu.</p>
      <h3>HERKES KENDİ MUHASEBESİNİ YAPMALI</h3>
      <p>Yaptıkları toplantılarla insanlara nasıl ulaşılması konusunda kafa yorduklarını dile getiren Turhan, “Toplantı yapmak için toplanmıyoruz. Geçtiğimiz hafta biri İstanbul’da diğeri Antalya’da çok üzücü iki olaya tanıklık ettik. İstanbul’daki olayda aynı evde kalan 4 kardeş, biri hanım efendi, üçü beyefendi, 45 yaşın üzerindeki 4 kardeş siyanür kullanarak intihar ettiler. Antalya’daki olayda da 4 kişilik bir aile, anne, baba ve 2 çocuk, aynı şekilde siyanürle intihar ettiler. İki olay da hem son derece sarsıcı hem de üzüntü vericidir.  Bu olayları ele alırken gerekçe olarak iktidarı ve ekonomi politikalarını sorgulamak, bizim komşuluk ilişkilerini ve akrabalık bağlarını gerektiği gibi gözettiğimizi göstermiyor. Yaşanan intihar vakalarıyla ilgili, merkezi hükümet de yerel yönetimler de sivil toplum kuruluşları da tek tek tüm Müslümanlar da kendi durumlarının muhasebesini yapmalıdır” diye konuştu.</p>
      <h3>DEĞERLERİMİZ DEĞİŞMİYOR</h3>
      <p>Kadın Komisyonları çalışmalarının çok önemli olduğunun altını çizen Turhan, teşkilatlarına daha fazla çalışmaları konusunda talimat verdi. Dünyanın hızla değiştiğini söyleyen Turhan, “Ancak bizim inandığımız değerler değişmiyor. Biz her şart altında haktan hakikatten adaletten yana oluruz. Biz her şart altında komşumuz açken tok yatmaktan ar ederiz. Biz her şart altında ölçü ve tartının tam yapılması gerektiğine inanırız ve gereğini yaparız. Biz her şart altında helal kazancın bereketleneceğine inanırız. Biz her şart altında insanların en hayırlısının insanlığa en faydalı kimseler olduğuna inanırız. Biz her şart altında insanların kurtuluşunun İslam’la mümkün olduğuna inanırız. Biz her şart altında insanlara hakkı tebliğ ederiz ama kimseye inancımızı dayatmayız. Adaleti tesis etmekle, İslam’ı teklif etmekle mükellefiz. Bizim inancımız, hiç okula gitmemiş, toprağını ekip biçen insanımıza irfan kazandıran veciz söz söyleten bir inançtır” ifadelerini kullandı.</p>
    </article>
  </body>
</html>