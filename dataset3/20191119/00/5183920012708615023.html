<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/146265"/>
    <meta property="og:site_name" content="Контракты.UA"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="&quot;Репресії проти опонентів&quot;: Корчинський розкритикував правку Геруса про імпорт із Росії"/>
    <meta property="og:description" content="Дії прокуратури стосовно лідера Радикальної партії Олега Ляшка за бійку з Герусом через відновлення імпорту електроенергії з РФ свідчать про те, що влада розпочала репресії проти опонентів."/>
  </head>
  <body>
    <article>
      <h1>"Репресії проти опонентів": Корчинський розкритикував правку Геруса про імпорт із Росії</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Дії прокуратури стосовно лідера Радикальної партії Олега Ляшка за бійку з Герусом через відновлення імпорту електроенергії з РФ свідчать про те, що влада розпочала репресії проти опонентів.</p>
      <p>Про це заявив лідер партії "Братство" Дмитро Корчинський, коментуючи вручення прокуратурою підозри Олегу Ляшку за бійку з Андрієм Герусом.</p>
      <p>"Кожний свідомий громадянин просто зобов'язаний висловити прямо в підборіддя Герусу своє ставлення до такого роду поправки. І як би ми скептично не ставилися до Ляшка, він принаймні влаштував там істерику. Те, що йому пред'явлено звинувачення, це взагалі блюзнірство, адже всім точно відомо, всі бачили, власне кажучи, що це звинувачення людини в істериці на адресу депутата. Такого не було навіть при Януковичу. Тобто, цей режим не тільки колабораціоністський, не тільки капітулянтський, цей режим ще й репресивний супроти власних громадян, тобто він небезпечний", – сказав Корчинський.</p>
      <p>На його думку, така миттєва і жорстка реакція прокуратури на бійку Ляшка свідчить про те, що влада розпочала репресії проти опонентів.</p>
      <p>"Це очевидні репресії. Треба називати речі своїми іменами. Це репресії. Те, що Ляшка не одразу розстріляли, а тільки висунули йому звинувачення, суті не змінює. Тобто сьогодні ці люди висувають звинувачення і будуть мучити людей у судах і на допитах. Але ж ми пам'ятаємо, що іще їхні діди розстрілювати українську інтелігенцію, українських селян. Я думаю, що і ці, скажімо, мріють про таке саме. Тобто, не треба розслаблятися, боротьба буде жорстокою", – вважає Корчинський.</p>
      <p>Нагадаємо, 18 листопада Бориспільська місцева прокуратура повідомила про підозру колишньому народному депутату Олегу Ляшку через його бійку із чинним парламентарем Андрієм Герусом в аеропорту "Бориспіль" і передала до суду клопотання про обрання ексдепутату запобіжного заходу у вигляді тримання під вартою без альтернативи внесення застави. Інцидент трапився між Ляшком і Герусом 6 листопада у VIP-терміналі аеропорту "Бориспіль" через те, що лідер "Радикальної партії" звинуватив Геруса у відновленні імпорту російської електроенергії.</p>
      <p>18 вересня Верховна Рада ухвалила закон "Про внесення змін до деяких законів України у сфері використання ядерної енергії", до якого глава енергетичного комітету парламенту Андрій Герус пролобіював правку – дозволити закуповувати українським споживачами імпортну електроенергію за двосторонніми договорами. За словами Геруса, імпорт мав здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією "Юнайтед Енерджі", яку пов'язують з Ігорем Коломойським. За першу половину жовтня імпорт електроенергії з Росії виріс майже вдвічі – з 2,4 млн кВт-год до 4,5 млн кВт-год на добу. На початку листопада він збільшився у порівнянні із середньодобовим показником за жовтень втричі – до 12 млн кВт-год/добу.</p>
      <related>
        <a href="http://kontrakty.ua/article/146249"/>
        <a href="http://kontrakty.ua/article/146225"/>
        <a href="http://kontrakty.ua/article/146205"/>
      </related>
    </article>
  </body>
</html>