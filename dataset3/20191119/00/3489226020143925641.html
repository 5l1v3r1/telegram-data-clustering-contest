<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/katarghsh-asep-kai-syllogikwn-symbasewn-me-arma-th-deh"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Κατάργηση ΑΣΕΠ και συλλογικών συμβάσεων με «άρμα» τη ΔΕΗ"/>
    <meta property="og:description" content="Σε κατάργηση του ΑΣΕΠ και πλήρη περιφρόνηση προς τη συλλογική σύμβαση εργασίας που έχουν υπογράψει οι εργαζόμενοι με την προηγούμενη διοίκηση της ΔΕΗ προχωρά η κυβέρνηση της Νέας Δημοκρατίας κλιμακώνοντας την αυταρχική, αντεργατική πολιτική της."/>
  </head>
  <body>
    <article>
      <h1>Κατάργηση ΑΣΕΠ και συλλογικών συμβάσεων με «άρμα» τη ΔΕΗ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Στάθης Σχινάς</a></address>
      <h4>Σε κατάργηση του ΑΣΕΠ και πλήρη περιφρόνηση προς τη συλλογική σύμβαση εργασίας που έχουν υπογράψει οι εργαζόμενοι με την προηγούμενη διοίκηση της ΔΕΗ προχωρά η κυβέρνηση της Νέας Δημοκρατίας κλιμακώνοντας την αυταρχική, αντεργατική πολιτική της.</h4>
      <p>Βασικό εργαλείο για την προώθηση αυτών των σχεδίων -και μάλιστα άμεσα- αποτελεί<b> το νομοσχέδιο του Υπουργείου Περιβάλλοντος και Ενέργειας, με τίτλο «Απελευθέρωση αγοράς ενέργειας, εκσυγχρονισμός της ΔΕΗ</b>, <b>ιδιωτικοποίηση της ΔΕΠΑ και στήριξη των ΑΠΕ»</b> το οποίο ήδη συζητήθηκε στην αρμόδια Επιτροπή της Βουλής και προωθείται στην Ολομέλεια προς νομοθέτηση.</p>
      <p>Ως γνωστόν η «γαλάζια» διοίκηση της <b>ΔΕΗ </b>έχει ήδη διαμηνύσει την πρόθεσή της για την απομάκρυνση περισσοτέρων από <b>4.000 εργαζομένων από την επιχείρηση</b>. Οι εργαζόμενοι αυτοί θα αντικατασταθούν από άλλους χωρίς τη μεσολάβηση του <b>ΑΣΕΠ </b>και θα αμείβονται όχι με βάση την ισχύουσα μέχρι το 2021 συλλογική σύμβαση αλλά με όρους που θα ορίσει βάσει των συνθηκών της αγοράς η διοίκηση της επιχείρησης.</p>
      <p>Πρόκειται για πρωτοφανή παραβίαση εν ψυχρώ της ισχύουσας νομοθεσίας περί προσλήψεων που ισχύει με τον νόμο για το ΑΣΕΠ για 30 σχεδόν χρόνια και εμπόδιζε τις ρουσφετολογικές προσλήψεις μονίμου προσωπικού στο Δημόσιο.</p>
      <p>Η συζήτηση στη Βουλή και οι ομιλίες -τοποθετήσεις Χατζηδάκη και του εισηγητή της πλειοψηφίας βουλευτή Κυκλάδων Φ. Φόρτωμα έχουν προκαλέσει τη μήνη των εργαζομένων και των συνδικαλιστικών τους παρατάξεων, των ΔΑΚΕ και ΠΑΣΚΕ συμπεριλαμβανομένων.</p>
      <p>Στη διάρκεια της συζήτησης στη Βουλή η <b>Έφη Αχτσιόγλου</b>, βουλευτής Επικρατείας και τομεάρχης Εργασίας και Κοινωνικής Ασφάλισης της Κ.Ο. του ΣΥΡΙΖΑ τόνισε ότι: <i>«Η κυβέρνηση επιδιώκει τη γενικευμένη υποβάθμισητων μισθών και των εργασιακών δικαιωμάτων»,</i></p>
      <p>Η κ. Αχτσιόγλου σημείωσε ότι με το νομοσχέδιο <i>«γίνεται ευθεία νομοθετική παρέμβαση στην ισχύουσα επιχειρησιακή συλλογική σύμβαση εργασίας, η οποία ισχύει μέχρι το 2021. Η κυβέρνηση παρεμβαίνει αντισυνταγματικά στο περιεχόμενο της σύμβασης και ορίζει ότι αυτή η συλλογική σύμβαση δεν θα ισχύει για κανέναν εργαζόμενο ο οποίος θα προσληφθεί από τώρα και στο μέλλον».</i></p>
      <p>Πρόσθεσε μάλιστα ότι, «<i>δημιουργούνται εργαζόμενοι δύο ταχυτήτων, με τους παλιούς να έχουν καλύτερους μισθούς και όρους εργασίας και τους νέους με χειρότερους μισθούς και όρους εργασίας, οι οποίοι θα πέσουν στον κατώτατο μισθό, χωρίς επιδόματα και δικαιώματα που προβλέπει η συλλογική σύμβαση. Αυτό αποστρέφεται κάθε έννοια ισότητας. Η απλή αρχή της ίσης αμοιβής για ίση εργασία καταλύεται απροκάλυπτα».</i></p>
      <p>Η κ. Αχτσιόγλου επισήμανε, τέλος, ότι<i> «με την παράκαμψη του ΑΣΕΠ έχουμε απόλυτη αδιαφάνεια στις νέες προσλήψεις στη ΔΕΗ, έχουμε αποστροφή της προστασίας του δημοσίου συμφέροντος και έναν ανοιχτό διάδρομο για ρουσφετολογικές προσλήψεις», ενώ σημείωσε ότι είναι «υποκριτικοί οι ισχυρισμοί της κυβέρνησης περί μονιμότητας στη ΔΕΗ, η μονιμότητα έχει καταργηθεί από το 2012».</i></p>
      <p>Από τη μια καταργεί το ΑΣΕΠ, καταλύει τη συλλογική σύμβαση στη ΔΕΗ και καταδικάζει τα νέα παιδιά σε ατομικές συμβάσεις χωρίς δικαιώματα και αμοιβές. Χρησιμοποιεί επιπλέον τη σύγκριση με τους εργαζόμενους του ιδιωτικού τομέα για να πετύχει την υποβάθμιση των εργαζομένων, επειδή στην ουσία θέλει όλοι οι εργαζόμενοι να γίνουν παιδιά ενός κατώτερου Θεού."</p>
      <p>Ο Τομεάρχης Περιβάλλοντος και Ενέργειας, Σωκράτης Φάμελλος, στη συνεδρίαση της Επιτροπής Παραγωγής και Εμπορίου για το σχέδιο νόμου ΔΕΗ-ΔΕΠΑ υπογράμμισε:</p>
      <p>"Τι ακριβώς προσπαθείτε να κρύψετε; Το ξεπούλημα της ΔΕΠΑ και ειδικότερα των δικτύων φυσικού αερίου, το οποίο υπονομεύει σοβαρά τόσο το δημόσιο συμφέρον, όσο και το συμφέρον των καταναλωτών, ή την δήθεν μεταρρύθμιση της ΔΕΗ, με την ψευδεπίγραφη κατάργηση της μονιμότητας που επικαλείστε για να κρύψετε ότι δεν έχετε πραγματικό σχέδιο, παρά μόνο τη δημιουργία ενός διαδρόμου ρουσφετολογικών προσλήψεων; Πρόκειται για μία ταχύτατη οπισθοχώρηση στο 2012 και στις πιο σκληρές απαιτήσεις των δανειστών, χωρίς μάλιστα να σας υποχρεώνει κανείς", τόνισε ο Τομεάρχης Περιβάλλοντος και Ενέργειας, Σωκράτης Φάμελλος, στη συνεδρίαση της Επιτροπής Παραγωγής και Εμπορίου για το σχέδιο νόμου ΔΕΗ-ΔΕΠΑ</p>
      <p>Ο τομεάρχης Οικονομίας του ΣΥΡΙΖΑ Ν.Παππάς τόνισε επίσης στην παρεμβασή του:</p>
      <p>«Ποια βέλτιστη διεθνή πρακτική είδατε και θέλετε να υιοθετήσετε; Αυστρία, Κύπρος, Δανία, Ισπανία Φινλανδία και Γαλλία κρατούν τον έλεγχο του δημοσίου στις μεγάλες υποδομές ενέργειας. Ενώ την ίδια στιγμή, χώρες όπως η Γερμανία προχωρούν σε εκατοντάδες επανακρατικοποιήσεις δημόσιων υποδομών αυτού του είδους.» </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>