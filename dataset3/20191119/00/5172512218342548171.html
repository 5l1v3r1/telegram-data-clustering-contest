<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/renault-exclude-lansarea-unui-nou-suv-subcompact-noul-captur-combina-94829.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Renault exclude lansarea unui nou SUV subcompact: &quot;Noul Captur combină prețul mic al lui Volkswagen T-Cross cu calitatea lui T-Roc&quot;"/>
    <meta property="og:description" content="Renault nu va lansa un nou SUV în segmentul subcompact, întrucât consideră că noua generație Captur poate îmbina într-un singur model prețul mai mic al lui Volkswagen T-Cross cu &quot;calitatea percepută&quot; a lui T-Roc."/>
  </head>
  <body>
    <article>
      <h1>Renault exclude lansarea unui nou SUV subcompact: "Noul Captur combină prețul mic al lui Volkswagen T-Cross cu calitatea lui T-Roc"</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Daniel Popescu,</a></address>
      <p>Renault nu va lansa un nou SUV în segmentul subcompact, întrucât consideră că noua generație Captur poate îmbina într-un singur model prețul mai mic al lui Volkswagen T-Cross cu "calitatea percepută" a lui T-Roc.</p>
      <p>Segmentul SUV-urilor a ajuns să acopere aproape 40% din piața europeană, motiv pentru care constructorii lansează numeroase modele cu care încearcă să câștige clienți.</p>
      <p>Popularitatea în creștere a determinat unii constructori precum <a href="https://www.automarket.ro/masini-noi/volkswagen/">Volkswagen</a> să lanseze chiar câte două SUV-uri în același segment, așa cum se întâmplă cu SUV-urile subcompacte T-Cross și T-Roc.</p>
      <p>Rivalii de la <a href="https://www.automarket.ro/masini-noi/renault/">Renault</a> susțin însă că nu vor adopta o strategie similară, întrucât <a href="https://www.automarket.ro/stiri/primele-fotografii-si-informatii-despre-noua-generatie-renault-captur-92331.html">noua generație Captur</a> are potențialul de a acoperi calităților ambelor modele.</p>
      <p><i><b>"Am decis să nu avem două modele în segmentul de SUV-uri subcompacte. De exemplu, vrem să acoperim prețul lui <a href="https://www.automarket.ro/masini-noi/volkswagen/t-cross-5207/">Volkswagen T-Cross</a> cu calitatea percepută pentru un <a href="https://www.automarket.ro/masini-noi/volkswagen/t-roc-4711/">Volkswagen T-Roc</a>, dar credem că putem face asta cu un singur model"</b></i>, a declarat Olivier Brosse, directorul Renault al programului pentru mașini din segmentele mici.</p>
      <p>În timp ce SUV-urile sunt într-o creștere continuă, segmentul mașinilor de oraș traversează o perioadă dificilă.</p>
      <p>Cu vânzări de 900.000 de unități pe an la nivel european, dintre care jumătate doar în Italia, modelele de oraș ar putea fi abandonate de constructori din cauza investițiilor necesare pentru respectarea normelor de poluare, care vor avea ca efect o creștere a prețurilor.</p>
      <p><i><b>"O mare parte a vânzărilor sunt generate de nevoia de a manevra ușor o mașină în oraș, iar o altă parte a vânzărilor este generată de costurile mici. Prețurile vor crește, astfel că avantajul unei mașini de oraș în detrimentul unei subcompacte se va reduce. Probabil va exista o trecere la <a href="https://www.automarket.ro/stiri/masina-electrica-85611.html">modele electrice</a>, așa cum procedează deja Smart"</b></i>, a adăugat Brosse cu referire la decizia Daimler de a transforma brandul Smart într-un electric.</p>
      <p>Via <a href="https://europe.autonews.com/automakers/renault-exec-outlines-why-captur-will-retain-lead-key-small-suv-sector">Automotive News</a></p>
    </article>
  </body>
</html>