<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/19130036/parliament-proceedings-Rajya-Sabha-marshals-uniform.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="மாநிலங்களவை காவலர்களின் சீருடை மாற்றப்பட்ட விவகாரம் குறித்து மறுபரிசீலனை செய்யப்படும் -வெங்கையா நாயுடு"/>
    <meta property="og:description" content="மாநிலங்களவை காவலர்களின் சீருடை மாற்றப்பட்ட விவகாரம் குறித்து மறுபரிசீலனை செய்யப்படும் என மாநிலங்களவை தலைவர் வெங்கையா நாயுடு தெரிவித்து உள்ளார்."/>
  </head>
  <body>
    <article>
      <h1>மாநிலங்களவை காவலர்களின் சீருடை மாற்றப்பட்ட விவகாரம் குறித்து மறுபரிசீலனை செய்யப்படும் -வெங்கையா நாயுடு</h1>
      <h2>மாநிலங்களவை காவலர்களின் சீருடை மாற்றப்பட்ட விவகாரம் குறித்து மறுபரிசீலனை செய்யப்படும் என மாநிலங்களவை தலைவர் வெங்கையா நாயுடு தெரிவித்து உள்ளார்.</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>புதுடெல்லி,</p>
      <p>மாநிலங்களவை காவலர்களின் புதிய சீருடை ராணுவ சீருடையைப்போல் இருப்பது குறித்து ராணுவ வீரர்கள் கவலை தெரிவித்துள்ளனர்.</p>
      <p>நேற்று மாநிலங்களவையின் 250வது அமர்வு கூட்டத்தையொட்டி பாதுகாவலர்களின் உடை, கோடையில் அவர்கள் அணிந்திருந்த சஃபாரி சூட்களுக்கு பதிலாக புதிய ஆலிவ் பச்சை நிற சீருடையும், குளிர்காலத்தில் டர்பன்களுடன் கூடிய ஆடையுமாக மாற்றப்பட்டது.  </p>
      <p>மாநிலங்களவை காவலர்களின் புதிய சீருடை ராணுவத்தின் மூத்த அதிகாரிகளை ஒத்து இருப்பதாக ராணுவ வட்டாரங்கள் தெரிவித்துள்ளன. "இரண்டு ஓக் இலைகளைக் கொண்ட உச்ச தொப்பி ஒரு ராணுவ கர்னலை ஒத்திருக்கிறது" என்று ஒரு ராணுவ அதிகாரி கூறினார். </p>
      <p>இது குறித்து முன்னாள் ராணுவத் தலைவர் ஜெனரல் வி.பி. மாலிக், "ராணுவம் அல்லாத நபர்களால் ராணுவ சீருடைகளை நகலெடுப்பது மற்றும் அணிவது சட்டவிரோதமானது மற்றும் பாதுகாப்புக்கு ஆபத்தானது.  துணை ஜனாதிபதி செயலகம், மாநிலங்களவை மற்றும் ராஜ்நாத் சிங் ஜி ஆகியோர் இது குறித்து நடவடிக்கை எடுப்பார்கள் என்று நம்புகிறேன்" என ட்விட்டரில் கூறி இருந்தார்.</p>
      <p>இந்த நிலையில் மாநிலங்களவை காவலர்களின் சீருடை மாற்றப்பட்ட விவகாரம் குறித்து மறுபரிசீலனை செய்யப்படும் என  மாநிலங்களவை தலைவர் வெங்கையா நாயுடு தெரிவித்து உள்ளார்.</p>
      <p>இதுகுறித்து வெங்கையா நாயுடு கூறியதாவது;-</p>
      <p>பல்வேறு பரிந்துரைகளை பரிசீலித்த பின்னர் மாநிலங்களவை செயலகம் பாதுகாவலர்களுக்கு புதிய ஆடை மாற்றம் கொண்டு வந்தது. ஆனால் சில அரசியல் மற்றும் நல்ல நபர்களால் நாங்கள் சில  கருத்துக்களை பெற்றுள்ளோம். இதை மறுபரிசீலனை செய்ய செயலகத்தை கேட்க முடிவு செய்துள்ளேன் என கூறினார்.</p>
    </article>
  </body>
</html>