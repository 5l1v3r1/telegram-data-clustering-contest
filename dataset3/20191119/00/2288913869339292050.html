<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04724959"/>
    <meta property="og:site_name" content="De Standaard"/>
    <meta property="article:published_time" content="2019-11-19T00:28:00+00:00"/>
    <meta property="og:title" content="‘WeWork gaat 4.000 mensen ontslaan’"/>
    <meta property="og:description" content="WeWork, het Amerikaanse kantoorverhuurbedrijf, staat op het punt 4.000 mensen aan de deur te zetten. Het zou de ontslagen begin deze week aankondigen."/>
  </head>
  <body>
    <article>
      <h1>‘WeWork gaat 4.000 mensen ontslaan’</h1>
      <address>
        <time datetime="2019-11-19T00:28:00+00:00">19 Nov 2019, 00:28</time>
      </address>
      <p>WeWork, het Amerikaanse kantoorverhuurbedrijf, staat op het punt 4.000 mensen aan de deur te zetten. Het zou de ontslagen begin deze week aankondigen.</p>
      <p>Dat schrijft The New York Times op basis van ingewijden. Sommigen spreken zelfs over 5.000 tot 6.000 mensen.</p>
      <p>WeWork was ooit een lieveling van de Amerikaanse start-upscene. Het huurt kantoorruimte, vertimmert die en verhuurt die door als flexibele werklocaties. Maar de grote verliezen die het bedrijf opstapelde – 1,25 miljard dollar het afgelopen kwartaal – en de gecontesteerde managementstijl van de flamboyante oprichter, Adam Neumann, bracht het in de problemen.</p>
      <p>Een beursgang werd in allerijl afgeblazen en aandeelhouder Softbank moest diep in de buidel tasten om het bedrijf boven water te houden. </p>
    </article>
  </body>
</html>