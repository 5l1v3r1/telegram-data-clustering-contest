<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773996,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="יורטו 4 רקטות ששוגרו מסוריה, פיצוצים בדמשק"/>
    <meta property="og:description" content="ירי מסוריה, לראשונה אחרי יותר משנה: ב-4:52 לפנות בוקר נשמעה אזעקה בגולן ובגליל העליון, וכחצי שעה אחר כך מסר צה&quot;ל כי זוהו 4 שיגורים, וכיפת ברזל יירטה אותם. במקביל: דיווחים בסוריה על 4 פיצוצים בשדה התעופה של דמשק"/>
  </head>
  <body>
    <article>
      <h1>יורטו 4 רקטות ששוגרו מסוריה, פיצוצים בדמשק</h1>
      <h2>ירי מסוריה, לראשונה אחרי יותר משנה: ב-4:52 לפנות בוקר נשמעה אזעקה בגולן ובגליל העליון, וכחצי שעה אחר כך מסר צה"ל כי זוהו 4 שיגורים, וכיפת ברזל יירטה אותם. במקביל: דיווחים בסוריה על 4 פיצוצים בשדה התעופה של דמשק</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ynet</a></address>
      <p>ירי מסוריה לשטח ישראל, אחרי תקופה ארוכה של שקט בגזרה: בשעה 4:52 לפנות בוקר נשמעה אזעקה ביישובים בגולן ובגליל העליון, וכעבור כחצי שעה מסר צה"ל כי זוהו ארבעה שיגורים משטח סוריה לעבר שטח ישראל שיורטו על-ידי לוחמי כיפת ברזל. בצה"ל מסרו כי ככל הנראה אין נפילות בשטח ישראל.</p>
      <p>האזעקה נשמעה במושב שאר ישוב ובקיבוצים דן, דפנה, כפר סאלד ושניר שבגליל העליון, וכן בנמרוד, מסעדה, עין קנייא, מג'דל שמס ונווה אטי"ב שבצפון הגולן.</p>
      <p>כמה דקות אחר כך דווח בסוריה כי ארבעה פיצוצים נשמעו ברחבי שדה התעופה של דמשק. לפי דיווח של רשת ספוטניק בשפה הערבית, מערכות ההגנה האווירית הסוריות פעלו נגד יעדים עוינים בדרום המדינה.</p>
      <figure>
        <img src="https://images1.calcalist.co.il/PicServer2/20122005/300432/YE1432817-L.jpg"/>
        <figcaption>יירוט של כיפת ברזל <br/>צילום: גיל נחושתן</figcaption>
      </figure>
      <p>לפי פרסומים זרים, ישראל לא תקפה בסוריה ובעיראק זה שבועות ארוכים. בשבוע האחרון נרשמה תנועה אווירית ערה של מטוסי תובלה בין טהרן לדמשק, כשבמקביל נמשכו ההתרעות בצה"ל על פיגוע שמתכנן כוח קודס האיראני נגד יעד ישראלי בצפון.</p>
      <p>ראש המועצה האזורית גולן חיים רוקח פנה לתושבים וציין כי אין הנחיות מיוחדות בעקבות הירי מסוריה: "מערכת כיפת ברזל יירטה את השיגורים, לא אותרו נפילות בשטחנו. מועצה אזורית גולן נמצאת בקשר רציף עם גורמי הביטחון וההנחיות הן להמשך שגרה".</p>
      <p>האזעקה האחרונה בצפון שלא הייתה התרעת שווא אירעה לפני יותר משנה. זו גם כמובן הפעם הראשונה שבה נשמעה אזעקה בצפון מאז סבב ההסלמה בגבול עזה, שהסתיים בהפסקת אש עם הג'יהאד האיסלאמי. אתמול הודיעה ארצות הברית בהחלטה דרמטית כי ההתנחלויות אינן בלתי חוקיות, ומיד אחר כך פרסמה אזהרת מסע.</p>
    </article>
  </body>
</html>