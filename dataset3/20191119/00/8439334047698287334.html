<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/elegchoi-sto-rethumno-gia-ton-antikapnistiko-nomo.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T00:46:00+00:00"/>
    <meta property="og:title" content="Στο &quot;μικροσκόπιο&quot; των ελεγκτών για τον αντικαπνιστικό Νόμο και το Ρέθυμνο"/>
    <meta property="og:description" content="Τι δείχνουν τα πρώτα στοιχεία "/>
  </head>
  <body>
    <article>
      <h1>Στο "μικροσκόπιο" των ελεγκτών για τον αντικαπνιστικό Νόμο και το Ρέθυμνο</h1>
      <address>
        <time datetime="2019-11-19T00:46:00+00:00">19 Nov 2019, 00:46</time>
      </address>
      <p>
        <b>Τι δείχνουν τα πρώτα στοιχεία </b>
      </p>
      <p>Συνεχίζονται οι έλεγχοι στο πλαίσιο της εφαρμογής του αντικαπνιστικού νόμου σε ολόκληρη την επικράτεια. Ειδικότερα, επιθεωρητές της Εθνικής Αρχής Διαφάνειας σε συνεργασία με στελέχη της ΕΛ.ΑΣ., πραγματοποίησαν, από τις 8 έως τις 14 Νοεμβρίου, ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες.</p>
      <p>Συνολικά, ελέγχθηκαν 172 επιχειρήσεις (παιδότοποι, καφενεία, καφετέριες, μπαρ, κέντρα διασκέδασης και καταστήματα εστίασης) με μέγιστο αριθμό 1650 θαμώνων, από τις μεσημεριανές μέχρι τις πρώτες πρωινές ώρες.</p>
      <p>Στο 28% των περιπτώσεων οι ελεγκτές εντόπισαν καπνίζοντες στους εσωτερικούς χώρους των καταστημάτων. Στο 45% των περιπτώσεων οι εξωτερικοί χώροι (ανεξάρτητα από το εάν βρέθηκαν καπνίζοντες κατά τον έλεγχο) ήταν στεγασμένοι και περίκλειστοι, σε αντίθεση με τα όσα προβλέπονται στον αντικαπνιστικό νόμο.</p>
      <p>Επιπλέον, στο 55% των ελεγχθέντων επιχειρήσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</p>
      <p>Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων ενώ σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <p>O αντικαπνιστικός νόμος προβλέπει πρόστιμα που ξεκινούν από 100 και φτάνουν τα 10.000 ευρώ, σύμφωνα με τη σχετική Κοινή Υπουργική Απόφαση που έχει τεθεί πλέον σε πλήρη ισχύ.</p>
    </article>
  </body>
</html>