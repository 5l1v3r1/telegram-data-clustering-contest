<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/euro-2020/2019/11/19-63559923/ramsey_show_doppietta_e_galles_a_euro2020_manita_dell_olanda_di_de_ligt/"/>
    <meta property="og:site_name" content="Tuttosport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Ramsey show, doppietta e Galles a Euro2020. Manita dell'Olanda di De Ligt"/>
    <meta property="og:description" content="Il calciatore della Juve realizza due reti contro l'Ungheria e regala la qualificazione alla nazionale gallese. Goleada della Germania di Emre Can all'Irlanda del Nord, la Polonia di Szczesny vince 3-2 con la Slovenia, manita della Russia a San Marino"/>
  </head>
  <body>
    <article>
      <h1>Ramsey show, doppietta e Galles a Euro2020. Manita dell'Olanda di De Ligt</h1>
      <h2>Il calciatore della Juve realizza due reti contro l'Ungheria e regala la qualificazione alla nazionale gallese. Goleada della Germania di Emre Can all'Irlanda del Nord, la Polonia di Szczesny vince 3-2 con la Slovenia, manita della Russia a San Marino</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p><b>TORINO</b> - Si è completato il quadro delle 20 nazionali qualificate alla fase finale di <b>Euro2020</b> direttamente dai gironi. L'ultima a qualificarsi è il <b>Galles</b> che ha battuto 2-0 nel match decisivo l'<b>Ungheria</b> del ct italiano Rossi. Il Galles vola ad Euro2020 grazie ad <b>Aaron Ramsey</b>. Il calciatore della Juventus, infatti, ha realizzato la doppietta decisiva per la vittoria della nazionale gallese che vale il secondo posto nel girone E, dietro la Croazia, e la qualificazione all'Europeo. Nell'altra partita del gruppo, la <b>Slovacchia</b> ha battuto 2-0 l'Azerbaigian con la rete di Bozenik nel primo tempo e il gol di Hamsik nella ripresa.</p>
      <p>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034757">
          <b>Galles-Ungheria: curiosità e statistiche</b>
        </a>
      </p>
      <p>
        <a href="https://www.tuttosport.com/live/matchcentre/risultati.html?competition=235">
          <b>Qualificazioni Euro2020: le classifiche di gironi</b>
        </a>
      </p>
      <h3>Girone C</h3>
      <p>La <b>Germania</b> ha chiuso il gruppo C al primo posto con il netto successo casalingo contro l'<b>Irlanda del Nord</b>. A Francoforte, con Emre Can schierato in difesa da Low, finisce 6-1 per i tedeschi: dopo il vantaggio iniziale di Smith a inizio di gara, grande protagonista Gnabry con una tripletta, doppietta per Goretzka e gol nel recupero per Brandt. La Germania, così, ha difeso il primo posto a quota 21, con due punti di vantaggio sull'<b>Olanda</b> che ha battuto 5-0 l'<b>Estonia</b> ad Amsterdam. Con De Ligt titolare e De Vrij in panchina, manita degli olandesi di Koeman con la tripletta di Wijnaldum, la rete di Ake e il gol nel finale di Boadu. </p>
      <p>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034722">
          <b>Germania-Irlanda del Nord: curiosità e statistiche</b>
        </a>
      </p>
      <h3>Girone G</h3>
      <p>La <b>Polonia</b>, con Zielinski e Szczesny titolari, ha vinto 3-2 con la <b>Slovenia</b> nell'ultimo turno del girone G: polacchi in vantaggio dopo appena tre minuti con Szymanski, pareggio ospite al 14' con Matavz, a inizio ripresa Lewandowski riporta avanti i padroni di casa ma Ilicic pareggia a mezz'ora dal termine. Al 81', la rete di Goralski per la vittoria polacca. Espulso nel finale Kurtic, solo panchina per Piatek. Sconfitta, invece, per la seconda del gruppo, l'<b>Austria</b>, in <b>Lettonia</b>: decisivo il gol di Oss al 65'. La <b>Macedonia</b>, dopo due ko di fila, ha trovato la vittoria di misura contro <b>Israele</b>: con Pandev ed Elmas in campo dal primo minuto e Nestorovski entrato nella ripresa, la nazionale macedone ha vinto grazie al gol di Nikolov nei minuti di recupero del primo tempo.</p>
      <p>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034810">
          <b>Polonia-Slovenia: curiosità e statistiche</b>
        </a>
      </p>
      <h3>Girone I</h3>
      <p>Goleada del <b>Belgio</b> contro <b>Cipro</b>. Con Lukaku, Mertens e Castagne in panchina per tutta la partita, la selezione belga ha travolto 6-1 i ciprioti, passati in vantaggio con Ioannou, con le doppiette di De Bruyne e Benteke, il gol di Carrasco e l'autorete di Christoforou. Goleada anche per la <b>Russia</b>, 5-0 a San Marino con le reti di Kuzyayev, Petrov, Miranchuk, Ionov e Komlichenko. Infine, nell'altra partita del girone I, Scozia-Kazakistan 3-1.</p>
      <p>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034872">
          <b>Belgio-Cipro: curiosità e statistiche</b>
        </a>
      </p>
      <h3>Euro2020, le nazionali qualificate</h3>
      <p>Dopo Italia, Belgio, Polonia, Russia, Spagna, Ucraina, Francia, Inghilterra, Repubblica Ceca, Turchia, Finlandia, Svezia, Austria, Croazia, Germania, Olanda, Portogallo, Svizzera e Danimarca, anche il Galles vola ad Euro2020. Gli ultimi quattro posti disponibili verranno assegnati tramite gli spareggi di qualificazione, ai quali parteciperanno le 16 vincitrici dei gironi di Nations League (ovvero le quattro vincitrici dei gironi in ciascuna delle quattro divisioni).</p>
      <related>
        <a href="https://www.tuttosport.com/live/matchcentre/risultati.html?competition=235"/>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034757"/>
        <a href="https://www.tuttosport.com/archivio/calcio/euro-2020"/>
        <a href="https://www.tuttosport.com/news/calcio/euro-2020/2019/11/19-63535517/ufficiale_luis_enrique_e_di_nuovo_ct_della_spagna/?related_news"/>
        <a href="https://www.tuttosport.com/news/calcio/euro-2020/2019/11/18-63522177/svizzera_e_danimarca_all_europeo_valanga_spagna_sulla_romania/?related_news"/>
        <a href="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/?related_news"/>
        <a href="https://www.tuttosport.com/news/calcio/euro-2020/2019/11/18-63507378/cadena_cope_luis_enrique_ct_della_spagna_a_euro_2020_/?related_news"/>
      </related>
    </article>
  </body>
</html>