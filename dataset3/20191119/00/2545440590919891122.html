<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/bolivya-da-olenlerin-sayisi-25e-cikti/1650315"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Bolivya’da ölenlerin sayısı 25'e çıktı"/>
    <meta property="og:description" content="Bolivya'da 20 Ekim'deki seçimlerden bu yana süren şiddet dalgasında ölenlerin sayısı 25'e yükseldi."/>
  </head>
  <body>
    <article>
      <h1>Bolivya’da ölenlerin sayısı 25'e çıktı</h1>
      <h2>Bolivya'da 20 Ekim'deki seçimlerden bu yana süren şiddet dalgasında ölenlerin sayısı 25'e yükseldi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Sinan Doğan  </a></address>
      <h4>Ankara</h4>
      <p><b>Venezuela</b> ve diğer Latin Amerika ülkelerinde yayın yapan Telesur televizyonunun internet sitesinde yer alan habere göre, seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla Devlet Başkanı <b>Evo Morales</b>'in istifa ettiği, sonrasında Çokuluslu Yasama Meclisinin (<b>ALP</b>) üst kanadı Senatörler Meclisi Başkan Yardımcısı Jeanine Anez'in geçici devlet başkanlığına getirildiği ülkedeki şiddet olaylarında ölü sayısı arttı.</p>
      <p>Başkent La Paz yakınlarındaki El Alto kentinde göstericiler, Hükümet Sarayı'nın da bulunduğu Murillo Meydanı'nda "ırkçı ve darbeci" olmakla suçladıkları Anez’i istifaya çağırdı.</p>
      <p>Polisin göz yaşartıcı gaz ile müdahalede bulunduğu şiddet olaylarında bugüne kadar ölenlerin sayısı, 25'e çıktı.</p>
      <h3>Bolivya'daki kriz</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet, seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Morales'in tekrar seçim yapılacağı duyurusunun ardından Morales'in katılmadığı seçimler düzenlenene kadar protestoların devam edeceğini açıklamıştı.</p>
      <p>Morales, <b>Bolivya</b> Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>Anez, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <p>Bolivya'daki şiddet olaylarında ölü sayısı 25'e yükselirken, 8'i gazeteci, 56'sı polis, 715 kişi yaralandı. Olaylarda, bin 112 kişi gözaltına alındı, 50 kişi de tutuklandı.</p>
      <related>
        <a href="https://www.aa.com.tr/tr/dunya/bolivya-da-olenlerin-sayisi-25e-cikti/1650315"/>
        <a href="https://www.aa.com.tr/tr/dunya/bolivyada-gostericiler-anezin-gorevi-birakmasini-istedi/1649259"/>
        <a href="https://www.aa.com.tr/tr/dunya/moralesten-bolivyada-sokak-catismalarina-son-verilmesi-cagrisi/1648993"/>
        <a href="https://www.aa.com.tr/tr/dunya/bolivya-daki-olaylarda-bugune-kadar-23-kisi-oldu-715-kisi-yaralandi/1648273"/>
        <a href="https://www.aa.com.tr/tr/dunya/moralesin-partisinden-secim-hamlesi/1647693"/>
        <a href="https://www.aa.com.tr/tr/dunya/bolivyadaki-olaylarda-olenlerin-sayisi-18e-yukseldi/1647646"/>
      </related>
    </article>
  </body>
</html>