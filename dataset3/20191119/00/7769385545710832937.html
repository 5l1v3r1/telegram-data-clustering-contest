<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prabhanews.com/2019/11/mummy-cant-be-amma/"/>
    <meta property="og:site_name" content="ఆంధ్రప్రభా"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="అమరావతి : మమ్మీ కాలేదు అమ్మ"/>
    <meta property="og:description" content="కొంతకాలంగా ఆంధ్రప్రదేశ్‌లో నెలకొన్న తెలుగు, ఇంగ్లీష్‌ వివాదం ఇప్పుడు జాతీయ స్థాయిలో చర్చనీయాంశమైంది. పార్లమెంట్‌ శీతాకాల సమావేశాల ప్రారంభం రోజునే విజయవాడ ఎంపీ కేశినేని నాని స్థానిక భాషలకు ప్రోత్సా హంపై లేవదీసిన ప్రశ్న పార్లమెంట్‌ను కుదిపేసింది. లోక్‌సభ ఈ అంశానికి అత్యంత ప్రాధాన్యతనిచ్చింది. స్థానిక భాషల్ని నిర్వీర్యపర్చే చర్యల్ని అడ్డుకోవడంతోపాటు ఆ భాషలకున్న ప్రాచీనత, సంస్కృతి, సంప్రదాయాల పరిరక్షణ బాధ్యతను కేంద్రం నిర్వర్తిస్తున్న వైనాన్ని ఈ సందర్భంగా సంబంధిత మంత్రి లోక్‌సభకు వివరణ ఇవ్వాల్సి వచ్చింది. ఇంగ్లీష్‌లో చదివితే మాత్రమే విద్యార్థులకు ఉన్నత విద్య, ఉద్యోగావకాశాలు లభిస్తాయన్నది ఆంధ్రప్రదేశ్‌ ప్రభుత్వ వాదనగా ఉంది. ముఖ్యమంత్రి నుంచి మంత్రులు, ఆ పార్టీ నాయకులంతా నిర్బంధ ఇంగ్లీష్‌ మీడియం విధానాన్ని వెనకేసుకొస్తున్నారు. దాన్ని ప్రజలపై బలవంతంగా రుద్దేందుకు ప్రయత్నిస్తున్నారు. తమ వాదన సరైనదేన నంటూ ప్రజల్ని విమర్శకుల్ని ఒప్పించేందుకు పలురకాల ఉదాహరణలిస్తున్నారు. అయితే ఈ అంశంలో విమర్శలు గుప్పిస్తున్న వారెవరూ ఇంగ్లీష్‌ మాధ్యమం వద్దనడంలేదు. కానీ ఇంగ్లీష్‌తో పాటు తెలుగుకు కూడా ప్రాధాన్యతనివ్వాలని డిమాండ్‌ చేస్తున్నారు.…"/>
  </head>
  <body>
    <article>
      <h1>అమరావతి : మమ్మీ కాలేదు అమ్మ</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <ul>
        <li>ఆంధ్రప్రభ దినపత్రిక పేజ్ వన్ స్పెషల్ స్టోరీ</li>
        <li>ఇంగ్లీష్‌తోనే భవిష్యత్‌ అనడం మాతృభాషను అవమానించడమే</li>
        <li>ప్రాధాన్యం పేరుతో రుద్దుడు రాజ్యాంగ వ్యతిరేకం</li>
        <li>4 ఏళ్ల క్రితమే సర్కారీ స్కూళ్లలో ఆంగ్ల మాధ్యమం</li>
        <li>పెద్దల పిల్లలు కూడా తెలుగులోనే పఠనం</li>
        <li>మాతృభాషపై మమకారమే కారణం</li>
        <li>వారెవరికీ భవిష్యత్‌పై భయం లేదు</li>
        <li>ఉన్నతోద్యోగాలు సాధిస్తామని ధీమాతోనే ఉన్నారు</li>
        <li>తెలుగు మాధ్యమాన్ని కొనసాగించాలి</li>
        <li>ఎంచుకునే అవకాశం ఇవ్వాలి</li>
        <li>ఆంగ్ల మాధ్యమం కూడా ఉన్న స్కూళ్లలో అధ్యయనం జరపాలని నిపుణుల సూచనలు</li>
      </ul>
      <p>కొంతకాలంగా ఆంధ్రప్రదేశ్‌లో నెలకొన్న తెలుగు, ఇంగ్లీష్‌ వివాదం ఇప్పుడు జాతీయ స్థాయిలో చర్చనీయాంశమైంది. పార్లమెంట్‌ శీతాకాల సమావేశాల ప్రారంభం రోజునే విజయవాడ ఎంపీ కేశినేని నాని స్థానిక భాషలకు ప్రోత్సా హంపై లేవదీసిన ప్రశ్న పార్లమెంట్‌ను కుదిపేసింది. లోక్‌సభ ఈ అంశానికి అత్యంత ప్రాధాన్యతనిచ్చింది. స్థానిక భాషల్ని నిర్వీర్యపర్చే చర్యల్ని అడ్డుకోవడంతోపాటు ఆ భాషలకున్న ప్రాచీనత, సంస్కృతి, సంప్రదాయాల పరిరక్షణ బాధ్యతను కేంద్రం నిర్వర్తిస్తున్న వైనాన్ని ఈ సందర్భంగా సంబంధిత మంత్రి లోక్‌సభకు వివరణ ఇవ్వాల్సి వచ్చింది.<br/>ఇంగ్లీష్‌లో చదివితే మాత్రమే విద్యార్థులకు ఉన్నత విద్య, ఉద్యోగావకాశాలు లభిస్తాయన్నది ఆంధ్రప్రదేశ్‌ ప్రభుత్వ వాదనగా ఉంది. ముఖ్యమంత్రి నుంచి మంత్రులు, ఆ పార్టీ నాయకులంతా నిర్బంధ ఇంగ్లీష్‌ మీడియం విధానాన్ని వెనకేసుకొస్తున్నారు. దాన్ని ప్రజలపై బలవంతంగా రుద్దేందుకు ప్రయత్నిస్తున్నారు. తమ వాదన సరైనదేన నంటూ ప్రజల్ని విమర్శకుల్ని ఒప్పించేందుకు పలురకాల ఉదాహరణలిస్తున్నారు. అయితే ఈ అంశంలో విమర్శలు గుప్పిస్తున్న వారెవరూ ఇంగ్లీష్‌ మాధ్యమం వద్దనడంలేదు. కానీ ఇంగ్లీష్‌తో పాటు తెలుగుకు కూడా ప్రాధాన్యతనివ్వాలని డిమాండ్‌ చేస్తున్నారు. ముఖ్యంగా విద్యార్థి ఇష్టానికనుగు ణంగా మాధ్యమాన్ని ఎంచుకునే అవకాశం ప్రభుత్వం కల్పించాలని కోరుతున్నారు. ఇందుకు సంబంధించి తుది నిర్ణయ ప్రకటనకు ముందే విద్యార్థులు, వారి తల్లిదండ్రులతో చర్చించాల్సిన అవసరాన్ని నొక్కి చెబుతున్నారు.<br/>వాస్తవానికి నాలుగైదేళ్ళ క్రితమే ప్రభుత్వ పాఠశాలల్లో కూడా ఇంగ్లీష్‌ మాధ్యమాన్ని ప్రవేశపెట్టారు. అయితే పూర్తిగా ఇంగ్లీష్‌లోనే కాకుండా ఇంగ్లీష్‌, తెలుగు మాధ్యమాల్లో ఒకదాన్ని ఎంచుకునే అవకాశాన్ని విద్యార్థులకు కల్పించారు. దీంతో సగటున ఈ పాఠశాలల్లో 60శాతం మంది ఇంగ్లీష్‌ మాధ్యమంలో చదువుతుంటే 40శాతం మంది తెలుగు మాధ్యమంలో కొనసాగుతున్నారు. ఉన్నత విద్యావంతులున్న పాఠశాలల్లో కూడా 40శాతం మంది ఇప్పటికీ తెలుగు మాధ్యమాన్నే అనుసరిస్తున్నారు. ఉదాహరణకు తూర్పుగోదావరి జిల్లా కాకినాడలోని 3వ ఏపీఎస్‌పీ బెటాయిలియన్‌ ఆవరణలో గల ప్రభుత్వ పాఠశాలలో నాలుగేళ్ళ క్రితమే ఇంగ్లీష్‌ మాధ్యమం ప్రవేశపెట్టారు. కానీ ఇప్పటికీ ఇక్కడ 40నుంచి 42శాతం మంది విద్యార్థులు తెలుగులో చదువుతున్నారు. మిగిలిన వారు ఇంగ్లీష్‌ మీడియం అనుసరిస్తున్నారు. ఈ పాఠశాల విద్యార్థులంతా ఏపీఎస్‌పీ బెటాలియన్‌ అధికార్లు, సిబ్బంది పిల్లలే. వీరిలో అత్యున్నత స్థాయి నుంచి సాధారణ స్థాయి వరకు ప్రభుత్వోద్యోగులున్నారు. వీరంతా వివిధ రకాల డిగ్రీలు, విద్యార్హతలు కలిగినవారే. వారి పిల్లల్లో 40శాతం వరకు ఇంకా తెలుగు మీడియంలోనే విద్యను కొనసాగిస్తున్నారు. ఇందుకు కారణం పిల్లలతోపాటు వారి తల్లిదండ్రులకు మాతృభాషపై ఉన్న ఆకాంక్ష. అలాగే ఇంగ్లీష్‌లో పాఠ్యాంశాల్ని అవగాహన చేసుకోలేరన్న ఆందోళనలే. వీరెవరికీ భవిష్యత్‌ పట్ల భయం లేదు. ఖచ్చితంగా ఉన్నతోద్యోగాలు సాధిస్తామన్న ధీమా కూడా ఉంది.. కేవలం ఇంగ్లీష్‌ మాధ్యమాన్ని అనుసరించి లేదా ఇంగ్లీష్‌లో పాఠ్యాంశాన్ని ఔపోశన పట్టిన వారికి మాత్రమే ఉన్నత భవిష్యత్‌ ఉంటుందనడం విశ్వాసం కలిగించడంలేదు. ఇప్పటికీ వేద పాఠశాలలు మూడు పువ్వులు, ఆరుకాయలుగా విరాజిల్లుతున్నాయి. రోజురోజుకు వీటిలో చేరుతున్న విద్యార్థుల సంఖ్య పెరుగుతోంది. వేదం, స్మార్తం పట్ల ఆకర్షణ అధికమైంది. సంస్కృతంలో బోధించే వీటిని విద్యార్థులు ఔపోశన పడుతున్నారు. అత్యున్నత స్థాయి ప్రభుత్వోద్యోగాలు పొందుతున్నారు. అలాగే ఉర్దూ మీడియంలో చదువుతున్న విద్యార్థులు కూడా ప్రభుత్వోద్యోగాలకు ఎంపికౌతున్నారు. ఇంగ్లీష్‌ చదువుకు ప్రాధాన్యత ఉండొచ్చు. అంతమాత్రాన ఇతర భాషలపై బురదజల్లే యత్నం రాజ్యాంగవిరుద్ధం. దేశంలో మతస్వేచ్ఛ, భావప్రకటన స్వేచ్ఛలున్నాయి. అలాగే నచ్చిన భాషను ఎంచుకునే హక్కు కూడా రాజ్యాంగం కల్పించింది. ఈ విషయంలో విద్యార్థులపై బలవంతంగా ఇంగ్లీష్‌ రుద్దడం రాజ్యాంగ వ్యతిరేకం. పైగా ఇంగ్లీష్‌ వల్లే భవిష్యత్‌ ఉంటుందంటూ ప్రచారం చేయడం మాతృభాషను అవమానించడమేనని పరశీలకులు విశ్లేషిస్తున్నారు.<br/>ఇంగ్లీష్‌ మాధ్యమాన్ని ప్రవేశపెట్టడంతో పాటు తెలుగు మాధ్యమాన్ని కూడా ప్రభుత్వ పాఠశాలల్లో కొనసాగించాలి. విద్యార్థులు, వారి తల్లిదండ్రులు ఇష్టానుసారం తమ భాషనెంచుకునే అవకాశమివ్వాలి. ఇప్పటికే ఇంగ్లీష్‌ మాధ్యమం కూడా అందుబాటులో ఉన్న పాఠశాలల్లో ఆ మాధ్యమం పట్ల విద్యార్థుల్లోగల ఆకర్షణ, అవగాహనలపై విస్తృత స్థాయిలో అధ్యయనం జరిపించాలి. అనంతరం ప్రజల డిమాండ్‌కు అనుగుణంగా నిర్ణయం తీసుకోవాలని వీరు ప్రభుత్వానికి సూచిస్తున్నారు.</p>
    </article>
  </body>
</html>