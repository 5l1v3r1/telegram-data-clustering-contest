<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/v-cesku-vyrostou-uz-pristi-rok-dalsi-4-ultra-rychle-nabijeci-stanice-ionity-4581"/>
    <meta property="og:site_name" content="fDrive.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="V Česku vyrostou už příští rok další 4 ultra-rychlé nabíjecí stanice IONITY"/>
    <meta property="og:description" content="První nabíjecí stanice IONITY se otevře ještě letos, a to konkrétně kousek od Berouna Další stanice posléze vyrostou například na dálnicích D11, D2 a D1 Nabíjení bude za jednorázovou cenu 205 Kč bez ohledu na to, kolik energie nabijete"/>
  </head>
  <body>
    <article>
      <h1>V Česku vyrostou už příští rok další 4 ultra-rychlé nabíjecí stanice IONITY</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Martin Pultzner</a></address>
      <ul>
        <li>
          <b>První nabíjecí stanice IONITY se otevře ještě letos, a to konkrétně kousek od Berouna</b>
        </li>
        <li>
          <b>Další stanice posléze vyrostou například na dálnicích D11, D2 a D1</b>
        </li>
        <li>
          <b>Nabíjení bude za jednorázovou cenu 205 Kč bez ohledu na to, kolik energie nabijete</b>
        </li>
      </ul>
      <p>Panevropská síť ultra-rychlých nabíjecích stanic IONITY , za kterou stojí přední světové automobilky, se rychle rozrůstá. Momentálně je po celé Evropě v provozu více než 170 stanic, dalších 70 se staví a do dvou let má počet nabíjecích míst dosahovat úctyhodného čísla 400. Do tohoto počtu budeme moci započíst také několik stanic v Česku.</p>
      <figure>
        <img src="https://cdn.24net.cz/5/obrazek/mapa-planovanych-nabijecich-stanic-ionity-31903"/>
      </figure>
      <p>Letos se v Česku spustí první IONITY u <a href="https://fdrive.cz/clanky/prvni-nabijeci-stanice-ionity-v-ceske-republice-vyroste-v-beroune-4086">Berouna</a> na dálnici D5, která se stane nejrychlejší nabíjecí lokalitou v Česku. Brzy se ale dočkáme dalších. Ministerstvo dopravy na konferenci Čistá mobilita v chytrých městech konané na veletrhu e-Salon oznámilo, že v příštím roce v Česku vyrostou další čtyři nabíjecí lokality IONITY s tím, že je již v plánu jedna i na rok 2021.</p>
      <p>Jedna bude u dálnice D5 u hraničního přechodu Rozvadov, kde svoji ultra-rychlou nabíjecí stanici staví také E.ON. Další dvě najdeme na strategickém umístění u dálnice D1 v obou směrech zhruba na 100. kilometru. IONITY stanice se dočká také hradecká dálnice D11 zhruba na 20. kilometru u Prahy. Poslední plánovanou lokalitou pak je dálnice D2 mezi Brnem a Břeclaví.</p>
      <p>Přesné termíny spuštění nebo umístění nových lokalit IONITY zatím nejsou známé. Všechny nové stanice by měly disponovat čtyřmi nabíjecími stojany s výkonem 350 kW. Za nabití se u IONITY bude platit jednotná částka 205 Kč.</p>
      <h3>První Ionity v České republice</h3>
      <figure>
        <iframe src="https://www.youtube.com/embed/WiRzbnfpFa8" width="640" height="360" data-service="Youtube" scrolling="no"/>
      </figure>
      <related>
        <a href="https://fdrive.cz/clanky/spanelsko-a-skotsko-hlasi-sve-prvni-nabijeci-stanice-od-ionity-4478"/>
        <a href="https://fdrive.cz/clanky/prvni-nabijeci-stanice-ionity-v-ceske-republice-vyroste-v-beroune-4086"/>
        <a href="https://fdrive.cz/clanky/vyzkouseli-jsme-nabijeni-na-stanici-ionity-neni-to-nic-sloziteho-3340"/>
        <a href="https://fdrive.cz/clanky/sit-nabijecek-ionity-rychle-roste-uz-cita-150-stanic-4376"/>
        <a href="https://fdrive.cz/clanky/hyundai-vstupuje-do-podniku-ionity-jaky-bude-mit-podil-4281"/>
        <a href="https://fdrive.cz/clanky/prvni-ultrarychla-nabijeci-stanice-ionity-odstartuje-v-cesku-vime-kdy-4192"/>
      </related>
    </article>
  </body>
</html>