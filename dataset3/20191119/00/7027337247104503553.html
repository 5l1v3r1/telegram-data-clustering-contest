<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699110/%D8%A8%DB%8C%D8%A7%D9%86%DB%8C%D9%87-%D8%A7%D8%B1%D8%AA%D8%B4-%D8%A7%DB%8C%D8%B1%D8%A7%D9%86-%D9%85%D8%AD%DA%A9%D9%88%D9%85%DB%8C%D8%AA-%D8%AD%D8%B1%DA%A9%D8%A7%D8%AA-%D9%85%D8%B0%D8%A8%D9%88%D8%AD%D8%A7%D9%86%D9%87-%D8%AF%D8%B4%D9%85%D9%86%D8%A7%D9%86-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="بیانیه ارتش ایران: محکومیت حرکات مذبوحانه دشمنان در حوادث اخیر"/>
    <meta property="og:description" content="ارتش به دنبال حوادث روز های گذشته، بیانیه ای صادر کرد."/>
  </head>
  <body>
    <article>
      <h1>بیانیه ارتش ایران: محکومیت حرکات مذبوحانه دشمنان در حوادث اخیر</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038634_925.jpg"/>
      </figure>
      <p>ارتش به دنبال حوادث روز های گذشته، بیانیه ای صادر کرد.</p>
      <p>به گزارش خبرگزاری مهر، متن بیانیه به این شرح است:</p>
      <p> </p>
      <p>بسم‌الله‌الرحمن‌الرحیم</p>
      <p>همزمان با تمرکز بر استمرار امنیت و آرامش در میهن عزیزمان و ضرورت روشنگری مردم از دسیسه‌ها و توطئه‌های از پیش طراحی شده دشمنان نظام، ضرورت دارد هوشیاری و ارتقاء آمادگی‌ها برای مقابله با هرگونه توطئه‌ای که امنیت مرزهای ایران اسلامی را تهدید کند مورد توجه قرار گیرد.</p>
      <p>دشمنان قسم خورده انقلاب اسلامی از چهار دهه پیش تا کنون در جهت فروپاشی نظام مقدس جمهوری اسلامی ایران از هیچ تلاشی فروگذار نکرده‌اند و همواره با نقشه‌های متعدد درصدد تحقق این خیال خام بوده‌اند.</p>
      <p>در مقطعی که جبهه مقاومت با غلبه بر تروریسم دست‌ساخته و مورد حمایت آمریکا فصل جدیدی از پیروزی ملت‌های مسلمان منطقه را رقم زده و جمهوری اسلامی ایران مقتدرانه در مقابل فشار حداکثری دشمن مقاومت کرده و دشمن را در موضع ضعف و استیصال قرار داده است، کینه ورزان و دشمنان زخم خورده اسلام و انقلاب به فتنه جدیدی علیه انقلاب روی آورده‌اند و با بهره گیری از تمامی عده و عٌده و افراد مزدور و یا فریب خورده و رسانه های شیطانی به مقابله با انقلاب اسلامی ایران برخاسته‌اند.</p>
      <p>ارتش جمهوری اسلامی ایران با عنایت به تدابیر روشنگرانه فرماندهی معظم کل قوا در پیش بینی فتنه‌های دشمنان و راهبردها و راه‌کارهای مقابله با آن، یکی از مهمترین ضروریات امروز را مراقبت از توطئه‌هایی می‌داند که امنیت مرزهای زمینی، هوایی و دریایی را تحت تأثیر قرار ‌دهد.</p>
      <p>همچنین ارتش جمهوری اسلامی ایران ضمن تحسین مقاومت و بصیرت بی نظیر ملت شریف ایران اسلامی در مقابل فشارهای اقتصادی ناشی از تحریم‌های ظالمانه استکبار تاکید می کند، فرزندان ملت در ارتش ضمن محکومیت حرکات مذبوحانه دشمنان در حوادث اخیر و ابراز خشنودی از اهتمام مردم و رهنمود های حکیمانه رهبر معظم انقلاب اسلامی(مد ظله العالی) و تلاش دستگاه‌های حاکمیتی و نهادهای انتظامی و امنیتی در فرونشاندن این توطئه، آمادگی و هوشیاری کامل دفاع از استقلال، تمامیت ارضی و نظام جمهوری اسلامی ایران را با حفظ و ارتقای آمادگی‌های دفاعی، اصلی اجتناب ناپذیر برای همگان دانسته و یادآور می‌شود در این راه و برای صیانت از مردم شریف و حفظ دستاوردهای نظام در مقابل هرگونه تعدی و تجاوز دشمنان با تمام قدرت ایستاده است.</p>
    </article>
  </body>
</html>