<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-nea-kampania-toy-isyrizagr-h-kanonikothta-se-briskei-pantoy"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Η νέα καμπάνια του isyriza.gr - «Η κανονικότητα σε βρίσκει παντού»"/>
    <meta property="og:description" content="Ανεβάζει ταχύτητα ο ΣΥΡΙΖΑ όσο πλησιάζουν οι γιορτές των Χριστουγέννων επιδιώκοντας αφενός να γραφτούν όσα περισσότερα νέα μέλη στην πλατφόρμα isyriza.gr αφετέρου να την εμπλουτίσει με θέματα επικαιρότητας και να την κάνει πιο ελκυστική στα ήδη μέλη του κόμματος που έχουν αποκτήσει κωδικό χρήστη."/>
  </head>
  <body>
    <article>
      <h1>Η νέα καμπάνια του isyriza.gr - «Η κανονικότητα σε βρίσκει παντού»</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Δημήτρης Χατζηνικόλας</a></address>
      <h4>Ανεβάζει ταχύτητα ο ΣΥΡΙΖΑ όσο πλησιάζουν οι γιορτές των Χριστουγέννων επιδιώκοντας αφενός να γραφτούν όσα περισσότερα νέα μέλη στην πλατφόρμα isyriza.gr αφετέρου να την εμπλουτίσει με θέματα επικαιρότητας και να την κάνει πιο ελκυστική στα ήδη μέλη του κόμματος που έχουν αποκτήσει κωδικό χρήστη.</h4>
      <p>Από την περασμένη Παρασκευή μάλιστα, το κόμμα <b>«τρέχει» μία νέα καμπάνια με σαφή στόχευση στη νεολαία και στους φοιτητές,</b> απευθύνοντας ευρύ κάλεσμα σε όλους να συμμετάσχουν στην πλατφόρμα isyriza.gr.</p>
      <p>Αφορμή για τη νέα αυτή καμπάνια με την κωδική ονομασία «Η κανονικότητα σε βρίσκει παντού» αποτέλεσε η εισβολή των ΜΑΤ στην <b>ΑΣΟΕΕ </b>και οι επιθέσεις στους φοιτητές, η εισβολή αστυνομικών σε κινηματογράφους κατά ανηλίκων που έβλεπαν την ταινία «<b>Τζόκερ</b>» και η εισβολή αστυνομικών σε κέντρο διασκέδασης όπου έβαλαν 300 νέους να γονατίζουν με τα χέρια πίσω από την πλάτη.</p>
      <p>Ο στόχος της καμπάνιας είναι να στηλιτεύσει <i>«την οπισθοδρομική κανονικότητα της κυβέρνησης μέσα από την καθεστωτική και ακροδεξιά διολίσθηση σε ένα ακραίας μορφής δόγμα νόμος και τάξη».</i></p>
      <p>Το κεντρικό μήνυμα στα social media είναι: <i>«Θα αφήσεις τον συντηρητισμό και τον αυταρχισμό να γίνουν κανονικότητα; Έλα με ιδέες και όρεξη για να βρούμε τις απαντήσεις. Είναι στο χέρι σου. Μπες στο isyriza.gr να φτιάξουμε μαζί και καλύτερα τη νέα εποχή»</i>.</p>
      <p>Η εν λόγω καμπάνια απευθύνεται κυρίως στη νέα γενιά για να φτιάξει τον ΣΥΡΙΖΑ της νέας εποχής πάνω στα μεγάλα, αλλά και καθημερινά ζητήματα που απασχολούν τους νέους ανθρώπους.</p>
      <p>Στο πλαίσιο αυτό, η νεανική καμπάνια λέει ανοιχτά <i>«ελάτε να ανοίξουμε σε ανθρώπους, σε προτάσεις, σε ιδέες»</i>, «<i>σας χρειαζόμαστε τον καθένα και την καθεμιά ξεχωριστά και όλους μαζί για να φτιάξουμε το νέο παράδειγμα, ένα μεγάλο κόμμα που θα δίνει μάχες, θα κάνει αντιπολίτευση, θα υπάρχει ζωντανό στην κοινωνία και θα προσπαθεί να πείσει ώστε ο ΣΥΡΙΖΑ να ξαναπάρει τη διακυβέρνηση της χώρας».</i></p>
      <p>Στόχος είναι η πλατφόρμα<b> isyriza.gr</b> να γίνει το «ανοιχτήρι», που θα ανοίξει τις επιθυμίες, τις σκέψεις, τις προτάσεις των ανθρώπων. Και ο καθένας και η καθεμιά που μπαίνει σε αυτή να γνωρίζει ότι από την πρώτη στιγμή έχει σημαντικό ρόλο.</p>
      <p>Πρόθεση των εμπνευστών της είναι να αποπνέει μια αμεσότητα αλλά και μία αίσθηση ότι αυτό στο οποίο τους καλεί δεν φτιάχνεται από ειδικούς, φτιάχνεται από ανθρώπους, απλούς και καθημερινούς. Είναι χειροποίητο. Είναι δηλαδή DIY. Έτσι το μήνυμα είναι «Do isyriza Yourself», δηλαδή «φτιάξε τον ΣΥΡΙΖΑ ο καθένας και η καθεμιά ξεχωριστά», «φτιάξε τον ΣΥΡΙΖΑ καλύτερα – φτιάξε τον ΣΥΡΙΖΑ μαζί μας».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>