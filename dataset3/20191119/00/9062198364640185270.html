<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3378897/gecim-sikintisi-belgelendi-vatandas-resmi-rakamlara-guvenmiyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Geçim sıkıntısı belgelendi! Vatandaş, resmi rakamlara güvenmiyor…"/>
    <meta property="og:description" content="Hükümet ve TÜİK, açıkladığı rakamlarla pembe tablolar çizerken, yapılan araştırmalarla vatandaşın geçim sıkıntısı çektiği belgelendi."/>
  </head>
  <body>
    <article>
      <h1>Geçim sıkıntısı belgelendi! Vatandaş, resmi rakamlara güvenmiyor…</h1>
      <h2>Hükümet ve TÜİK, açıkladığı rakamlarla pembe tablolar çizerken, yapılan araştırmalarla vatandaşın geçim sıkıntısı çektiği belgelendi.</h2>
      <address>
        <time datetime="2019-11-19T00:30:00+00:00">19 Nov 2019, 00:30</time>
      </address>
      <p>Avrasya Araştırma’nın anketine göre vatandaşlar, TÜİK’in enflasyon ve işsizlik rakamlarını düşük gösterdiğini savunurken, vatandaşların yaklaşık yüzde 84’ü ise geçim sıkıntısı çektiğini ifade ediyor. Bu durum, vatandaşların artık resmi rakamlara güvenmediğini ortaya koyarken, toplumun büyük bir kısmının ise geçim sıkıntısı çektiğini belgelemiş oldu.</p>
      <p>Resmi rakamlarla vatandaşın rakamları örtüşmüyor. TÜİK’e göre düşük olan veriler, vatandaşa göre çok daha yüksek. Avrasya Araştırma Şirketi’nin yaptığı son gündem anketinin sonuçları vatandaşların yüzde 84’ünün geçim sıkıntısı çektiğini ortaya koyarken, TÜİK’in rakamlarının ise gerçeklikten uzak olduğunu ortaya koydu.</p>
      <h3>VATANDAŞLARIN YÜZDE 79,9’U ‘ENFLASYON DAHA YÜKSEK’ DİYOR</h3>
      <p>Avrasya Araştırma Şirketi’nin 26 ilde 2 bin 60 kişi ile yüz yüze yaptığı anketin sonuçları, Türkiye’deki vahim tabloyu ortaya koydu. TÜİK’in enflasyon ve işsizlik rakamlarının sorulduğu vatandaşların verdiği cevaplar, vatandaşın resmi rakamlara güvenmediğini gözler önüne serdi. “TÜİK’in açıkladığı enflasyon oranı gerçeği yansıtıyor mu?” sorusuna vatandaşların sadece yüzde 7,7’si gerçeği yansıttığını ifade ederken, yüzde 79,9’luk bir kitle ise enflasyon rakamlarının daha yüksek olduğunu belirtti.</p>
      <h3>VATANDAŞLARIN CEVAPLARI TÜİK’İN VERİLERİNİ TARTIŞMAYA AÇTI</h3>
      <p>“Sizce TÜİK işsizlik oranları gerçeği yansıtıyor mu?” şeklindeki soruya ise ankete katılanların yüzde 8,1 gerçeği yansıttığını belirtirken, yüzde 81,3’lük bir kesim ise rakamların TÜİK’in açıkladığından daha yüksek olduğu cevabını verdi. Vatandaşların hem işsizlik hem de enflasyon rakamlarının TÜİK’in açıkladığı rakamlardan daha yüksek olduğunu ifade etmesi TÜİK’in verilerini tekrar tartışmaya açtı. Bilindiği gibi TÜİK enflasyonu yüzde 8,55 olarak açıklarken, son işsizlik oranını ise yüzde 14 olarak kayıtlara geçirmişti.</p>
      <h3>YÜZDE 84’Ü GEÇİNEMİYOR</h3>
      <p>Araştırmanın en dikkat çeken sorusu ise geçimle ilgili oldu. “Geçim sıkıntısı yaşıyor musunuz?” şeklindeki soruya vatandaşların yüzde 45‘i ‘çok zor geçiniyorum’ cevabını verirken katılımcıların yüzde 38,1’i ise ‘geçinemiyorum’ cevabını verdi. Vatandaşların sadece yüzde 16’sı ‘rahat geçiniyorum’ cevabını verdi. Bu veriler ise Türkiye’de vatandaşların yaklaşık yüzde 84’ünün geçim sıkıntısı çektiğini gözler önüne serdi.</p>
      <p> </p>
    </article>
  </body>
</html>