<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199903"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="টিসিবি’র পিয়াজ বিক্রি, শৃঙ্খলায় পুলিশ"/>
    <meta property="og:description" content="পিয়াজের দাম অস্বাভাবিক হওয়ায় ট্রাকে করে ৪৫ টাকা কেজিতে পিয়াজ বিক্রি করছে ট্রেডিং কর্পোরেশন অব বাংলাদেশ (টিসিবি)। কম দামে পিয়াজ পাওয়ায় প্রতিটি বিক্রয় কেন্দ্রে হুমড়ি খেয়ে পড়ছেন সাধারণ মানুষ। ক্রেতাদের সামাল দিতে গুরুত্বপূর্ণ পয়েন্টগুলোতে নিরাপত্তা দিচ্ছে ঢাকা মেট্রোপলিটন পুলিশ। সংশ্লিষ্ট এলাকার থানা পুলিশের দল পিয়াজ বিক্রির সময় অবস্থান করে ক্রেতাদের লাইন ঠিক রাখা ও টোকেন দেয়ার কাজ করছেন। টিসিবি সূত্র জানায়, গত কয়েক দিন ট্রাক সেলে চাপ বাড়ায় কোনো কোনো স্থানে বিশৃঙ্খলা দেখা দেয়। তাই পরিস্থিতি নিয়ন্ত্রণে রাখার জন্য ঢাকা মেট্রোপলিটন পুলিশের সহায়তা চাওয়া হয় টিসিবি’র পক্ষ থেকে। এরপর গুরুত্বপূর্ণ বিক্রয় কেন্দ্রে পুলিশ দেয়া হয়। আগের দিন রাজধানীর প্রেস ক্লাব, খামারবাড়িসহ  বিভিন্ন স্থানে বিশৃঙ্খলা হলেও গতকাল অনেকটা সুশৃঙ্খলভাবেই লাইনে দাঁড়িয়ে ক্রেতারা পিয়াজ কিনেছেন। কাওরান বাজার ও খামার বাড়ি মোড়ে গিয়ে দেখা যায়, ক্রেতারা সকাল থেকে দীর্ঘ সময় লাইনে দাঁড়িয়ে পিয়াজ কিনছেন। মাঝে মাঝে একটু হট্টগোল হলেও পুলিশের ৩-৪ জন সদস্য তা নিয়ন্ত্রণ করছেন। খামার বাড়িতে তিন ঘণ্টা লাইনে দাঁড়িয়ে ছিলেন মরিয়ম বেগম। তিনি বলেন, দাঁড়িয়ে থাকতে থাকতে পা…"/>
  </head>
  <body>
    <article>
      <h1>টিসিবি’র পিয়াজ বিক্রি, শৃঙ্খলায় পুলিশ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">স্টাফ রিপোর্টার</a></address>
      <p>পিয়াজের দাম অস্বাভাবিক হওয়ায় ট্রাকে করে ৪৫ টাকা কেজিতে পিয়াজ বিক্রি করছে ট্রেডিং কর্পোরেশন অব বাংলাদেশ (টিসিবি)। কম দামে পিয়াজ পাওয়ায় প্রতিটি বিক্রয় কেন্দ্রে হুমড়ি খেয়ে পড়ছেন সাধারণ মানুষ। ক্রেতাদের সামাল দিতে গুরুত্বপূর্ণ পয়েন্টগুলোতে নিরাপত্তা দিচ্ছে ঢাকা মেট্রোপলিটন পুলিশ। সংশ্লিষ্ট এলাকার থানা পুলিশের দল পিয়াজ বিক্রির সময় অবস্থান করে ক্রেতাদের লাইন ঠিক রাখা ও টোকেন দেয়ার কাজ করছেন। টিসিবি সূত্র জানায়, গত কয়েক দিন ট্রাক সেলে চাপ বাড়ায় কোনো কোনো স্থানে বিশৃঙ্খলা দেখা দেয়। তাই পরিস্থিতি নিয়ন্ত্রণে রাখার জন্য ঢাকা মেট্রোপলিটন পুলিশের সহায়তা চাওয়া হয় টিসিবি’র পক্ষ থেকে। এরপর গুরুত্বপূর্ণ বিক্রয় কেন্দ্রে পুলিশ দেয়া হয়।</p>
      <p>আগের দিন রাজধানীর প্রেস ক্লাব, খামারবাড়িসহ  বিভিন্ন স্থানে বিশৃঙ্খলা হলেও গতকাল অনেকটা সুশৃঙ্খলভাবেই লাইনে দাঁড়িয়ে ক্রেতারা পিয়াজ কিনেছেন।</p>
      <p>কাওরান বাজার ও খামার বাড়ি মোড়ে গিয়ে দেখা যায়, ক্রেতারা সকাল থেকে দীর্ঘ সময় লাইনে দাঁড়িয়ে পিয়াজ কিনছেন। মাঝে মাঝে একটু হট্টগোল হলেও পুলিশের ৩-৪ জন সদস্য তা নিয়ন্ত্রণ করছেন।</p>
      <p>খামার বাড়িতে তিন ঘণ্টা লাইনে দাঁড়িয়ে ছিলেন মরিয়ম বেগম। তিনি বলেন, দাঁড়িয়ে থাকতে থাকতে পা ব্যাথা হয়ে গেছে। আরও এক ঘণ্টা দাঁড়িয়ে থাকতে হবে। দেখছি নষ্ট পিয়াজ দিচ্ছে তবু নিতে হবে। ৪৫ টাকায়, এর চেয়ে আর ভালো কই পাবো?</p>
      <p>দুই ঘণ্ট লাইনে দাঁড়িয়ে পিয়াজ পেয়েছেন সাইদুল ইসলাম। তিনি বলেন, পঁচা হলেও কিছু করার নেই। যা পেয়েছি এতেই শুকরিয়া। গরিব মানুষ নষ্ট জিনিস খেয়ে অভ্যাস আছে।</p>
      <p>টিসিবির কর্মকর্তা হুমায়ুন কবির মানবজমিনকে জানান, মিয়ানমার থেকে এনে তা আমরা সরাসরি ডিলারদের মাধ্যমে ক্রেতাদের হাতে তুলে দিচ্ছি। দূর থেকে পিয়াজ আনা হয়েছে কিছু নষ্ট হবে। দুই একটা বস্তায় কিছুটা নষ্ট পিয়াজ দেখা গেছে। তিনি জানান, শৃঙ্খলার জন্য ট্রাক সেল পয়েন্টে পুলিশের সহায়তা নেয়া হচ্ছে। কাওরান বাজারস্থ টিসিবি কার্যালয়ের সামনেই একটি ট্রাকে পিয়াজ বিক্রি করা হয়। সেখানে দায়িত্ব পালন করা তেজগাঁও থানার সাব-ইন্সপেক্টর মাসুদুল হাসান বলেন, আমাদের আগে থেকেই নির্দেশনা ছিলো যাতে টিসিবির বিক্রয় কেন্দ্রগুলোতে কোন বিশৃঙ্খলা না ঘটে। রোববার কিছু কিছু জায়গায় বিশৃঙ্খলা ঘটেছে। তাই আজ (গতকাল) সকালে এসে আমরা ক্রেতাদের লাইনে দাঁড় করিয়ে টোকেন দিয়ে দিয়েছি। তাই সবকিছু সুশৃঙ্খলভাবেই হচ্ছে।</p>
      <p>এই বিভাগের সর্বাধিক পঠিত</p>
    </article>
  </body>
</html>