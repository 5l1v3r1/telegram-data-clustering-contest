<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=78910"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Test Medicina. Consiglio di Stato: “1.600 posti in più anche per 2017”"/>
    <meta property="og:description" content="- Nuova vittoria al Consiglio di Stato per 1600 aspiranti camici bianchi. I giudici amministrativi hanno disposto l'ampliamento dei posti anche per chi aveva proposto ricorso collettivo nel 2017 che adesso potrà dunque immatricolarsi a Medicina. &quot;Grazie al lavoro svolto in questi anni e grazie anche alle nostre precedenti vittorie - spiegano Francesco Leone, Simona Fell e Floriana Barbata, soci dello studio legale Leone-Fell, che hanno assistito i ricorrenti - i giudici amministrativi hanno accolto le prime istanze cautelari stabilendo anche per il 2017, così come avvenuto per il 2018,  1.600 posti in più e altrettanti ricorrenti da immatricolare”.   “Denunciamo da anni l’errato calcolo del fabbisogno - precisano gli avvocati – calcolo da cui poi scaturisce il numero di posti messi a bando che dunque risulta essere sottodimensionato. Già lo scorso anno avevamo avuto un primo riscontro positivo e i giudici del massimo organo di giustizia amministrativa avevano accolto le nostre tesi con cui si contestava la corretta…"/>
  </head>
  <body>
    <article>
      <h1>Test Medicina. Consiglio di Stato: “1.600 posti in più anche per 2017”</h1>
      <h2>
        <i>Dopo il <a href="http://www.quotidianosanita.it/lavoro-e-professioni/articolo.php?articolo_id=76292">via libera all’aumento di posti per il 2018</a>, accolte anche le prime istanze cautelari di alcuni studenti che avevano fatto ricorso per l’anno precedente. I giudici amministrativi hanno disposto l'ampliamento dei posti anche per chi aveva proposto ricorso collettivo nel 2017 che adesso potrà dunque immatricolarsi a Medicina. <a href="http://www.quotidianosanita.it/allegati/create_pdf.php?all=541839.PDF">IL DOCUMENTO</a></i>
      </h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front8273916.jpg" width="150" height="150"/>
      </p>
      <p>- Nuova vittoria al Consiglio di Stato per 1600 aspiranti camici bianchi. I giudici amministrativi hanno disposto l'ampliamento dei posti anche per chi aveva proposto ricorso collettivo nel 2017 che adesso potrà dunque immatricolarsi a Medicina. "Grazie al lavoro svolto in questi anni e grazie anche alle nostre precedenti vittorie - spiegano <b>Francesco Leone</b>, <b>Simona Fell</b> e <b>Floriana Barbata</b>, soci dello studio legale Leone-Fell, che hanno assistito i ricorrenti - i giudici amministrativi hanno accolto le prime istanze cautelari stabilendo anche per il 2017, così come avvenuto per il 2018,  1.600 posti in più e altrettanti ricorrenti da immatricolare”.<br/> <br/>“Denunciamo da anni l’errato calcolo del fabbisogno - precisano gli avvocati – calcolo da cui poi scaturisce il numero di posti messi a bando che dunque risulta essere sottodimensionato. Già lo scorso anno avevamo avuto un primo riscontro positivo e i giudici del massimo organo di giustizia amministrativa avevano accolto le nostre tesi con cui si contestava la corretta determinazione dei posti messi a bando dal Miur, enunciando in maniera ampia e approfondita i principi ai quali il Ministero avrebbe dovuto attenersi. E, nonostante il Miur non abbia mai dato seguito e riscontro, anche oggi il Consiglio di Stato si sostituisce ancora una volta al Ministero fissando il numero di posti in più anche per il 2017”.</p>
      <p> <br/>“Ritenuto che il presente giudizio si incentra anche sulla legittimità – scrivono i giudici -  in termini di ragionevolezza ed adeguatezza, del procedimento relativo alla programmazione complessiva dei posti effettivamente disponibili ai corsi di laurea in Medicina e Chirurgia ovvero in Odontoiatria e Protesi Dentaria; vi è notizia dell’aumento di circa 1.600 posti complessivi nelle Università italiane per detti corsi di laurea;  conformemente a quanto già affermato dalla Sezione, tale aumento, sia pur disposto per l’anno accademico 2019/2020, non solo è indice del sottodimensionamento dei posti fin qui disponibili nell’offerta formativa, ma sembra anche essere più aderente ai prevedibili bisogni sanitari futuri; il Consiglio di Stato in sede giurisdizionale (Sezione Sesta) accoglie l’istanza cautelare (…)”.<br/> <br/>“In pratica – evidenziano i legali dello studio Leone-Fell - poiché quest’anno il numero dei posti messi a bando è di circa 1.600 unità in più e rispetta comunque le capacità ricettive degli atenei, secondo i giudici, è comprensibile che tale numero possa essere riportato anche per gli anni precedenti. Inoltre, tale aumento di posti dovrebbe iniziare ad arginare la futura carenza di medici”.<br/> <br/>Nei prossimi giorni decine di nostri ricorrenti potranno già immatricolarsi in Medicina nella sede scelta. "Dare la possibilità a tanti giovani di costruirsi un futuro - concludono gli avvocati - è la nostra più grande vittoria!".<br/><br/><br/><i><br/>Allegati:<br/></i><pic src="http://www.quotidianosanita.it/lavoro-e-professioni/../impaginazione_n/quadratino.png" width="10" height="10"/><a href="http://www.quotidianosanita.it/lavoro-e-professioni/../allegati/create_pdf.php?all=541839.PDF"> Ordinanza cautelare</a></p>
    </article>
  </body>
</html>