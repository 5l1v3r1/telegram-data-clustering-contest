<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238452-sex-drogy-a-alkohol-obrali-van-der-meydeho-o-karieru-a-takmer-aj-o-zivot"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Sex, drogy a alkohol obrali van der Meydeho o kariéru. A takmer aj o život"/>
    <meta property="og:description" content="Príbeh, z ktorého vám na tele naskakuje husia koža. Andy van der Meyde patril medzi veľké talenty holandského futbalu. Od osemnástich rokov nastupoval v drese Ajaxu Amsterdam a odborníci mu predpovedali svetlú budúcnosť. Zlom nastal po prestupe do Evertonu. V Liverpoole sa mu zmenil život. Profesionálnu kariéru ukončil ako 31-ročný, dovedna odohral len 180 ligových zápasov."/>
  </head>
  <body>
    <article>
      <h1>Sex, drogy a alkohol obrali van der Meydeho o kariéru. A takmer aj o život</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Tomáš Zagiba</a></address>
      <p>Príbeh, z ktorého vám na tele naskakuje husia koža. Andy van der Meyde patril medzi veľké talenty holandského futbalu. Od osemnástich rokov nastupoval v drese Ajaxu Amsterdam a odborníci mu predpovedali svetlú budúcnosť. Zlom nastal po prestupe do Evertonu. V Liverpoole sa mu zmenil život. Profesionálnu kariéru ukončil ako 31-ročný, dovedna odohral len 180 ligových zápasov.</p>
      <p>Raketový vzostup v Ajaxe, prestup za štyri milióny libier do Interu. Kariéra rodáka z Arnhemu sa uberala tým správnym smerom. Za Nerazzurri síce strelil iba jeden gól, no jeho radostná oslava po zásahu do siete Arsenalu obletela svet a opakovali ju stovky detí. Postupne sa o neho začali zaujímať ďalšie zahraničné kluby na čele s Monacom a Tottenhamom. Špekulovalo sa aj o návrate do Ajaxu. Avšak, 31. augusta 2005 zamieril van der Meyde za 2 milióny libier do Evertonu. A jeho kariéra začala upadať. Pôsobenie na Britských ostrovoch sa mu stalo osudným. Ako sám priznáva, v Anglicku holdoval najmä sexu, drogám a alkoholu. Nestálo ho to len kariéru, no takmer i život…</p>
      <figure>
        <iframe src="https://www.youtube.com/embed/2iwggKmtH0A" width="640" height="360" data-service="Youtube" scrolling="no"/>
        <figcaption>
          <cite>zdroj: youtube.com</cite>
        </figcaption>
      </figure>
      <p>S "karamelkami" podpísal kontrakt na štyri roky. V prvom Merseyside derby proti Liverpoolu v marci 2006 dostal červenú kartu za faul na Xabiho Alonsa. V premiérovej sezóne za Everton odohral len desať zápasov. Po roku priznal, že sa v meste Beatles neudomácnil a na pretras sa dostali jeho problémy so životosprávou. Tie sa však pomerne dlho darilo držať v tajnosti. Za štyri roky odohral problémový Holanďan v drese Evertonu len dvadsať duelov. V marci 2010 sa ako voľný hráč vrátil do Holandska, za PSV Eindhoven však nastúpil len na jeden prípravný zápas. Kariéru ukončil v amatérskom klube WKE. Pochváliť sa môže sedemnástimi štartmi v národnom tíme.</p>
      <p>Po návrate do rodnej krajiny sa dnes ešte len 40-ročný krídelník snažil upratať si vo svojom živote. Vydal autobiografiu, v ktorej detailne popísal dôvody svojho pádu. Za hlavné príčiny označil závislosť na drogách, krádež rôznych liekov od klubového lekára, závislosť na alkohole, podvádzanie manželky so striptérkou, časté hádky s manažérom Evertonu Davidom Moyesom, či pohŕdanie a nerešpektovanie kapitána tímu Phila Nevilla.</p>
      <figure>
        <embed-post data-src="https://www.instagram.com/p/B2E7-dUoLb9" data-service="Instagram"/>
        <figcaption>
          <cite>zdroj: Instagram/andyvandermeijde7</cite>
        </figcaption>
      </figure>
      <p>Celý príbeh začal v jednom z hotelov v Bruseli, kde sa Van der Meyde a David Moyes stretli prvýkrát…</p>
      <p><i>„Ponúkli mi 30-tisíc libier za týždeň, to bolo dvojnásobne viac, ako som zarábal v Interi Miláno,“</i> priznal <b>van der Meyde</b>, ktorý nezaváhal ani na sekundu. Vidina veľkých peňazí ho ihneď zlákala. Čo s nimi urobil ako prvé? <i>„Kúpil som si Ferrari. Mojou prvou zastávkou bol Newz Bar, populárne miesto v Liverpoole. Po pár hodinách strávených pitím alkoholu som zamieril do najbližšieho striptízového klubu. Prísť totálne opitý do striptízového baru v centre Liverpoolu nebolo najmúdrejšie. Mal som však veľkú túžbu vidieť pár nahých žien. Zbadal som tam jednu brunetku a ihneď som po nej zatúžil. Po tom, čo som bol s Lisou raz, chcel som s ňou byť už stále. Bola divoká, šialená a nadržaná.“</i></p>
      <p>„Úlet“ so striptérkou ho stál manželstvo s Dianou, ktorá si najala súkromného detektíva. <i>„Dali mi do auta niečo ako GPS, takže pre ´Sherlocka´ nebolo ťažké nájsť ma,“</i> ironicky poznamenal <b>van der Meyde</b> a pokračoval: <i>„Spravil mnoho fotografií, takisto aj video, na ktorom sme práve mali sex. Diana mi zavolala a spýtala si, či je moja nová priateľka pekná a či je lepšia v posteli, ako ona. O dva dni neskôr som sa musel rozlúčiť s mojimi dvoma dcérami – Isabellou a Purple. To bola ťažká rana.“</i></p>
      <figure>
        <img src="https://profutbal.sk/static/article/2019/11/5dd3af3519e38/content/5dd3b0dc675a6.jpg"/>
        <figcaption>Van der Meyde nechýbal v zostave Holandska na majstrovstvách Európy v roku 2004 (foto: TASR/AP)</figcaption>
      </figure>
      <p>Talentovaný krídelník viditeľne nezvládol tlak na svoju osobu a peniaze totálne zmenili jeho život. V Anglicku zišiel z cesty. Ako priznal, prvýkrát drogoval na 26. narodeninách svojej novej priateľky. <i>„Počas života s Lisou sme žili na alkohole a na kokaíne. Pamätám si, že sme išli do jej obľúbenej reštaurácie, kde sme sa mali stretnúť s jej priateľmi a rodinou. Cítil som sa totálne zle, mal som však iba dve pivá, nemohlo to byť z alkoholu. Prišlo mi zle, vyzvracal som krv, bolo to strašidelné. Zobudil som sa v nemocnici, kde mi oznámili, že ma pravdepodobne niekto nadrogoval. Následne som musel ísť k Davidovi Moyesovi. Ten mi dal pokutu – 30-tisíc libier. V Evertone totiž platí pravidlo, že nesmiete byť v bare dva dni pred zápasom,“</i> priblížil svoju prvú skúsenosť s drogami kontroverzný futbalista.</p>
      <p>V marci 2007 musela byť Lisa hospitalizovaná. Mala totiž rizikové tehotenstvo. Van der Meyde mal s Evertonom odcestovať na predsezónne zahraničné turné do USA. <i>„Moyes mi dal povolenie zostať v Anglicku, veľmi šťastný však nebol.“</i> Manažéra „karameliek“ nepotešilo ani jeho odmietnutie hosťovania v Ipswichi. <i>„Moyesa žralo, že mi klub platí týždenne 30-tisíc libier a ja som za dva roky neodohral ani dvadsať zápasov. Povedal, že pre mňa našiel lepší tím. Moja najmladšia dcéra však bola stále v nemocnici a cesta z Ipswichu trvala päť hodín. Moyes mi nikdy nepovedal viac než desať slov. Snažil sa spraviť všetko, aby ma presvedčil,“</i> zaspomínal rodák z Arnhemu.</p>
      <figure>
        <img src="https://profutbal.sk/static/article/2019/11/5dd3af3519e38/content/5dd3b0ec828f0.jpg"/>
        <figcaption>Za Everton odohral len 20 zápasov. V klube strávil štyri roky (foto: Twitter)</figcaption>
      </figure>
      <p><i>„V zápase na pôde West Hamu som nebol ani medzi náhradníkmi. Automaticky mi dali lístok na tribúnu. Vyšiel som zo štadióna, oblečený ešte v drese Evertonu, a taxíkom som odišiel naspäť do Liverpoolu. V ďalšom domácom zápase proti Middlesbrough som strávil celých 90 minút na lavičke, to ma poriadne vytočilo. Ak v Evertone nenastúpite na zápas, po stretnutí musíte absolvovať krátky tréning. Ja som však na ihrisko nešiel. Moyes sa ma pýtal, čo robím. Odvetil som, že idem domov. Tréner chcel, aby som trénoval, jedným slovom som ho však umlčal. Ešte raz zvrieskol, aby som šiel trénovať, no nič nepomohlo. Dúfal som, že ma bude chcieť udrieť... O dve minúty neskôr za mnou prišiel, podal mi ruku a ospravedlnil sa," </i>prezradil Holanďan, ktorý nevychádzal dobre ani s kapitánom Evertonu Philom Nevilleom: <i>„Bol miláčikom Moyesa, takže som ho nemal v láske. Myslel som si, že všetko, čo v kabíne poviem, rovno ´vykváka´ manažérovi. Bol to jednoducho ´práskač´. Je pre mňa vtipné, že odohral viac ako 250 zápasov za Manchester United a takmer 60 zápasov za anglickú reprezentáciu.“</i> Bývalý hráč Ajaxu Amsterdam kritizoval Nevillea, pritom jeho vlastný život bol doslova zruinovaný.</p>
      <p><i>„Spomínam si, že po jednej bláznivej noci v Manchestri som sadol do auta po tom, ako som stiahol celú fľašu rumu. Namieril som si to rovno na tréning....“</i> opísal ďalší zo šialených zážitkov <b>van der Meyde</b>. V tom čase bol jeho osobný život v najhoršom štádiu: <i>„Kvôli neustálym hádkam s Lisou, chorobe mojej dcéry a zlej situácii v klube, som začal mať problémy so spánkom. Vypil som plno fliaš vína a rumu, napriek tomu som nebol unavený. Začal som preto brať tabletky na spanie. Časom som sa na nich stál závislý. Boli dosť škodlivé, ten typ liekov, ktoré vám môže dať iba lekár na predpis. Preto som ich kradol z ambulancie klubového lekára. Robil som to dva roky.“</i></p>
      <figure>
        <embed-post data-src="https://www.instagram.com/p/B3y6JK5Hj0-" data-service="Instagram"/>
        <figcaption>
          <cite>zdroj: Instagram/andyvandermeijde7</cite>
        </figcaption>
      </figure>
      <p>Roky v Evertone boli pre Van der Meydeho najťažšie. Život sa mu úplne vymkol spod kontroly a on už nevedel, čo ďalej. <i>„Strach o moju dcéru ovplyvnil moje výkony. Nevedel som sa naplno sústrediť na Premier League, ani na život vôkol mňa. Chcel som od všetkého utiecť,“</i> odhalil šokujúce tajomstvo šikovný krídelník, ktorého kariéra klesla až na dno po tom, ako mu v roku 2009 vypršal v Evertone kontrakt: <i>„Moji priatelia mali najlepšie riešenie na všetky problémy – kokaín. S drogami a alkoholom sa v Liverpoole dá baviť sedem dní v týždni. Ak sa nedokážete udržať na uzde, to mesto vás úplne pohltí. Našťastie, uvedomil som si, že Liverpool ma môže zabiť, preto som sa rozhodol odtiaľ odísť,“</i> dodal.</p>
      <p>Hoci pokus o reštart kariéry v rodnej krajine mu nevyšiel, svoj život si upratal. Svedčia o tom aj príspevky na sociálnych sieťach, fotky a videá usmiateho rebela s rodinou. V Amsterdame pred pár rokmi podstúpil liečbu, vďaka čomu mohol znovu nadviazať kontakt aj s bývalou manželkou a dcérami. Jedno je však isté, svoj talent Andy van der Meyde trestuhodne premrhal.</p>
      <figure>
        <embed-post data-src="https://www.instagram.com/p/B1lmf9Ho8i8" data-service="Instagram"/>
        <figcaption>
          <cite>zdroj: Instagram/andyvandermeijde7</cite>
        </figcaption>
      </figure>
      <figure>
        <embed-post data-src="https://www.instagram.com/p/B47A5JknmN1" data-service="Instagram"/>
        <figcaption>
          <cite>zdroj: Instagram/andyvandermeijde7</cite>
        </figcaption>
      </figure>
    </article>
  </body>
</html>