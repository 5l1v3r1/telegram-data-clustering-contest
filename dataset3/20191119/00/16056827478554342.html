<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199888"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="বুয়েট প্রশাসনকে ৩ সপ্তাহ সময় দিলেন আন্দোলনকারীরা"/>
    <meta property="og:description" content="আবরার ফাহাদ হত্যায় জড়িতদের স্থায়ী বহিষ্কারসহ ৩ দফা দাবি আদায়ে এবার বাংলাদেশ প্রকৌশল বিশ্ববিদ্যালয় প্রশাসনকে ৩ সপ্তাহ সময় দিয়েছেন আন্দোলনরত শিক্ষার্থীরা। গতকাল বুয়েট ভিসির সঙ্গে সাক্ষাৎ শেষে এই ঘোষণা দেন তারা। বুয়েটের কেন্দ্রীয় শহীদ মিনারের পাদদেশে সংবাদ সম্মেলন করে আন্দোলনকারীদের পক্ষে কথা বলেন, আরবান এন্ড রিজিউনাল বিভাগের শিক্ষার্থী শীর্ষ সংশপ্তক। সংবাদ সম্মেলনে আন্দোলনকারীরা জানান, বুয়েট ভিসির সঙ্গে তাদের দাবি নিয়ে আলোচনা হয়। এসময় তিনি ৩ দফা দাবি পূরণে ৩ সপ্তাহ সময় চেয়েছেন। এর আগে গত বৃহস্পতিবার বিকেলে ৩ দফা দাবি আদায়ে বুয়েট ভিসিকে আল্টিমেটাম দেন শিক্ষার্থীরা। কিন্তু যথাসময়ে তাদের দাবি পূরণ করেনি বিশ্ববিদ্যালয় প্রশাসন। তারা আরো বলেন, আমরা দীর্ঘদিন ধরে আন্দোলন করে আসছি। আমাদের মোট ৯দফা দাবি ছিল। এর মধ্যে ৬দফা পূরণ হয়েছে। সবগুলো দাবি পূরণ না হওয়া পর্যন্ত আমরা ক্লাশে ফিরব না। বাকি ৩টি দাবি নিয়ে আমরা ভিসির সঙ্গে আলোচনা করেছি। তিনি ৩ সপ্তাহ সময় চেয়েছেন। এর মধ্যে আমরা একাডেমিক কার্যক্রমে অংশগ্রহণ করবো না। তাদের তিনদফা দাবিগুলোর হলো- হলে র‌্যাগিং বন্ধ ও জড়িতদের তদন্ত সাপেক্ষে শাস্তিমূলক ব্যবস্থা, আবরার হত্যায় অভিযুক্তদের…"/>
  </head>
  <body>
    <article>
      <h1>বুয়েট প্রশাসনকে ৩ সপ্তাহ সময় দিলেন আন্দোলনকারীরা</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">বিশ্ববিদ্যালয় রিপোর্টার</a></address>
      <p>আবরার ফাহাদ হত্যায় জড়িতদের স্থায়ী বহিষ্কারসহ ৩ দফা দাবি আদায়ে এবার বাংলাদেশ প্রকৌশল বিশ্ববিদ্যালয় প্রশাসনকে ৩ সপ্তাহ সময় দিয়েছেন আন্দোলনরত শিক্ষার্থীরা। গতকাল বুয়েট ভিসির সঙ্গে সাক্ষাৎ শেষে এই ঘোষণা দেন তারা। বুয়েটের কেন্দ্রীয় শহীদ মিনারের পাদদেশে সংবাদ সম্মেলন করে আন্দোলনকারীদের পক্ষে কথা বলেন, আরবান এন্ড রিজিউনাল বিভাগের শিক্ষার্থী শীর্ষ সংশপ্তক। সংবাদ সম্মেলনে আন্দোলনকারীরা জানান, বুয়েট ভিসির সঙ্গে তাদের দাবি নিয়ে আলোচনা হয়। এসময় তিনি ৩ দফা দাবি পূরণে ৩ সপ্তাহ সময় চেয়েছেন। এর আগে গত বৃহস্পতিবার বিকেলে ৩ দফা দাবি আদায়ে বুয়েট ভিসিকে আল্টিমেটাম দেন শিক্ষার্থীরা। কিন্তু যথাসময়ে তাদের দাবি পূরণ করেনি বিশ্ববিদ্যালয় প্রশাসন। তারা আরো বলেন, আমরা দীর্ঘদিন ধরে আন্দোলন করে আসছি।</p>
      <p>আমাদের মোট ৯দফা দাবি ছিল। এর মধ্যে ৬দফা পূরণ হয়েছে। সবগুলো দাবি পূরণ না হওয়া পর্যন্ত আমরা ক্লাশে ফিরব না। বাকি ৩টি দাবি নিয়ে আমরা ভিসির সঙ্গে আলোচনা করেছি। তিনি ৩ সপ্তাহ সময় চেয়েছেন। এর মধ্যে আমরা একাডেমিক কার্যক্রমে অংশগ্রহণ করবো না। তাদের তিনদফা দাবিগুলোর হলো- হলে র‌্যাগিং বন্ধ ও জড়িতদের তদন্ত সাপেক্ষে শাস্তিমূলক ব্যবস্থা, আবরার হত্যায় অভিযুক্তদের বুয়েট থেকে স্থায়ী বহিস্কার, ও সাংগঠনিক রাজনীতি বন্ধে বিশ্ববিদ্যালয়ের সর্বোচ্চ পর্ষদ থেকে নীতিমালা প্রণয়ন। এসব দাবিতে দীর্ঘদিন থেকে ক্লাস-পরীক্ষা বর্জন করে আসছে বুয়েটের সাধারণ শিক্ষার্থীরা। উল্লেখ্য, এর আগে গত ৬ই অক্টোবর দিবাগত রাতে বুয়েটের শেরেবাংলা হল থেকে ইইই বিভাগের দ্বিতীয় বর্ষের শিক্ষার্থী আবরার ফাহাদকে পিটিয়ে হত্যা করে বিশ্ববিদ্যালয় শাখা ছাত্রলীগের নেতা-কর্মীরা। এ ঘটনায় ২৫ জনকে আসামি করে আদালতে চার্জশিট দিয়েছে পুলিশ। এখন পর্যন্ত এ মামলার ২৫ আসামির ২১ জনকে গ্রেপ্তার করা হয়েছে।</p>
      <p>এই বিভাগের সর্বাধিক পঠিত</p>
    </article>
  </body>
</html>