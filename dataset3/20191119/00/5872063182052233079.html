<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/1560703/apisteuto-paihnidi-i-italia-dieluse-me-9-1-tin-armenia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T00:12:12+00:00"/>
    <meta property="og:title" content="Απίστευτο παιχνίδι: Η Ιταλία διέλυσε με 9-1 την Αρμενία"/>
    <meta property="og:description" content="Η «σκουάντρα ατζούρα» ήταν καταιγιστική στο φινάλε των ομίλων"/>
  </head>
  <body>
    <article>
      <h1>Απίστευτο παιχνίδι: Η Ιταλία διέλυσε με 9-1 την Αρμενία</h1>
      <address><time datetime="2019-11-19T00:12:12+00:00">19 Nov 2019, 00:12</time> by <a rel="author">Καλιακάκης Γιάννης</a></address>
      <p>
        <b>Η «σκουάντρα ατζούρα» ήταν καταιγιστική στο φινάλε των ομίλων</b>
      </p>
      <p>
        <b>Φοβερή και τρομερή η Ιταλία, ταπείνωσε την Αρμενία επικρατώντας με το απίστευτο 9-1 στην τελευταία αγωνιστική των προκριματικών του Euro 2020.</b>
      </p>
      <p>Η «Σκουάντρα Ατζούρα» έχει την καλύτερη επίθεση, μαζί με την Αγγλία και έστειλε «μήνυμα» για τη δυναμική της ενόψει τελικής φάσης.</p>
      <p>Ήταν η πρώτη φορά που η Ιταλία βάζει 9 γκολ από τους Ολυμπιακούς Αγώνες του Λονδίνου το 1948 και 4η φορά που σκοράρει 9 φορές σε οποιαδήποτε διοργάνωση.</p>
      <p>Ο Ιμόμπιλε με κεφαλιά άνοιξε το σκορ, ο Τζανιόλο με τελείωμα έκανε το 2-0, ο Μπαρέλα τσίμπησε την μπάλα στο τετ-α-τετ για το 3-0, όπως και ο Ιμόμπιλε λίγο αργότερα με το δεύτερο γκολ του για να έχουμε το 4-0 στο πρώτο μέρος για την Ιταλία. Στην επανάληψη οι γηπεδούχοι δεν έδειξαν οίκτο. Ο Τζανιόλο με σουτάρα ανέβασε τον δείκτη του σκορ στο 5-0, στο 72' από κοντά ο Ρομανιόλι έγραψε το 6-0 και ο Ζορζίνιο με πέναλτι το 7-0.</p>
      <p>Υπήρχε όμως και συνέχεια, στο 77' ο Ορσολίνι έφτασε το σκορ στο 8-0 και δύο λεπτά μετά ο Μπαμπαγιάν πέτυχε το γκολ της τιμής για τους Αρμένιους. Το τελικό 9-1 διαμόρφωσε με κεφαλιά ο Κιέζα στο 81'.</p>
      <p>Στο άλλο ματς του ομίλου, η Βοσνία, με δύο γκολ του Χότζιτς και ένα του Τσίβιτς πέρασε με 0-3 από το Λίχτενσταϊν, όμως τερμάτισε κάτω από την Εθνική μας.</p>
    </article>
  </body>
</html>