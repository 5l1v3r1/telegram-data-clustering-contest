<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mind_the_gap/violenza_donne_3_milioni_interrotto_relazione_violenta_separate_divorziate-4872985.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Tre milioni e 700mila donne hanno interrotto relazioni violente: separate e divorziate le più a rischio"/>
    <meta property="og:description" content="Le donne separate o divorziate sono particolarmente esposte al rischio di violenza da parte dell'ex. Quasi 3milioni e 700mila donne hanno interrotto una relazione (anche senza convivenza)..."/>
  </head>
  <body>
    <article>
      <h1>Tre milioni e 700mila donne hanno interrotto relazioni violente: separate e divorziate le più a rischio</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Le donne<b><a href="http://www.ilmessaggero.it/ricerca/donne-separate"> separate</a></b> o <b><a href="http://www.ilmessaggero.it/ricerca/donne-divorziate">divorziate</a></b> sono particolarmente esposte al rischio di <b><a href="http://www.ilmessaggero.it/ricerca/violenza-donne">violenza</a></b> da parte dell'ex. Quasi 3milioni e 700mila donne hanno interrotto una relazione (anche senza convivenza) violenta. Poteva trattarsi di violenza fisica, sessuale o psicologica. Di queste 1 milione erano separate o divorziate. Più di 2 milioni erano state vittime di violenza fisica o sessuale, tra le quali più di 600 mila separate oppure divorziate.</p>
      <p>
        <a href="https://www.ilmessaggero.it/mind_the_gap/news/violenza_donne_femminicidi_aumento_dati_eures-4872931.html">Femminicidi, record nel 2018: 142 donne uccise. Più denunce per violenza sessuale e stalking</a>
      </p>
      <p>Sono questi i dati forniti alla Commissione parlamentare di inchiesta sul femminicidio da Linda Laura Sabbadini dell'<b><a href="http://www.ilmessaggero.it/ricerca/istat">Istat</a></b> nel corso di un'audizione. «Le donne separate o divorziate risultano essere un segmento particolarmente a rischio di violenza da parte dell'ex partner: il 36,6% infatti è stata vittima di violenza fisica o sessuale da parte del coniuge o convivente da cui si sono separate, contro una media del 18,9%», prosegue la relazione. Focalizzando l'attenzione sugli ultimi 5 anni sono 538 mila le donne vittime di violenza fisica o sessuale da ex partner anche non convivente. In questo gruppo sono 131mila le separate o le divorziate. Il 65,2% delle donne separate e divorziate aveva figli al momento della violenza, che nel 71% dei casi hanno assistito alla violenza (il 16,3% raramente, il 26,8% a volte e il 27,9% spesso) e nel 24,7% l'hanno subita (l'11,8% raramente, l'8,3% a volte, il 4,7% spesso). Un quinto (24,4%) delle separate o divorziate si sono recate presso le forze di polizia per denunciare la violenza, ma nel 60% dei casi non hanno firmato il verbale. Nel 4,7% dei casi si sono rivolte ai centri anti violenza o agli sportelli di aiuto contro la violenza, mentre il 13,2% di queste dichiara di non sapere della loro esistenza. Le violenze subite sono considerate gravi in quasi il 90% dei casi, molto gravi nel 62,9% dei casi e il 45,6% delle vittime ha subito ferite. Oltre la metà (53,9%) ha dichiarato di aver avuto paura per la propria vita o quella dei figli.</p>
      <footer>© RIPRODUZIONE RISERVATA</footer>
    </article>
  </body>
</html>