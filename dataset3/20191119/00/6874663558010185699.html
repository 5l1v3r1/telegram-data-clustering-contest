<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774009,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="סאני תקשורת: הכנסות שיא וצניחה של 54% ברווח הנקי"/>
    <meta property="og:description" content="הרווח הנקי הסתכם ב-7 מיליון שקל לעומת כ-15 מיליון שקל ברבעון המקביל, הכנסות החברה הסתכמו ב-330 מיליון שקל - עלייה של כ-4.5%; החברה חתמה על הארכת הסכם הפצה עם סמסונג העולמית עד לסוף 2024 שיכלול לראשונה לפטופים"/>
  </head>
  <body>
    <article>
      <h1>סאני תקשורת: הכנסות שיא וצניחה של 54% ברווח הנקי</h1>
      <h2>הרווח הנקי הסתכם ב-7 מיליון שקל לעומת כ-15 מיליון שקל ברבעון המקביל, הכנסות החברה הסתכמו ב-330 מיליון שקל - עלייה של כ-4.5%; החברה חתמה על הארכת הסכם הפצה עם סמסונג העולמית עד לסוף 2024 שיכלול לראשונה לפטופים</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אביאור אבו</a></address>
      <p>חברת <a href="https://www.calcalist.co.il/stocks/home/0,7340,L-3959-1082353,00.html?quote=%D7%A1%D7%90%D7%A0%D7%99%20%D7%AA%D7%A7%D7%A9%D7%95%D7%A8%D7%AA">סאני תקשורת</a> דיווחה על תוצאותיה לרבעון השלישי של 2019: הרווח הנקי הסתכם ב-7.2 מיליון שקל, לעומת כ-15.5 מיליון שקל ברבעון המקביל, צניחה של כ-54%. הכנסות החברה הגיעו לשיא והסתכמו בכ-330 מיליון שקל, לעומת 316 מיליון שקל ברבעון המקביל, עלייה של 4.4%. בחברה מציינים כי הגידול בהכנסות נובע מגידול במכירת המכשירים, כתוצאה מהשקה מוצלחת של סדרות ה-Galaxy S10, וה-Note10.</p>
      <p>הרווח התפעולי הסתכם בכ-17.5 מיליון שקל, לעומת 26.8 מיליון שקל רבעון מקביל, ירידה של כ-35%. ה-EBITDA הסתכם בכ-22 מיליון שקל, לעומת 31 מיליון שקל ברבעון מקביל, ירידה של כ-30%. הקיטון נובע משחיקה ברווח הגולמי שירד ב-22% לעומת הרבעון המקביל והסתכם בכ-33 מיליון שקל. הוצאות המימון נטו ברבעון השלישי הסתכמו בכ-8.1 מיליון שקל, בהשוואה להוצאות מימון בסך של כ-6.4 מיליון שקל ברבעון אשתקד. החברה מציינת כי השינוי נובע בעיקר מהפסד בגין הפרשי שער ועסקאות אקדמה (חוזים עתידיים) בכ-4.1 מיליון שקל.</p>
      <figure>
        <img src="https://images1.calcalist.co.il/PicServer3/2018/03/20/804411/1NL.jpg"/>
        <figcaption>משה פרי, מנכ"ל סאני תקשורת <br/>צילום: תומי הרפז</figcaption>
      </figure>
      <p>
        <b>הארכת ההסכם עם סמסונג העולמית</b>
      </p>
      <p>סאני תקשורת משמשת כמפיץ מורשה של טלפונים סלולאריים ואביזרים נלווים מתוצרת סמסונג הקוריאנית ללקוחות שאינם משמשים כמפעילים סלולריים בישראל. במקביל לפרסום הדו"ח הרבעוני, דיווחה סאני על הארכת הסכם ההפצה עם סמסונג העולמית עד לסוף 2024. ההסכם הנוכחי היה אמור להסתיים בסוף 2020. ההסכם, שכלל עד כה מכשירי סלולר, טאבלטים ושעונים חכמים, כולל לראשונה גם ייבוא לפטופים. בנוסף, ההסכם כולל פתיחת עשר חנויות חדשות, שתיים בכל שנה, כאשר סמסונג תשתתף בהוצאות ההקמה.</p>
      <p>ההסכם המקורי בין סאני לסמסונג נחתם עוד בימי שליטתו של אילן בן דב, ב-27 בפברואר 2001. כיום, סאני תקשורת תחת הנהלתו של משה פרי, מוחזקת בכ-46% על ידי קבוצת לפידות קפיטל שבשליטת יעקב לוקסמבורג. לסאני 22 סניפים של סמסונג ברחבי הארץ ומעל ל-600 נקודות מכירה. מכשיריה של סמסונג מהווים כ-57% משוק הסלולריים בארץ, כשסאני אחראית ל-55% מהמכירות. החברה מדווחת כי היא מוכרת 700 אלף מכשירים בשנה, כששאר המכירות מתבצעות על ידי חברות הסלולר וייבוא מקביל בשוק החופשי. במהלך אוגוסט נכנסה החברה לתחום שירותי הסלולר, כמשווקת של HOT מובייל.</p>
    </article>
  </body>
</html>