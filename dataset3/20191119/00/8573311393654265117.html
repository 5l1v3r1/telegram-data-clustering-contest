<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/sport/partite-eventi/2019/11/19/grandi-eventi-sportivi-che-punto-siamo-con-la-sostenibilita"/>
    <meta property="og:site_name" content="VANITY FAIR"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Grandi eventi sportivi: a che punto siamo con la sostenibilità?"/>
    <meta property="og:description" content="L’esempio di Torino 2006 e l’eredità raccolta dalle grandi manifestazioni successive: ecco come capire se un evento è virtuoso ambientalmente"/>
  </head>
  <body>
    <article>
      <h1>Grandi eventi sportivi: a che punto siamo con la sostenibilità?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.vanityfair.it/author/mrazzetti" target="_blank">Michele Razzetti</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/14164632/Sostenibilit%C3%A0-eventi_Landscape-950x684.jpg"/>
        </figure>
        <figure>
          <img src="https://images.vanityfair.it/gallery/116621/Big/acaec321-f929-4513-9c9a-c31d49c2398a.jpg"/>
          <figcaption><b>Gli impianti</b><br/>Forse non tutti lo sanno, ma proprio l’edilizia è la prima industria responsabile dell’inquinamento a livello mondiale. Costruire nuove strutture consuma suolo, richiede energia e genera molti altri impatti sull’ambiente. Va da sé, quindi, che i grandi eventi sportivi che riescono a utilizzare strutture già esistenti, hanno un’impronta meno profonda sul mondo che ci ospita. E per quelle che si edificano da zero è fondamentale che il loro utilizzo non sia limitato al solo evento sportivo in questione.<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116621/Big/3af16195-40f1-4713-942b-939e00af481d.jpg"/>
          <figcaption><b>Le emissioni di CO2</b><br/>È la sostanza, come si dice in gergo, climalterante più diffusa. L’anidride carbonica che emettiamo può essere però bilanciata, compensata, con iniziative come la riforestazione. In poche parole: emetti anidride carbonica ma al tempo stesso pianti nuovi alberi che possono trasformarla in ossigeno. «Adesso la prassi è compensare completamente le emissioni. Nel 2006 siamo riusciti a compensare circa 70mila tonnellate di CO2, cioè due terzi delle emissioni determinate dalle due settimane di gara» spiega Pretato.<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116621/Big/be2a0bd6-af22-4d7a-8cf2-d0c4d153839c.jpg"/>
          <figcaption><b>Trasporti e spostamenti</b><br/>Come insegna la sharing economy e in particolare la mobilità condivisa, meno vetture si utilizzano, minore è l’impatto. «Un evento più sostenibile dovrebbe essere raggiungibile con i mezzi pubblici o comunque collettivi. È interessante a questo proposito che chi va al concerto di Jovanotti è disposto a camminare per 5 km per raggiungere il sito. In altri contesti questa disponibilità non c’è» osserva Zavatta.<br/>Foto: unsplash.com<br/> </figcaption>
        </figure>
        <figure>
          <img src="https://images.vanityfair.it/gallery/116621/Big/b046dc1c-35e3-48a8-8ef7-8faef7f0a2c2.jpg"/>
          <figcaption><b>I rifiuti</b><br/>Un evento sportivo è sempre bello e coinvolgente. Ma quante bottiglie, plastiche e altri rifiuti vengono dispersi nell’ambiente? È un capitolo da gestire con attenzione e possibilmente senza ipocrisie gestionali. «Non basta dire di utilizzare plastica monouso compostabile, cioè che può andare nell’organico, se poi nell’evento manca il bidone per questo tipo di rifiuto» commenta Zavatta.<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116621/Big/f9046d4c-c331-4a40-9dda-bf3de5edd782.jpg"/>
          <figcaption><b>Il ruolo degli atleti e del pubblico</b><br/>Anche loro possono giocare un ruolo chiave. «A Torino 2006 abbiamo fatto ricorso a dei testimonial che potessero diffondere messaggi mediatici semplici. Per il pubblico abbiamo allestito punti informazione sui programmi ambientali dell’evento e abbiamo coinvolto le scuole» conclude Pretato.<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116621/Big/4941a01f-3fd8-4b6a-8d8e-9e7c1e93152b.jpg"/>
          <figcaption><b>I consumi energetici</b><br/>L’energia richiesta da un evento sportivo è enorme: da quella elettrica fino al consumo idrico. Ecco, è indispensabile che le fonti di questa energia siano rinnovabili, cioè che non si consumino progressivamente.<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116621/Big/c08f7654-9735-47d8-9874-f9137ed654c3.jpg"/>
          <figcaption><b>I piccoli dettagli</b><br/>Sono importanti, ma non devono diventare iniziative bandiera dietro cui si cela una gestione poco virtuosa. «A Tokyo 2020 recuperano il metallo delle apparecchiature elettroniche dismesse per creare le medaglie. È un’iniziativa iconica ma l’impatto vero non so se sia quello. È giusto farlo, ma bisogna capire se si inserisce in un approccio sistemico» osserva Zavatta.<br/>Foto: unsplash.com</figcaption>
        </figure>
        <figcaption>Eventi sportivi sostenibili</figcaption>
      </slideshow>
      <p>
        <b>L’esempio di Torino 2006 e l’eredità raccolta dalle grandi manifestazioni successive: ecco come capire se un evento è virtuoso ambientalmente</b>
      </p>
      <p>Chiariamo subito un concetto: non esiste una soglia superata la quale si vince il “bollino” della sostenibilità assoluta. Ma esistono, questo sì, iniziative e accorgimenti che rendono un evento (così come un prodotto) più sostenibile di altri.</p>
      <p>Le grandi manifestazioni sportive come i Giochi Olimpici sono un ambiente d’elezione per mettere in atto buone pratiche da un punto di vista ambientale. Non solo: questi eventi rappresentano una potente cassa di risonanza per diffondere messaggi virtuosi, un po’ come, nel settore degli spettacoli, ha fatto quest’estate Jovanotti con il suo invito a non disperdere la plastica nell’ambiente.</p>
      <p>Nel 2026 avremo ospitato in Italia in soli vent’anni ben due Giochi Olimpici invernali: Torino 2006 e Milano-Cortina 2026. E per quanto riguarda la sostenibilità ambientale <b>non abbiamo niente da invidiare alle edizioni di altri paesi</b>.</p>
      <p>Anzi, come ci spiega <b>Gloria Zavatta</b>, presidente dell’<a href="https://www.amat-mi.it/it/">AMAT</a> di Milano e di <a href="https://www.cesvi.org/">Cesvi</a>, il cui contributo sui temi ambientali è stato fondamentale per la candidatura olimpica – e la vittoria – del capoluogo lombardo, «il programma ambientale di Torino 2006 è diventato in parte il modello per le linee guida stilate dalla Commissione Europea per gli eventi sportivi. È stato il primo grande evento sportivo italiano a prestare attenzione sistematica alla sostenibilità». Per la prima volta in un evento del nostro Paese è stato adottato un sistema di gestione ambientale complessivo e sono state raccontate le <i>performance</i> ambientali con un <b>rapporto di sostenibilità</b>.</p>
      <p>L’evento ha ricevuto la certificazione allora di riferimento (poi sostituita, nel settore degli eventi, da una più recente); questo standard «ti dice quali buone pratiche devi applicare e poi si sceglie in che modo farlo» ci spiega <b>Ugo Pretato</b>, responsabile del programma ambientale di Torino 2006.</p>
      <p>Dopo quell’anno, anche il Giro d’Italia ha messo in campo iniziative virtuose, così come un altro nostro evento di portata mondiale, <b>Expo 2015</b>. Tiepidi segnali si notano anche negli stadi, iniziative interessanti si scorgono nelle maratone e il Palapanini del <a href="https://www.modenavolley.it/modena-volley-goes-green">Modena Volley</a>, ad esempio, ha intrapreso una svolta <i>plastic free</i> al suo interno.</p>
      <p>Anche lo sport muove i suoi passi verso una maggiore sostenibilità, insomma. E nei grandi eventi si tramanda così una serie di conoscenze, una <i>legacy</i> come si dice tecnicamente, che arriva fino a <b>Milano-Cortina 2026</b>. Uno degli assi nella manica per aggiudicarsi l’Olimpiade è stata propria la sostenibilità. «Il dossier di candidatura di Milano-Cortina ha fatto trasparire la presenza di una consapevolezza e di una capacità gestionale delle problematiche legati agli eventi» continua Zavatta. Fra gli elementi che hanno inciso sotto il profilo ambientale ci sono «il <b>riutilizzo di molte strutture esistenti</b> e il fatto che quelle nuove, come il palazzetto del ghiaccio a Milano, avranno un futuro post Olimpiadi».</p>
      <p>Non solo: alcune accortezze inerenti l’impatto energetico sono state altrettanto incisive. Zavatta ce ne ha anticipata qualcuna come «l’utilizzo per l’<b>innevamento artificiale</b> di macchinari alimentati da fonti rinnovabili e l’ampio ricorso anche alla <b>mobilità elettrica</b>».</p>
      <p>Ecco, ma in generale quali sono gli aspetti che più impattano sull’ambiente in un evento sportivo? E quali strategie possono essere messe in atto? «La ricetta assoluta, se c’è, è quella di <b>consumare il meno possibile e comunque risorse rinnovabili</b>» conclude Zavatta. Per altre indicazioni interessanti, sue e di Pretato, date uno sguardo alla <i>gallery</i> all’inizio dell’articolo.</p>
      <p>(Foto: unsplash.com).</p>
      <related>
        <h4>LEGGI ANCHE</h4>
        <a href="https://www.vanityfair.it/beauty/trend-beauty/2019/10/08/cosmetici-sostenibili-low-cost-cosmesi-bellezza-eco-friendly-naturali-biologici"/>
        <a href="https://www.vanityfair.it/mybusiness/news-mybusiness/2019/09/27/sostenibilita-misura-ambiente-affari"/>
        <a href="https://www.vanityfair.it/benessere/dieta-e-alimentazione/2019/11/07/la-dieta-basso-impatto-ambientale"/>
      </related>
    </article>
  </body>
</html>