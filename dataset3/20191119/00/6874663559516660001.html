<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774015,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="לומניס מאשרת: נמכרנו לקרן בארינג לפי שווי חברה של יותר ממיליארד דולר"/>
    <meta property="og:description" content="בכלכליסט נחשף הבוקר כי העסקה היא בהיקף של כ-1.2 מיליארד דולר. בידיעה צוין כי העסקה נחתמה כבר לפני כשבועיים, אבל הצדדים החליטו שלא לפרסמה עד להשלמתה, כדי לא לעורר התנגדויות מצד העובדים ולמנוע עזיבת בכירים"/>
  </head>
  <body>
    <article>
      <h1>לומניס מאשרת: נמכרנו לקרן בארינג לפי שווי חברה של יותר ממיליארד דולר</h1>
      <h2>בכלכליסט נחשף הבוקר כי העסקה היא בהיקף של כ-1.2 מיליארד דולר. בידיעה צוין כי העסקה נחתמה כבר לפני כשבועיים, אבל הצדדים החליטו שלא לפרסמה עד להשלמתה, כדי לא לעורר התנגדויות מצד העובדים ולמנוע עזיבת בכירים</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">גולן חזני</a></address>
      <p>לומניס מאשרת את <a href="https://www.calcalist.co.il/internet/articles/0,7340,L-3773966,00.html">חשיפת כלכליסט מהבוקר</a> על מכירתה של החברה לקרן ההשקעות הסינית בארינג. בהודעה משותפת ללומניס ובארינג נאמר כי שווי החברה בעסקה הוא למעלה ממיליארד דולר.</p>
      <p>בכלכליסט נחשף הבוקר כי העסקה היא בהיקף של כ-1.2 מיליארד דולר. בידיעה צוין כי העסקה נחתמה כבר לפני כשבועיים, אבל הצדדים החליטו שלא לפרסמה עד להשלמתה, כדי לא לעורר התנגדויות מצד העובדים ולמנוע עזיבת בכירים.</p>
      <figure>
        <img src="https://images1.calcalist.co.il/PicServer3/2018/04/30/813589/15_l.jpg"/>
        <figcaption>ציפי עוזר ערמון, מנכ"לית לומניס <br/>צילום: צביקה טישלר</figcaption>
      </figure>
      <p>בארינג פרייווט אקוויטי אסיה BPEA)  Baring Private Equity Asia) התחרתה מול CVC לכל אורך הרכישה.</p>
      <p>לומניס מתמחה במתן פתרונות זעיר-פולשניים עבור מגווןתחומים הכוללים טיפולי אסתטיקה רפואית, אורולוגיה, רפואת עיניים, גניקולוגיה, אף אוזן גרון ועוד. מאז הקמתה היא הגדירה מחדש מספר תחומי פעילות רפואיים והביאה לשוק מספר לא מבוטל של טכנולוגיות מכשור רפואי מבוסס אנרגיה. החברה מעסיקה כ-1,500 עובדים ברחבי העולם ומוכרת במדינות רבות, עם נוכחות חזקה באסיה, צפון אמריקה ואירופה.</p>
      <figure>
        <img src="https://images1.calcalist.co.il/PicServer3/2017/09/14/757911/1NL.jpg"/>
        <figcaption>הראל בית און, יו"ר לומניס <br/>צילום: אוראל כהן</figcaption>
      </figure>
      <p>"ההשקעה של בארינג פרייווט אקוויטי אסיה (BPEA) היא הצבעת אמון באסטרטגיה של לומניס ובהון האנושי שלה בישראל וברחבי העולם", אמרה ציפי עוזר ערמון, מנכ"לית החברה בהודעה לעיתונות. "בשנים האחרונות פיתחנו והשקנו טכנולוגיות ומוצרים פורצי דרך, והרחבנו את השווקים בהם אנו פועלים. אני רוצה להביע את הערכתי ותודתי להנהלת החברה ולעובדינו, אני גאה על הדרך שעשינו יחד ועל הזכות שניתנה לי להוביל חברה שהיא בחוד החנית של החדשנות הרפואית. אנו מאמינים כי העבודה המשותפת עם הצוות של BPEA תמשיך את הדרך החדשנית והיצירתית בה אנו צועדים ותחזק את יכולותינו לקדם Better Technology for Better Patient Care".</p>
      <p>Yan Jiao (יאן ז'יאו) Managing Director ב-BPEA, הוסיפה: "לומניס בנתה את מעמדה המוביל בשווקים רפואיים רבים בעולם בזכות פיתוח והשקה של כמה מהטכנולוגיות הכי מתקדמות בתעשייה. היא מובילה עולמית, במיוחד באסיה שהפכה לשוק הגדול בעולם לטיפולים רפואיים ואסתטיים. אנו שמחים על ההזדמנות לעבוד עם המנכ"לית ועם הנהלת לומניס ולתמוך באסטרטגית הצמיחה והחדשנות של החברה".</p>
      <p>העסקה מותנית באישורים רגולטוריים ואמורה להיסגר סופית בעוד מספר חודשים.</p>
    </article>
  </body>
</html>