<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699074/%D9%81%D8%B1%D9%85%D8%A7%D9%86%D8%AF%D9%87-%E2%80%8C%D8%B3%D9%BE%D8%A7%D9%87-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D8%AF%D8%B1-%D8%B3%D8%B1%D8%A7%D8%B3%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%A8%D8%B1%D9%82%D8%B1%D8%A7%D8%B1-%D8%A7%D8%B3%D8%AA%E2%80%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="فرمانده ‌سپاه کردستان: امنیت و آرامش در سراسر کردستان برقرار است‌"/>
    <meta property="og:description" content="آتش زدن اموال عمومی کار مردم نیست، چراکه انتقادات و اعتراضات راه خود داشته و باید به‌موقع مطرح شود."/>
  </head>
  <body>
    <article>
      <h1>فرمانده ‌سپاه کردستان: امنیت و آرامش در سراسر کردستان برقرار است‌</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>آتش زدن اموال عمومی کار مردم نیست، چراکه انتقادات و اعتراضات راه خود داشته و باید به‌موقع مطرح شود.</b>
      </p>
      <figure>
        <img src="https://cdn.asriran.com/files/fa/news/1398/8/28/1038581_482.jpg"/>
      </figure>
      <p>فرمانده جدید سپاه بیت‌المقدس استان با بیان اینکه «امنیت و آرامش» در سراسر کردستان برقرار است، گفت: خود مردم در مقابله با تجمعات غیرقانونی نقش محوری و تمام‌کننده داشتند.</p>
      <p>سردار سیدصادق حسینی در گفت‌وگو با تسنیم، با گرامیداشت یاد و خاطره شهدای انقلاب اسلامی و شهدای خطه کردستان اظهار داشت: ایران اسلامی دارای پیشینه بسیار ارزشمندی است که همواره از چهل سال گذشته تاکنون، حوادث‌های مختلفی را تجربه کرده که از دشمنان نشأت گرفته است.</p>
      <p>وی افزود: دشمنان نظام همواره تلاش کرده که چوب لای پیشرفت کشور گذاشته و هیچ‌گاه چشم دیدن توسعه، امنیت و آسایش کنونی ایران اسلامی و استان کردستان را نداشته و هر بار با توطئه‌های مختلف به‌دنبال برهم زدن امنیت و آرامش مردم هستند.</p>
      <p>فرمانده جدید سپاه بیت‌المقدس استان کردستان گفت: ضدانقلاب از اوایل انقلاب تاکنون، از جنگ تحمیلی گرفته تا تحریم، فشارهای اقتصادی و اغتشاشات به‌دنبال ایجاد ناامنی در کشور بوده‌ اما هیچ‌گاه نتوانسته به اهداف شوم خود برسد.</p>
      <p>صف مردم از اغتشاشگران جداست</p>
      <p>وی به اتفاقات اخیر در برخی از نقاط کشور و استان کردستان از سوی اشرار و برخی افراد خاص اشاره و تصریح کرد: هرگاه دشمنان ‌علیه نظام توطئه داشته، مردم به‌موقع در صحنه حاضر و توطئه‌های آنان را در نطفه خفه کرده‌اند.</p>
      <p>سردار حسینی با بیان اینکه صف مردم از اغتشاشگران جداست و خود مردم در مقابله با این تجمعات غیرقانونی نقش محوری و تمام‌کننده داشتند؛ اظهار کرد: دشمنان تمام قد پای کار آمده و به‌دنبال تعطیلی کسب و کار، برپایی اعتراضات، تجمعات و تخریب بوده اما سپاه، بسیج، نیروی انتظامی همواره همراه مردم بوده و برای پیشرفت، رفاه، آسایش، امنیت پایدار و ارتقای جایگاه این مردم بزرگوار از هیچ تلاشی دریغ نمی‌کند.</p>
      <p>تخریب اماکن و اموال عمومی جایز نیست</p>
      <p>وی عنوان کرد: در اتفاقات اخیر شاهد بودیم که به اموال عمومی، مغازه‌ها و ماشین مردم، بانک‌ها، آمبولانس و پمپ‌بنزین تعرض شد در حالی‌که انجام این کارها از سوی برخی افراد خاص و تعطیلی کسب و کار مردم هیچ معنایی نداشته و جایز نیست.</p>
      <p>فرمانده جدید سپاه بیت‌المقدس استان کردستان با بیان اینکه صف مردم، طرفداران و دلسوزان نظام از اشرار، اراذل و اوباش، بیگانگان و ضدانقلاب جداست، خاطرنشان کرد: خوشبختانه همانند گذشته «امنیت و آرامش» در سراسر استان کردستان برقرار است.</p>
      <p>مردم با بصیرت و عمل به‌موقع توطئه‌ دشمنان را در نطفه خفه کردند</p>
      <p>وی ادامه داد: در این اتفاقات اخیر غرب جنایتکار، آمریکای خون‌ریز و انگلیس حیله‌گر با استفاده از تبلیغات دروغین خود در فضای مجازی و شبکه‌های اجتماعی پای کار آمدند تا با ایجاد اغتشاش و ناامنی به اهداف شوم خود رسیده و از آب گل‌آلود ماهی بگیرند، اما مردم با بصیرت، آگاهی کامل و عمل به‌موقع باز هم توطئه آنان را در نطفه خفه کردند.</p>
      <p>فرمانده جدید سپاه بیت‌المقدس استان کردستان با تاکید بر اینکه باید از تخریب اموال عمومی و مردم جلوگیری شود، بیان کرد: در این اتفاقات اخیر حتی نیروهای نظامی و انتظامی استان تلاششان این بود که با آرامش و حفظ حرمت با اغتشاشگران در تجمعات برخورد کنند اما متأسفانه گوش ندادند و برای مردم خسارت به بار آوردند.</p>
      <p>ضدانقلاب از تخریب و برهم زدن امنیت کشور حمایت می‌کند</p>
      <p>وی با بیان اینکه دشمنان و ضدانقلاب همواره از تخریب و برهم زدن امنیت کشور حمایت می‌کنند، عنوان کرد: آتش زدن اموال عمومی کار مردم نیست، چراکه انتقادات و اعتراضات راه خود داشته و باید به‌موقع مطرح شود.</p>
      <p>سردار حسینی گفت: ایران اسلامی تاکنون پیشرفت‌های زیادی داشته و ظرفیت‌ها و پتانسیل‌های زیادی برای توسعه کشور و استان کردستان وجود دارد اما دشمنان چشم دیدن آن را ندارند.</p>
      <p>نظام مقتدر جمهوری اسلامی از منافع مردم پاسداری می‌کند</p>
      <p>وی افزود: نظام مقتدر جمهوری اسلامی، نیروهای نظامی و انتظامی همواره از منافع مردم پاسداری کرده و این‌بار نیز تودهنی محکمی بر دهان استکبار جهانی و حامیان آنان می‌زنند.</p>
      <p>فرمانده جدید سپاه بیت‌المقدس استان کردستان با یادآوری اینکه انقلاب شکوهمند اسلامی با سه عنصر اعتقاد به الهی، وحدانیت به یکتاپرستی، رهبری خردمندانه حضرت امام(ره)، پشتیبانی و حضور گسترده اقشار مختلف مردم به پیروزی رسید، تصریح کرد: نظام بدون مردم معنایی نداشته و مردمی‌بودن انقلاب جزو ویژگی‌های برجسته و خاری در چشم دشمنان است.</p>
      <p>اجازه تعرض به اموال عمومی داده نشود</p>
      <p>وی خاطرنشان کرد: امروزه نظام جمهوری اسلامی در منطقه و دنیا اثرگذار و نقش محوری داشته اما آمریکای جنایتکار از کشورهای غربی باج‌گیری کرده و بارها و بارها برای مذاکره با ایران التماس کرده است.</p>
      <p>فرمانده جدید سپاه بیت‌المقدس استان کردستان یادآور شد: جایگاه رفیع و امنیت کشور به سادگی به دست نیامده بلکه برای این وضعیت کنونی خون هزاران انسان‌های وارسته، برجسته، نخبه و تحصیلکرده ریخته شده، بنابراین باید این بار نیز همانند گذشته در برابر دشمنان ایستادگی کرده و اجازه تعرض به اموال عمومی داده نشود.</p>
      <p>قدردانی از بصیرت و دشمن‌شناسی مردم کردستان</p>
      <p>وی «خدمت بی‌منت به مردم، ایجاد امنیت، آسایش و رفاه برای مردم» را از وظایف نظام خواند و گفت: گرچه مردم با گرانی و مشکلات معیشتی مواجه‌اند اما باید دولت رفاه و آسایش مردم را در نظر گرفته و در راستای بهبود وضعیت زندگی آنان تلاش کند.</p>
      <p>سردار حسینی با قدردانی از بصیرت و دشمن‌شناسی مردم استان کردستان تاکید کرد: انتظار می‌رود مردم اجازه سوءاستفاده، ناامنی و تداوم این اتفاقات را به اشرار و ضدانقلاب ندهند، چراکه اگر امنیت نباشد، کسب و کار تعطیل و احساس آرامش و آسایش از بین می‌رود.</p>
    </article>
  </body>
</html>