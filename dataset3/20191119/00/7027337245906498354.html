<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698992/%D8%AE%D9%88%D8%B4%D8%AD%D8%A7%D9%84%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%AA%D8%B5%D9%85%DB%8C%D9%85-%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C-%D8%AF%D8%B1-%DA%A9%D8%B1%D8%A7%D9%86%D9%87-%D8%A8%D8%A7%D8%AE%D8%AA%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="خوشحالی نتانیاهو از تصمیم دولت ترامپ برای شهرک‌سازی در کرانه باختری"/>
    <meta property="og:description" content="نخست‌وزیر رژیم صهیونیستی با ذوق‌زدگی از تصمیم دولت ترامپ برای غیرقانونی ندانستن شهرک‌سازی صهیونیست‌ها در کرانه باختری استقبال کرد."/>
  </head>
  <body>
    <article>
      <h1>خوشحالی نتانیاهو از تصمیم دولت ترامپ برای شهرک‌سازی در کرانه باختری</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038406_439.jpg"/>
      </figure>
      <p>نخست‌وزیر رژیم صهیونیستی با ذوق‌زدگی از تصمیم دولت ترامپ برای غیرقانونی ندانستن شهرک‌سازی صهیونیست‌ها در کرانه باختری استقبال کرد.</p>
      <p>به گزارش ایرنا بنیامین نتانیاهو نخست وزیر رژیم صهیونیستی دوشنبه‌شب بلافاصله بعد از اعلام سیاست جدید آمریکا درباره شهرک‌سازی‌های این رژیم در کرانه باختری، از این تصمیم استقبال و آن را «تصحیح یک اشتباه تاریخی» توصیف کرد.</p>
      <p>نتانیاهو به روال بی‌منطق همیشگی مدعی شد که غیرقانونی دانستن شهرک‌سازی صهیونیست‌ها در کرانه باختری نه تنها انکار حقیقت، تاریخ و واقعیت روی زمین است، بلکه مانع صلح نیز هست.</p>
      <p>مایک پمپئو وزیر خارجه آمریکا دوشنبه‌شب اعلام کرد که دولت دونالد ترامپ سیاست اتخاذ شده در دوره باراک اوباما رئیس جمهوری پیشین این کشور در قبال شهرک‌سازی‌های رژیم صهیونیستی را تغییر می‌دهد.<br/>وی تصریح کرد: بیانیه‌های دولتی ایالات متحده درباره فعالیت‌های شهرک‌سازی در کرانه باختری در دهه‌های گذشته ناهماهنگ بوده است.</p>
      <p>پمپئو تاکید کرد که دولت ترامپ "پس از مطالعه دقیق مباحث حقوقی همه طرف‌ها" اعلام می‌کند که شهرک‌سازی رژیم صهیونیستی در کرانه باختری با قوانین بین‌المللی ناسازگار نیست.</p>
      <p>جان کری وزیر دولت اوباما در دسامبر سال 2016 در آخرین روزهای کاری این دولت، رویکرد چند دهه‌ای واشنگتن در این باره را تغییر داد و غیرقانونی بودن شهرک‌سازی‌ها را به صورت علنی اعلام کرد.</p>
      <p>سکونت یهودیان در شهرک‌های غیرقانونی در کرانه باختری پس از اشغال این منطقه توسط رژیم صهیونیستی در جنگ ۱۹۶۷ رفته رفته آغاز شد و تعداد شهرک‌نشینان، پنج سال بعد یعنی در سال ۱۹۷۲ میلادی به یکهزار و ۵۰۰ نفر رسید.</p>
      <p>استقرار صهیونیست‌ها در اراضی اشغالی فلسطین پس از آن و در طول سال‌های متمادی ادامه داشت و طبق آخرین گزارش در سال ۲۰۱۸ حدود ۴۳۰ هزار شهرک‌نشین صهیونیست در کرانه باختری و قدس شرقی سکونت داده شده‌اند.</p>
      <p>اقدامات غیرقانونی رژیم صهیونیستی در نقض آشکار قطعنامه ۲۳۳۴ شورای امنیت سازمان ملل متحد مصوبه ۲۳ دسامبر ۲۰۱۶ (سوم دی ۹۵) است.</p>
      <p>این قطعنامه ضمن غیرقانونی خواندن شهرک سازی در اراضی فلسطینیها از رژیم صهیونیستی می خواهد که عملیات شهرک سازی را متوقف کند.</p>
    </article>
  </body>
</html>