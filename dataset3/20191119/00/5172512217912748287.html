<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/noi-detalii-despre-potentialul-model-electric-de-la-bugatti-va-fi-un-grand-94817.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Noi detalii despre potențialul model electric de la Bugatti: va fi un Grand Tourer sau SUV cu patru locuri și va costa cel mult un milion de euro"/>
    <meta property="og:description" content="Bugatti analizează oportunitatea de a dezvolta un Grand Tourer sau un SUV electric care să aibă patru locuri și să coste între 500.000 și un milion de euro, iar producția va fi de 600 de unități pe an."/>
  </head>
  <body>
    <article>
      <h1>Noi detalii despre potențialul model electric de la Bugatti: va fi un Grand Tourer sau SUV cu patru locuri și va costa cel mult un milion de euro</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Daniel Popescu</a></address>
      <p>Bugatti analizează oportunitatea de a dezvolta un Grand Tourer sau un SUV electric care să aibă patru locuri și să coste între 500.000 și un milion de euro, iar producția va fi de 600 de unități pe an.</p>
      <p>Reprezentanții <a href="https://www.automarket.ro/masini-noi/bugatti/">Bugatti</a> au dezvăluit încă din luna martie a acestui an că se gândesc să <a href="https://www.automarket.ro/stiri/bugatti-pregateste-un-model-mai-accesibil-analizam-varianta-unui-model-90411.html">lanseze un model electric</a> care să aibă un preț semnificativ mai accesibil decât Chiron, care costă 2.5 milioane de euro.</p>
      <p>Informațiile au fost confirmate apoi <a href="https://www.automarket.ro/stiri/seful-bugatti-sustine-ca-al-doilea-model-din-gama-ar-putea-sa-fie-100-91547.html">și în luna mai</a>, iar o serie de surse au dezvăluit în august că modelul ar putea fi produs <a href="https://www.automarket.ro/stiri/viitorul-model-bugatti-ar-putea-fi-un-suv-electric-croatii-de-la-rimac-92911.html">în parteneriat cu constructorul croat Rimac</a>.</p>
      <p>Agenția de presă Bloomberg vine însă acum cu o serie de detalii atractive despre un astfel de model. Dacă va fi aprobat, noul <a href="https://www.automarket.ro/stiri/masina-electrica-85611.html">model electric</a> va fi un Grand Tourer sau un SUV cu patru locuri, iar prețul de achiziție va fi cuprins între 500.000 și un milion de euro.</p>
      <p><i><b>"Industria se schimbă fundamental și trebuie să profităm de oportunități pentru a dezvolta Bugatti ca brand"</b></i>, a declarat Stephan Winkelmann, CEO-ul Bugatti, în cadrul unui interviu acordat Bloomberg.</p>
      <p>Prin noul model, Bugatti intenționează să-și extindă semnificativ producția, mai ales că prețul de listă va fi de aproximativ trei ori mai mic decât al lui Chiron. De altfel, planurile actuale prevăd o producție de 600 de unități pe an pentru noul model, în contextul în care producția lui Chiron este limitată la numai 100 de unități pe an și au fost deja produse circa 400 de unități dintre cele 500 stabilite inițial.</p>
      <p><b>Strategia este una foarte asemănătoare cu cea adoptată de Lamborghini, care a adăugat SUV-ul Urus în gamă pentru a crește producția și veniturile.</b> De altfel, Winkelmann este unul dintre managerii care a decis extinderea gamei Lamborghini cu un SUV.</p>
      <p>Pentru ca noul <a href="https://www.automarket.ro/stiri/masina-electrica-85611.html">model electric</a> Bugatti să devină realitate, constructorul trebuie însă să obțină finanțare din partea Grupului Volkswagen, ceea ce reprezintă o <i><b>"luptă dificilă"</b></i> în opinia lui Winkelmann.</p>
      <p>Via <a href="https://www.bloomberg.com/news/articles/2019-11-18/bugatti-plots-electric-four-seater-for-less-than-1-million">Bloomberg</a></p>
    </article>
  </body>
</html>