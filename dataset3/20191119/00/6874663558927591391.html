<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774090,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מדינת ניו יורק תובעת את ג'ול: גורמת להתמכרות ופונה לבני נוער"/>
    <meta property="og:description" content="לפי התביעה, חברת הסיגריות החשמליות גם מסתירה הימצאות ניקוטין בסיגריות ויוצרת מצג שווא שמוצריה בטוחים לשימוש יותר מסיגריות רגילות"/>
  </head>
  <body>
    <article>
      <h1>מדינת ניו יורק תובעת את ג'ול: גורמת להתמכרות ופונה לבני נוער</h1>
      <h2>לפי התביעה, חברת הסיגריות החשמליות גם מסתירה הימצאות ניקוטין בסיגריות ויוצרת מצג שווא שמוצריה בטוחים לשימוש יותר מסיגריות רגילות</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שירות כלכליסט</a></address>
      <p>מדינת ניו יורק תובעת את חברת הסיגריות החשמליות ג'ול בטענה שהיא מכוונת את מוצריה לקטינים, מסתירה הימצאות ניקוטין במוצריה, וגורמת להתמכרות של דור שלם, כך הודיעה היום (ג') התובעת הכללית של מדינת ניו יורק, לטיסיה ג'יימס.</p>
      <p>ג'יימס טענה שג'ול שכנעה קטינים באמצעות פרסומות ואפשרה את מכירת מוצריה לאוכלוסייה זו. היא טענה גם שג'ול הטעתה צרכנים לגבי תוכן הניקוטין במוצריה והציגה מצג שווא לפיו מוצריה בטוחים יותר לשימוש מאשר סיגריות רגילות. ג'ול ערכה למעלה מ-12 מסיבות השקה ברחבי העיר ניו יורק ואזור ההמפטונס - "קהילת חוף עשירה בלונג איילנד שהיא ביתם של ידוענים, משפיענים, ובני נוער קובעי טרנדים", כך על פי תביעת המדינה.</p>
      <figure>
        <img src="https://images1.calcalist.co.il/PicServer3/2019/10/29/943525/14_l.jpg"/>
        <figcaption>ג'ול <br/>צילום: AP</figcaption>
      </figure>
      <p>נציג החברה הגיע לבית ספר תיכון אחד לפחות בעיר ניו יורק, ואמר לתלמידים שמוצריה של החברה "בטוחים לגמרי", כך נטען בתביעה.</p>
      <p>"אין ספק שג'ול, חברת הסיגריות החשמליות הגדולה ביותר כיום, גרמה להתמכרות", כך אמרה ג'יימס במסיבת עיתונאים, כשהיא מתייחסת למידע שנאסף על פיו נרשמה עלייה בכמות בני הנוער שמעשנים סיגריות חשמליות.</p>
      <p>התביעה דורשת למנוע פנייה של ג'ול לבני נוער ולשלם קנסות על הפרות שונות. ג'יימס רמזה שיתכן שבעתיד ייתבעו חברות נוספות כמו אלטריה, שמחזיקה ב-35% מג'ול.</p>
      <p>מדינת קליפורניה הגישה מוקדם יותר השבוע תביעה נוספת נגד ג'ול, בטענה שהיא שיווקה ומכרה באופן בלתי חוקי סיגריות חשמליות לקטינים. המדינה טענה שתיעוד המכירות מראה שמערכת וידוא הגיל של ג'ול אפשרה לבצע "אלפי" משלוחים ל"שמות וכתובות מזויפים" בקליפורניה, כולל 17 משלוחים לאדם שכונה "פחית בירה" (Beer Can).</p>
      <p>מהחברה נמסר בתגובה כי "אינה מתכוונת לפנות למשתמשים קטינים. טרם בחנו את התביעה". לדבריה, היא פועלת מול הרשויות תוך יצירת אמון כדי למנוע עישון בקרב קטינים ולהעביר מעשנים מבוגרים לסיגריות מתוצרתה.</p>
    </article>
  </body>
</html>