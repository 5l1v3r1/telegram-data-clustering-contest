<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699102/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%DA%A9%D8%A7%D9%84%D8%A7%D9%87%D8%A7-%D9%85%D9%82%D8%A7%D8%A8%D9%84%D9%87-%D9%85%DB%8C%E2%80%8C%DA%A9%D9%86%DB%8C%D9%85-%D8%A7%D9%86%D8%AA%D8%B5%D8%A7%D8%A8-206-%D8%B2%D9%86-%D8%AF%D8%B1-%D8%B3%D8%B7%D8%AD-%D9%85%D8%AF%DB%8C%D8%B1%D8%A7%D9%86-%D9%85%DB%8C%D8%A7%D9%86%DB%8C-%D9%88%D8%B2%D8%A7%D8%B1%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="وزیر اقتصاد: با افزایش نرخ کالاها مقابله می‌کنیم / انتصاب 206 زن در سطح مدیران میانی وزارت"/>
    <meta property="og:description" content="دژپسند در مورد انتقاد نمایندگان از نحوه به کارگیری مدیران زن در این وزارتخانه عنوان کرد: ما در سال ۹۷ در سطح مدیران میانی ۱۲۵ مدیر زن منصوب کردیم که تا مردادماه همان سال تعداد ۸۱ نفر به آن اضافه شد. همچنین در سطح مدیران پایه ۲۰۲۴ مدیر زن در این وزارتخانه فعالیت داشتند که تا مردادماه ۸۹۵ نفر به آن اضافه شد."/>
  </head>
  <body>
    <article>
      <h1>وزیر اقتصاد: با افزایش نرخ کالاها مقابله می‌کنیم / انتصاب 206 زن در سطح مدیران میانی وزارت</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>دژپسند در مورد انتقاد نمایندگان از نحوه به کارگیری مدیران زن در این وزارتخانه عنوان کرد: ما در سال ۹۷ در سطح مدیران میانی ۱۲۵ مدیر زن منصوب کردیم که تا مردادماه همان سال تعداد ۸۱ نفر به آن اضافه شد. همچنین در سطح مدیران پایه ۲۰۲۴ مدیر زن در این وزارتخانه فعالیت داشتند که تا مردادماه ۸۹۵ نفر به آن اضافه شد.</b>
      </p>
      <figure>
        <img src="https://cdn.asriran.com/files/fa/news/1398/8/28/1038627_203.jpg"/>
      </figure>
      <p>وزیر اقتصاد و دارایی گفت: به بهانه افزایش قیمت بنزین، اجازه داده نمی شود سایر کالاها گران شود تا به مردم فشار اقتصادی تحمیل گردد.</p>
      <p>به گزارش خانه‌ ملت، اعضای فراکسیون زنان مجلس شورای اسلامی در نشستی با حضور وزیر اقتصاد و دارایی دلایل افزایش قیمت بنزین و تبعات آن را مورد بررسی قرار دادند.</p>
      <p>«فرهاد دژپسند» ابتدا گزارشی از مراحل نشست‌های برگزار شده جهت افزایش کارشناسانه قیمت بنزین با حضور دستگاه‌های مربوطه اعم از وزارتخانه‌های اقتصاد و دارایی، صنعت، معدن و تجارت و نفت و سازمان مدیریت برنامه‌ریزی کشور و مرکز پژوهش‌های مجلس ارائه کرد که در نهایت نتیجه بررسی‌های صورت گرفته در نشست سران قوا مطرح شده و مصوب شد.</p>
      <p>وی افزود: یکی از نکاتی که در این نشست مطرح شده، این بوده که اجازه داده نشود به بهانه افزایش قیمت بنزین سایر کالاها نیز گران شوند، بنابراین در شرایط کنونی به طور جدی مراقبت می‌شود تا چنین مشکلی ایجاد نشده و به مردم فشار اقتصادی تحمیل نشود.</p>
      <p>وزیر اقتصاد و دارایی یادآور شد: ما در وزارتخانه برای صادرکنندگان خانم تبعیض یا تفکیک جنسیتی اعمال نمی‌کنیم، ضمن اینکه یک نوار سبز برای تجار دارای شناسنامه تنظیم می‌کنیم که در آن سهمی برای زنان در نظر خواهیم گرفت.</p>
      <p>این عضو کابینه دولت دوازدهم تصریح کرد: موضوع بند (ز) تبصره (۱۶) و درخواست برای افزایش افزوده بیمه عمر را پیگیری خواهیم کرد، ضمن اینکه بررسی تراکنش‌ها موضوع جدیدی نیست و به طور قطع اجرا می‌شود، همچنین پرونده‌های مالیاتی تا ۱۰ سال قبل و مالیات مستقیم تا ۵ سال قبل نیز قابل بررسی است. از سوی دیگر به دنبال راهکاری برای تسهیل امور هستیم تا فرار مالیاتی صورت نگیرد کما اینکه سال گذشته ۵ هزار میلیارد تومان درآمد حاصل از فرار مالیاتی را اخذ کردیم.</p>
      <p>دژپسند اظهار کرد: هم‌اکنون تیم سی نفره از متخصصان برای بررسی موضوع مالیات بر عایدی سرمایه تشکیل شده تا در این مورد لایحه تدوین کنند.</p>
      <p>وی ضمن اینکه از سیده فاطمه حسینی نماینده تهران خواست تا جلسه‌ای تشکیل دهد که برای حمایت از سهامداران خرد تصمیم‌گیری شود، تأکید کرد که موضوع ارزش افزوده صنف طلافروشان و نحوه دریافت تضامین برای اعطای تسهیلات وام دو میلیون تومانی را پیگیری خواهند کرد و در آخر نیز به معاون پارلمانی این وزارتخانه دستور داد تا بخشنامه‌ای برای کمک به جابه‌جایی منطقه‌ای کارمندان بدون ارتقاء پست تهیه شود، از سوی دیگر به این نکته اشاره کرد که انتقادات پیرامون فرآیند گمرکات بیشتر فضاسازی است.</p>
      <p>دژپسند در مورد انتقاد نمایندگان از نحوه به کارگیری مدیران زن در این وزارتخانه عنوان کرد: ما در سال ۹۷ در سطح مدیران میانی ۱۲۵ مدیر زن منصوب کردیم که تا مردادماه همان سال تعداد ۸۱ نفر به آن اضافه شد. همچنین در سطح مدیران پایه ۲۰۲۴ مدیر زن در این وزارتخانه فعالیت داشتند که تا مردادماه ۸۹۵ نفر به آن اضافه شد.</p>
    </article>
  </body>
</html>