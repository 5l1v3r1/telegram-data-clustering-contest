<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699116/%D8%B9%DB%8C%D8%B3%DB%8C-%DA%A9%D9%84%D8%A7%D9%86%D8%AA%D8%B1%DB%8C-%D8%AA%DB%8C%D8%B1%D9%85%D8%A7%D9%87-%D8%A7%D9%85%D8%B3%D8%A7%D9%84-%D8%A2%D9%84%D9%88%D8%AF%DA%AF%DB%8C-%DA%AF%D8%A7%D8%B2-%D8%A7%D9%8F%D8%B2%D9%8F%D9%86-%D8%AF%D8%B1-%D9%87%D9%88%D8%A7-%D8%A2%D9%86-%D9%82%D8%AF%D8%B1-%D8%B2%DB%8C%D8%A7%D8%AF-%D8%B4%D8%AF-%DA%A9%D9%87-%D8%A8%D8%A7%DB%8C%D8%AF-%DB%B1%DB%B1-%D8%B1%D9%88%D8%B2-%D8%AA%D9%87%D8%B1%D8%A7%D9%86-%D8%B1%D8%A7-%D8%AA%D8%B9%D8%B7%DB%8C%D9%84-%D9%85%DB%8C%E2%80%8C%DA%A9%D8%B1%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="عیسی کلانتری: تیرماه امسال آلودگی گاز اُزُن در هوا آن قدر زیاد شد که باید ۱۱ روز تهران را تعطیل می‌کردیم"/>
    <meta property="og:description" content=" معاون رئیس جمهوری و رئیس سازمان حفاظت محیط زیست گفت: محیط زیست ایران قربانی توسعه شده‌ است، از این رو در حوزه محیط زیست باید مسائل زیربنایی را از سیاسی کاری جدا کنیم."/>
  </head>
  <body>
    <article>
      <h1>عیسی کلانتری: تیرماه امسال آلودگی گاز اُزُن در هوا آن قدر زیاد شد که باید ۱۱ روز تهران را تعطیل می‌کردیم</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038639_212.jpg"/>
      </figure>
      <p> معاون رئیس جمهوری و رئیس سازمان حفاظت محیط زیست گفت: محیط زیست ایران قربانی توسعه شده‌ است، از این رو در حوزه محیط زیست باید مسائل زیربنایی را از سیاسی کاری جدا کنیم.</p>
      <p>به گزارش ایرنا؛ عیسی کلانتری عصر سه شنبه در کارگروه احیای کشف رود در محل استانداری خراسان رضوی افزود: به موازات توسعه استان‌ها باید مطالعات زیست محیطی انجام شود و با تخلفات زیست محیطی نیز برخورد شود.</p>
      <p>وی اضافه کرد: وقتی قوانین شوخی تلقی شود، ارزیابی‌های زیست محیطی در طرح های عمرانی انجام نمی‌شود و این وضعیت منجر به این می شود که در مرحله تحمیل مشکلات مجبوریم با چندین برابر هزینه در جهت رفع معضلات زیستی اقدام کنیم.</p>
      <p>معاون رئیس جمهوری و رئیس سازمان حفاظت محیط زیست گفت: محیط زیست از حقوق مردم است و نباید حفظ محیط زیست را شوخی تلقی کرد در حالی که هم اکنون برخی قوانین نظیر قانون آب، کارایی خود را از دست داده‌ است.</p>
      <p>کلانتری افزود: به دلیل عدم رعایت استانداردها توسط کارخانه های خودروسازی، تیرماه امسال آلودگی گاز اُزُن در هوا آن قدر زیاد شد که باید ۱۱ روز تهران را تعطیل می‌کردیم.</p>
      <p>وی ادامه داد: شهردار و استاندار خراسان رضوی گامی جدی در موضوع ساماندهی کشف رود برداشته‌اند که شایسته قدردانی است.</p>
      <p>رئیس سازمان حفاظت محیط زیست گفت: مشابه کشف رود را در جنوب تهران و در منطقه شاه عبدالعظیم با ترکیب فلزات سنگین داریم که ۷۰ درصد سبزیجات شهر تهران نیز از آنجا تامین می‌شود.</p>
      <p>کلانتری افزود: در تهران به دلیل عدم وجود انسجام در رفع این معضل زیست محیطی موفق نشدیم اما در مشهد هماهنگی وجود دارد.</p>
      <p>وی ادامه داد: در بحث‌های محیط زیست پیشگیری انجام نمی‌دهیم و بعد با هزینه کلان باید به فکر درمان باشیم.</p>
      <p>رئیس سازمان حفاظت محیط زیست گفت: امروز که دادستان مشهد و استاندار خراسان رضوی دستور توقف چرمشهر را نمی‌دهند به دلیل جلوگیری از بیکارشدن عده‌ای است و اگر نه در چنین وضعیتی چرمشهر ساعتی نیز نباید فعال باشد.</p>
      <p>کلانتری افزود: موضوع کشف رود موضوعی ملی است و استاندار خراسان رضوی درخواست خود در خصوص این طرح را در نامه‌ای به رئیس جمهور بیان کند چرا که رئیس جمهوری به مسائل زیست محیطی کمک خوبی می‌کنند.</p>
    </article>
  </body>
</html>