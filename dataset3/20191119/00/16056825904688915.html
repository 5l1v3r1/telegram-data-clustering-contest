<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199944"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="এয়ার অ্যাম্বুলেন্সে পাকিস্তান ছাড়লেন নওয়াজ শরীফ"/>
    <meta property="og:description" content="এয়ার অ্যাম্বুলেন্সে করে লন্ডনের উদ্দেশ্যে পাকিস্তান ত্যাগ করেছেন দেশটির সাবেক প্রধানমন্ত্রী নওয়াজ শরীফ। দুর্নীতির অভিযোগে তাকে ৭ বছরের কারাদণ্ড দেয়া হয়েছিল। তবে জেলে মারাত্মক অসুস্থ হয়ে পড়লে তাকে জামিন দেয়া হয়। এর ২০ দিন পরে আজ মঙ্গলবার তিনি লাহোর থেকে লন্ডনের উদ্দেশ্যে পাড়ি জমান। এই সফরে তার সঙ্গী রয়েছেন ছোটভাই ও নিজের দল পিএমএলএনের সভাপতি শাহবাজ শরীফ ও ব্যক্তিগত চিকিৎসক ডা. আদনান খান। পিএমএলের নেতা পারভেজ রশিদ বলেছেন, লন্ডনে পুরো চেকআপ করানোর পর বস্টন যাবেন নওয়াজ শরীফ। সফরকালে দু’ঘন্টার জন্য তিনি অবস্থান করবেন দোহা’য়। এ খবর দিয়েছে অনলাইন ডন। মঙ্গলবার সকালে লাহোরের হজ টার্মিনালে দোহা থেকে পাঠানো এয়ার অ্যাম্বুলেন্স অবতরণ করে। এরপর তাতে স্থাপন করা হয়েছে একটি ইনটেনসিভ কেয়ার ইউনিট (আইসিইউ) এবং একটি জরুরি অপারেশন থিয়েটার। অনাকাঙ্খিত পরিস্থিতি সামাল দেয়ার জন্য এই আয়োজন। এতে রয়েছেন চিকিৎসক ও প্যারামেডিকদের একটি দল।  পিএমএমএল-এনের মুখপাত্র মরিয়ম আওরঙ্গজেব বলেছেন, জ্বালানি নিতে কাতারে থামবে নওয়াজকে বহনকারী এয়ার অ্যাম্বুলেন্স। সেখানে মেডিকেল টিমও পরিবর্তন হবে। উল্লেখ্য, দুটি দুর্নীতির মামলায় অভিযুক্ত ৬৯ বছর বয়সী পিএমএলএনের…"/>
  </head>
  <body>
    <article>
      <h1>এয়ার অ্যাম্বুলেন্সে পাকিস্তান ছাড়লেন নওয়াজ শরীফ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">মানবজমিন ডেস্ক</a></address>
      <p>এয়ার অ্যাম্বুলেন্সে করে লন্ডনের উদ্দেশ্যে পাকিস্তান ত্যাগ করেছেন দেশটির সাবেক প্রধানমন্ত্রী নওয়াজ শরীফ। দুর্নীতির অভিযোগে তাকে ৭ বছরের কারাদণ্ড দেয়া হয়েছিল। তবে জেলে মারাত্মক অসুস্থ হয়ে পড়লে তাকে জামিন দেয়া হয়। এর ২০ দিন পরে আজ মঙ্গলবার তিনি লাহোর থেকে লন্ডনের উদ্দেশ্যে পাড়ি জমান। এই সফরে তার সঙ্গী রয়েছেন ছোটভাই ও নিজের দল পিএমএলএনের সভাপতি শাহবাজ শরীফ ও ব্যক্তিগত চিকিৎসক ডা. আদনান খান। পিএমএলের নেতা পারভেজ রশিদ বলেছেন, লন্ডনে পুরো চেকআপ করানোর পর বস্টন যাবেন নওয়াজ শরীফ। সফরকালে দু’ঘন্টার জন্য তিনি অবস্থান করবেন দোহা’য়। এ খবর দিয়েছে অনলাইন ডন।</p>
      <p>মঙ্গলবার সকালে লাহোরের হজ টার্মিনালে দোহা থেকে পাঠানো এয়ার অ্যাম্বুলেন্স অবতরণ করে। এরপর তাতে স্থাপন করা হয়েছে একটি ইনটেনসিভ কেয়ার ইউনিট (আইসিইউ) এবং একটি জরুরি অপারেশন থিয়েটার। অনাকাঙ্খিত পরিস্থিতি সামাল দেয়ার জন্য এই আয়োজন। এতে রয়েছেন চিকিৎসক ও প্যারামেডিকদের একটি দল।  পিএমএমএল-এনের মুখপাত্র মরিয়ম আওরঙ্গজেব বলেছেন, জ্বালানি নিতে কাতারে থামবে নওয়াজকে বহনকারী এয়ার অ্যাম্বুলেন্স। সেখানে মেডিকেল টিমও পরিবর্তন হবে।</p>
      <p>উল্লেখ্য, দুটি দুর্নীতির মামলায় অভিযুক্ত ৬৯ বছর বয়সী পিএমএলএনের সাবেক এই প্রধান। মঙ্গলবার বিমানবন্দরে যাওয়ার সময় তাকে দেখতে নেতাকর্মীদের ঢল নামে। তিনি পাকিস্তানের মাটি ছাড়ার পরপরই প্রধানমন্ত্রী ইমরান খানের বিশেষ সহকারী ফিরদৌস আশিক আওয়ান তার দ্রুত সুস্থতা কামনা করেছেন। এক টুইটে তিনি লিখেছেন, আমরা আল্লাহর কাছে প্রার্থনা করছি নওয়াজ শরীফ পুরো সুস্থ হয়ে উঠুন। তার সুস্থতা ও দ্রুত নিরাময়ের জন্য আমরা প্রার্থনা করছি। এ বিষয়ে ইমরান খান মানবতা ও আইনের সর্বোচ্চ প্রয়োগের একটি স্বর্ণালি উদাহরণ স্থাপন করেছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>