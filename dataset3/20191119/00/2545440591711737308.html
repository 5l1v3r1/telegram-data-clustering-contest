<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/bilim-teknoloji/jupiterin-uydusu-europada-su-buhari-bulundu/1649839"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Jüpiter'in uydusu Europa'da su buharı bulundu"/>
    <meta property="og:description" content="Bilim insanları, Jüpiter'in uydusu Europa'nın atmosferinde su buharı bulunduğunu bildirdi."/>
  </head>
  <body>
    <article>
      <h1>Jüpiter'in uydusu Europa'da su buharı bulundu</h1>
      <h2>Bilim insanları, Jüpiter'in uydusu Europa'nın atmosferinde su buharı bulunduğunu bildirdi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Emre Aytekin  </a></address>
      <h4>Ankara</h4>
      <p><b>ABD Havacılık ve Uzay Ajansını (NASA) </b>Goddard Uzay Uçuş Merkezinden bilim insanları, Hawaii eyaletindeki W. M. Keck Gözlemevinin Tayfölçer Keşif Teleskobu'yla yaptıkları gözlemlerin sonuçlarını "Nature Astronomy" dergisinde paylaştı.</p>
      <p>İtalyan gökbilimci Lucas Paganini'nin önderlik ettiği araştırma ekibi, 2016 ve 2017'de yaptıkları ölçümlerde uydunun atmosferinde<b> su buharı </b>izlerine rastlandığını bildirdi.</p>
      <p>Araştırmacılar, Europa'nın atmosferdeki su buharının saniyede 2 bin 360 litre su üretebilecek miktarda olduğunu kaydetti.</p>
      <p>Bilim insanları, su buharının varlığının gezegende sıvı halde su bulunabileceğinin işareti olduğunu değerlendiriyor.</p>
      <p>Su buharının, yüzeyi kalın buz tabakasıyla kaplı<b> Europa'</b>yı kahverengi damarlar şeklinde çizen gayzer oluklarından çıktığı tahmin ediliyor.</p>
      <p>Su buharı, uydunun buzul kabuğunun altında bir yüzey altı okyanusu olabileceğine dair teoriyi destekliyor.</p>
      <p>Öte yandan su buharının yüzey buzunun bazı kısımlarının erimesiyle veya Jüpiter'in güçlü radyasyon alanının yüzeyden kopardığı buz parçalarının dağılmasıyla oluşmuş olabileceği de değerlendiriliyor.</p>
      <h3>Europa 1610'da keşfedilmişti</h3>
      <p>Jüpiter'in 79 uydusundan biri olan Europa, 1610'da İtalyan gökbilimci Galileo Galilei tarafından keşfedilmişti.</p>
      <p>NASA'nın Voyager 2 uzay aracı 1979'da Europa'ya yakın geçiş yaparak uydunun ilk yörünge fotoğraflarını çekmişti.</p>
      <related>
        <a href="https://www.aa.com.tr/tr/bilim-teknoloji/jupiterin-uydusu-europada-su-buhari-bulundu/1649839"/>
      </related>
    </article>
  </body>
</html>