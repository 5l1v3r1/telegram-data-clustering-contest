<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774086,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="עוד יממה למנדט של גנץ: הסתיימה פגישתו עם נתניהו"/>
    <meta property="og:description" content="יו&quot;ר כחול לבן בני גנץ נועד במשך כשעה עם ראש הממשלה בנימין נתניהו בלשכתו בירושלים. בתום הפגישה לא מסרו השניים הצהרה משותפת. מוקדם יותר נועד גנץ עם בכירי סיעתו ועם ליברמן. לפיד, יעלון ואשכנזי מתנגדים לישיבה בממשלת נתניהו"/>
  </head>
  <body>
    <article>
      <h1>עוד יממה למנדט של גנץ: הסתיימה פגישתו עם נתניהו</h1>
      <h2>יו"ר כחול לבן בני גנץ נועד במשך כשעה עם ראש הממשלה בנימין נתניהו בלשכתו בירושלים. בתום הפגישה לא מסרו השניים הצהרה משותפת. מוקדם יותר נועד גנץ עם בכירי סיעתו ועם ליברמן. לפיד, יעלון ואשכנזי מתנגדים לישיבה בממשלת נתניהו</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ynet</a></address>
      <p>ראש הממשלה בנימין נתניהו ויו"ר כחול לבן בני גנץ, המחזיק במנדט להרכבת הממשלה הבאה עד מחר (ד') בחצות נועדו במשך כשעה בלשכת ראש הממשלה בירושלים, בניסיון לגשר על הפערים במשא ומתן הקואליציוני. השניים לא מסרו הצהרה משותפת לתקשורת. לאחר ההערכות כי יאיר לפיד יתנגד לישיבה בממשלת נתניהו, עדכנו בכירים בכחול לבן כי גם משה (בוגי) יעלון וגבי אשכנזי לא יישבו בממשלה בראשות נתניהו.</p>
      <p>כאמור, ביום רביעי בחצות יפקע המנדט שהופקד בידי גנץ. אם לא יעלה בידיו להרכיב ממשלה, הוא יודיע לנשיא המדינה ראובן (רובי) ריבלין ויחזיר את המנדט. ביום חמישי ייפתח המקצה האחרון בהחלט להקמת הממשלה. במשך 21 ימים כל חבר כנסת יוכל להעמיד את עצמו כמועמד להרכבת ממשלה - אך הדבר יתאפשר רק ברוב של 61 תומכים. בתום התקופה, אם לא תקום ממשלה, הכנסת תתפזר באופן אוטומטי וישראל תלך לבחירות בפעם השלישית בתוך פחות משנה.</p>
      <figure>
        <img src="https://images1.calcalist.co.il/PicServer3/2019/11/19/948455/photo5886433111200348022_863412_l.jpg"/>
        <figcaption>נתניהו וגנץ (תצלום ארכיון) <br/>צילום: אלעד מלכה</figcaption>
      </figure>
      <p>זמן קצר לפני כן, פרסם נתניהו סרטון ברשתות החברתיות שבו קרא להקים ממשלה עם כחול לבן וישראל ביתנו - מבלי שציין את המפלגות החרדיות. "ההחלטה ההיסטורית של הממשל האמריקני נותנת לנו הזדמנות חד-פעמית לקבוע את גבולה המזרחי של מדינת ישראל ולספח את בקעת הירדן. אני קורא לבני גנץ לבוא יחד איתי ועם אביגדור ליברמן להקים ממשלת אחדות שהנושא הראשון שלה הוא סיפוח בקעת הירדן", אמר נתניהו וטען כי "העם וההיסטוריה לא תסלח למי שיחמיץ את ההזדמנות הזאת".</p>
      <p>עוד לפני הפגישה הגיע נתניהו לבית הנשיא, מלווה בנציגיו במשא ומתן, השרים יריב לוין וזאב אלקין. הנשיא נזף בראש הממשלה על דבריו נגד חברי הכנסת הערבים ב"כנס החירום" של מחנה הימין וגינה בחריפות את הצגתם כ"גיס חמישי".</p>
      <p>"האמירות שנשמעות כלפי הציבור הערבי והחרדי וכלפי נציגיהם בכנסת, חותרות תחת עצם הלגיטימיות של ציבורים אלה במדינת ישראל, מעמיקות את הקרע הקיים ממילא, ואני דורש מכל מי שמדינת ישראל יקרה לליבו להפסיק אחת ולתמיד עם אמירות מכוערות אלה", אמר הנשיא. "אסור להגיע למצב שתוצאות הבחירות יובילו לכך שקהילות נהדרות שהן בשר מבשרה של המדינה, יחושו שוב ושוב כי הלגיטימציה שלהן מחוללת", אמר הנשיא.</p>
      <p>גורמים פוליטיים אמרו כי נתניהו דרש שהנבצרות תתחיל רק בתחילת משפטו - אך ריבלין סירב לכך. הנשיא סירב לנקוב במועד יציאה לנבצרות - אך הזמן הריאלי בעיניו, לפי אותם גורמים, יכול להיות הודעת היועץ המשפטי לממשלה, הגשת כתב האישום לבית המשפט או אפשרות אחרת. כך או כך, ריבלין דבק בכך שנתניהו יוביל את הממשלה ראשון - אך אם רה"מ וגנץ יסכימו על דבר אחר - הנשיא לא יתנגד.</p>
      <p>מוקדם יותר היום ערך נתניהו שיחה עם חברי בלוק הימין, ואמר להם כי יש עדיין מחלוקת על שאלת הרוטציה - עליה ידון הערב עם גנץ. נתניהו הוסיף בעקבות פגישה נוספת עם ליברמן בשעות הבוקר כי הוא מנסה לגרום לו להסכים לשמירה על הסטטוס קוו.</p>
      <p>גנץ ניהל בשעות הערב מרתון פגישות בארבע עיניים עם בכירי כחול לבן, יאיר לפיד, משה (בוגי) יעלון, וגבי אשכנזי - וכן עם יו"ר ישראל ביתנו אביגדור ליברמן.</p>
      <p>בשעות הצהריים שוחחו צוותי המשא ומתן של הליכוד וכחול לבן, אולם לא הושגה פריצת דרך ממשית במגעים בין הצדדים. בכחול לבן הבהירו כי הם עדיין עומדים מאחורי הדרישה שנתניהו יוותר על גוש הימין ויבוא לנהל משא ומתן ישיר בשם הליכוד. בסיעה הדגישו כי הם "עושים כל מאמץ כדי למנוע בחירות בפעם השלישית".</p>
      <p>גורמים בכחול לבן טענו הערב כי גנץ עומד בפני דילמה משמעותית אם להסכים לממשלת אחדות שנתניהו יוביל אותה ראשון. בסביבתו של יו"ר כחול לבן ישנם לא מעט גורמים הדוחפים לאחדות, שמאמינים כי יש להסכים למתווה הנשיא בתנאי שהליכוד יספק ערבויות משמעותיות לכך שנתניהו ייצא לנבצרות בפרק הזמן שייקבע מראש. מנגד, יש הטוענים כי כניסה לממשלה תחת נתניהו תהיה חיסול האלקטורט המרכזי של גנץ, ולדבריהם, מדובר בהימור גדול מדי.</p>
      <p>בכיר בליכוד ציין כי "הכדור במגרש של כחול לבן. השאלה היחידה שמעניינת היא אם גנץ יודע להביא את כחול לבן איתו, או אם יהיה לו אומץ להיפרד מאלו שלא רוצים ממשלה עם נתניהו". הבכיר הוסיף כי "אם הוא יעבור את השלב הזה, נהיה מוכנים להתגמש. ניתן את הערבויות הנדרשות בחקיקה לכך שהנבצרות תצא לפועל. ההערכה שלנו היא שהוא עוד לא נמצא שם. הוא עוד לא מסכים להתפצל ולא מצליח להביא את כולם".</p>
      <p>האפשרויות המרכזיות נכון לעכשיו הן ממשלת אחדות של הליכוד, כחול לבן וישראל ביתנו, וייתכן שגם בצירוף שאר מפלגות הימין, בהתאם למתווה הנשיא ריבלין.</p>
      <p>אפשרות אחרת - שהסיכויים לה מועטים - היא ממשלת מיעוט בהשתתפות כחול לבן, המחנה הדמוקרטי, העבודה-גשר וישראל ביתנו, כשהרשימה הערבית המשותפת תתמוך בממשלה מבחוץ.</p>
      <p>הנשיא ריבלין אמר שלשום במהלך ביקור בנתיבות כי ניתן להקים ממשלה, ופנה פומבית לליכוד ולכחול לבן וביקש מהם להתעשת. "הפערים הם אישיים יותר מאשר הגותיים, מחשבתיים, פוליטיים או צורכי המדינה", אמר הנשיא.</p>
      <p>על פי החוק, לאחר ההודעה הרשמית של גנץ על כך שהצליח להקים ממשלה, יש תקופה של שבוע שבמהלכה צריך יו"ר הכנסת לקבוע מועד לישיבה במליאה שבה תיערך הצבעת אמון בממשלה החדשה. המועד המדויק נתון לשיקול דעתו של יו"ר הכנסת, אך הוא צריך להיקבע תוך שבעה ימים.</p>
    </article>
  </body>
</html>