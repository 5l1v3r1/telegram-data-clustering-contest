<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16694-deputati-kropivnitskogo-zvernutsya-do-uryadu-pro-zbilshennya-finansuvannya-osvitnoji-i-medichnoji-galuzej.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Депутати Кропивницького звернуться до уряду про збільшення фінансування освітньої і медичної галузей"/>
    <meta property="og:description" content="Депутати міської ради Кропивницького звернуться до Кабінету міністрів, Голови Верховної Ради і Прем’єр-міністра про збільшення фінансування освітньої і медичної галузей із державного бюджету у наступному році. Таке рішення вони прийняли сьогодні, 19 листопада.«Відповідно до проєкту Державного бюджету України на 2020 рік, реєстраційний №2000 від 15.09.2019 року, бюджету міста Кропивницький передбачено освітню субвенцію в сумі 333,6 мільйона гривень, що на 13,2% більше ніж у 2019 році. Але (…) доведений обсяг освітньої субвенції бюджету міста Кропивницький на 2020 рік на 187,3 мільйона гривень менший за прогнозовану потребу», – йдеться у звернення про виділення додаткових коштів на галузь освіти."/>
  </head>
  <body>
    <article>
      <h1>Депутати Кропивницького звернуться до уряду про збільшення фінансування освітньої і медичної галузей</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Наталка Маринець</a></address>
      <p><i>Депутати міської ради Кропивницького звернуться до Кабінету міністрів, Голови Верховної Ради і Прем’єр-міністра про збільшення фінансування освітньої і медичної галузей із державного бюджету у наступному році. Таке рішення вони прийняли сьогодні, 19 листопада.</i><br/><br/>«Відповідно до проєкту Державного бюджету України на 2020 рік, реєстраційний №2000 від 15.09.2019 року, бюджету міста Кропивницький передбачено освітню субвенцію в сумі 333,6 мільйона гривень, що на 13,2% більше ніж у 2019 році. Але (…) доведений обсяг освітньої субвенції бюджету міста Кропивницький на 2020 рік на 187,3 мільйона гривень менший за прогнозовану потребу», – йдеться у звернення про виділення додаткових коштів на галузь освіти.</p>
      <p>У міськраді пояснюють, при формуванні субвенції врахували лише підвищення мінімальної зарплати.</p>
      <p>Однак для освітян, наприклад, не врахували збільшення кількості інклюзивних класів, поділ класів на групи при вивченні окремих предметів, проведення індивідуального навчання з учнями, функціонування груп продовженого дня.</p>
      <p>– Ми отримуємо недостатнє фінансування на зарплати медпрацівникам і медикаменти, які гарантовані державою, – зауважив міський голова Кропивницького Андрій Райкович.</p>
      <p>«З метою своєчасної та у повному обсязі виплати заробітної плати медичним працівникам, для уникнення соціальної напруги в медичних колективах та недопущення порушення законодавства про оплату праці звертаємося з проханням вирішити дану проблему шляхом збільшення медичної субвенції місту Кропивницькому на 2020 рік, на загальну суму 33,98 мільйона гривень», – йдеться у тексті звернення до Голови Верховної Ради України і Прем’єр-міністра щодо фінансової незабезпеченості галузі охорони здоров’я на 2020 рік.</p>
    </article>
  </body>
</html>