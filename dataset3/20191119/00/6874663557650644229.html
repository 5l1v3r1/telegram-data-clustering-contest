<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774050,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="IntSights גייסה 30 מיליון דולר בהובלת Qumra Capital"/>
    <meta property="og:description" content="חברת הסייבר הישראלית מתמחה במודיעין סייבר וגיוס זה הוא חלק מסבב D. בין המשקיעים ניתן למנות את גלילות קפיטל, ClearSky ובלאקסטון, סך ההון שהושקע בה הינו כ-70 מיליון דולר"/>
  </head>
  <body>
    <article>
      <h1>IntSights גייסה 30 מיליון דולר בהובלת Qumra Capital</h1>
      <h2>חברת הסייבר הישראלית מתמחה במודיעין סייבר וגיוס זה הוא חלק מסבב D. בין המשקיעים ניתן למנות את גלילות קפיטל, ClearSky ובלאקסטון, סך ההון שהושקע בה הינו כ-70 מיליון דולר</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">הגר רבט</a></address>
      <p>חברת מודיעין הסייבר IntSights הודיעה היום על גיוס של 30 מיליון דולרים בסבב D. את הסבב הובילה קרן Qumra Capital ולצדה לקחו בו חלק המשקיעים הקיימים בחברה, ובניהם: גלילות קפיטל, ClearSky, בלאקסטון , בלאמברג, Tola Capital ו-Wipro. הגיוס הנוכחי מביא את סך ההון שהושקע בחברה ל-70 מיליון דולר. בועז דינטי, שותף מייסד בקומרה קפיטל, יצטרף לדירקטוריון של IntSights.</p>
      <p>אינטסייט הוקמה ב-2015 על גיא ניצן (מנכ"ל), גל בן דוד (CTO) ואלון ארבץ (מנהל הפעילות בישראל), והיא מתמחה באיסוף מודיעין סייבר שמאפשר לחברות להתגונן מפני מתקפות אפשריות, כמו גם לטפל בהן בזמן אמת.</p>
      <p>חלק מהתמקדות החברה, מספר אלון ארבץ, מייסד שותף בחברה, ל"כלכליסט" היא על איסוף מידע ברשת האפלה, שמשמשת פלטפורמת מסחר להאקרים. "הרשת האפלה היא כלי המוניטיזציה של ההאקרים" מסביר ארבץ, "האקרים משתמשים בה כפלטפורמה לתכנן ולהפיץ את הכלים שלהם. הם מייצרים כלים ואז מוכרים לאנשים הרבה פחות מתוחכמים". אינטסייט, אם כן, אוספת מודיעין כדי לדעת איך יראו המתקפות והחולשות הבאות.</p>
      <figure>
        <img src="https://images1.calcalist.co.il/PicServer3/2019/11/18/948170/1NL.jpg"/>
        <figcaption>מימין: אלון ארבץ, גיא ניצן וגל בן דוד IntSights</figcaption>
      </figure>
      <p>"היום מבינים שחשוב לקבל מודיעין כדי להתכונן למתקפות סייבר ולא רק להגיב כשהן קורות. מה שאנחנו מספקים הוא מודיעין מוכוון לקוח שמותאם לנכסים שלו ולצרכים הספציפיים אליו, מה שמכונה מודיעין פרימיום. אנחנו מדווחים לו כשיש משהו רלוונטי אליו. משם או שהוא ממשיך את הטיפול בעצמו או שהוא משתמש בכלים שלנו למניעה אוטומטית". הסכום שגויס כעת ישמש את החברה להאצה במכירות ושיווק והמשך השקעת מאמצי מחקר ופיתוח. IntSights מעסיקה היום למעלה מ-150 עובדים ומשרתת מעל ל-275 לקוחות, בניהם: בלאקסטון, אמריקן איגל, טבע ורשת סיזרס הוטלס. בועז דינטי, שותף מנהל ב- Qumra Capital מסר: "IntSights בנתה מוניטין בינלאומי כמובילה בתחום מודיעין האיומים החיצוני. מעט מאד חברות סייבר צעירות הגיעו למכירות של עשרות מיליוני דולרים בזמן קצר כל כך ומבחינתנו זה אישור לצורך של פתרונות מעין אלו בשוק, להתאמה ולצוות מכירות חזק. מרחב מודיעין האיומים החיצוני עובר מהפכה, והאוטומציה הופכת למרכיב המפתח לזיהוי ותגובה אפקטיבית לסכנות סייבר. גישת ה- All-in-One של IntSights מאחדת את שוק ה-TI המבוזר מאוד כיום לפיתרון אחד. בכך מאפשרת הטכנולוגיה של החברה לארגונים להשיג יעילות תפעולית תוך שיפור האבטחה".</p>
      <p>החברה הודיעה גם על מספר מינויים מרכזיים: דייב ג'ונסון, מונה ל-Advisory Board שלה ויעבוד עם הנהלת החברה על נושאים אסטרטגיים. ג'ונסון ששימש כיועץ לחברות הפורטפוליו בקבוצת ההשקעות של בלקסטון, לשעבר יו"ר הדירקטוריון בסילאנס, שנרכשה על ידי בלקברי תמורת 1.4 מיליארד דולר ויו"ר מועצת המומחים של גלילות קפיטל פרטנרס; ג'ייסון תומסון מונה למנהל התפעול הראשי ומנהל השיווק של החברה .</p>
    </article>
  </body>
</html>