<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/19040655/Parties-can-win-peoples-hearts-without-rushing-to.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="“அமளியில் ஈடுபடாமலேயே மக்கள் மனங்களை வெல்லலாம்” - மாநிலங்களவையில் பிரதமர் மோடி பேச்சு"/>
    <meta property="og:description" content="அமளியில் ஈடுபடாமலேயே மக்கள் மனங்களை வெல்லலாம் என்று மாநிலங்களவையில் பிரதமர் மோடி பேசினார்."/>
  </head>
  <body>
    <article>
      <h1>“அமளியில் ஈடுபடாமலேயே மக்கள் மனங்களை வெல்லலாம்” - மாநிலங்களவையில் பிரதமர் மோடி பேச்சு</h1>
      <h2>அமளியில் ஈடுபடாமலேயே மக்கள் மனங்களை வெல்லலாம் என்று மாநிலங்களவையில் பிரதமர் மோடி பேசினார்.</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>புதுடெல்லி, <br/><br/>நாடாளுமன்ற மாநிலங்களவையின் 250-வது கூட்டத்தொடரையொட்டி, பிரதமர் மோடி நேற்று மாநிலங்களவையில் பேசினார். அவர் பேசியதாவது:-<br/><br/>தேசநலனுக்கு தேவையான நேரத்தில் எல்லாம் மாநிலங்களவை முக்கிய பங்காற்றி உள்ளது. 370-வது பிரிவு நீக்கம், முத்தலாக் தடை சட்டம் ஆகியவை மாநிலங்களவையில் நிறைவேறாது என்று கருதப்பட்டபோது, இங்கும் நிறைவேறியது.</p>
      <p>மாநிலங்களவையில், கட்டுப்பாடுகளும் இருக்கும், அனுசரித்து செல்வதும் இருக்கும். ஆனால், கட்டுப்படுத்துவதற்கும், தடை செய்வதற்கும் உள்ள வேறுபாட்டை உணர்ந்து கொள்ள வேண்டும்.<br/><br/>சபையின் மையப்பகுதிக்கு சென்று அமளியில் ஈடுபட்டுத்தான் மக்களின் மனங்களை வெல்ல முடியும் என்று கருதக்கூடாது. அப்படி செய்யாமலும் மக்கள் மனங்களை வெல்லலாம். இந்த நேரத்தில் 2 கட்சிகளை நான் வெகுவாக பாராட்டுகிறேன்.<br/><br/>தேசியவாத காங்கிரஸ், பிஜு ஜனதாதளம் ஆகிய கட்சிகள், சபையின் மையப்பகுதிக்கு செல்லாமல், நாடாளுமன்ற விதிகளை பின்பற்றி நடக்கின்றன. அதே சமயத்தில், தங்கள் கருத்துகளை திறம்பட எடுத்து வைக்கின்றன. பா.ஜனதா உள்ளிட்ட கட்சிகள், மேற்கண்ட கட்சிகளிடம் இருந்து பாடம் கற்றுக்கொள்ள வேண்டும். இவ்வாறு அவர் பேசினார்.<br/><br/>முன்னதாக, நாடாளுமன்றத்துக்கு வந்தபோது பிரதமர் மோடி நிருபர்களுக்கு பேட்டி அளித்தார். அப்போது அவர் கூறியதாவது:-<br/><br/>இந்த கூட்டத்தொடர், நடப்பாண்டின் கடைசி கூட்டத்தொடர். இது முக்கியமான ஒன்று. ஆக்கப்பூர்வமான கூட்டத்தொடராக இருக்கும் என்று நம்புகிறேன். எல்லா பிரச்சினைகள் குறித்தும் விவாதிக்க அரசு தயாராக இருக்கிறது. எனவே, உறுப்பினர்கள் தரமான விவாதங்கள் நடக்க உறுதுணையாக இருப்பார்கள் என்று நம்புகிறேன்.<br/><br/>கடந்த கூட்டத்தொடர், ஆக்கப்பூர்வமாக இருந்தது. அதற்கான பெருமை, இந்த அரசையோ, ஆளுங்கட்சியையோ சாராது. அனைத்து எம்.பி.க்களையும் சாரும். இவ்வாறு அவர் கூறினார்.</p>
    </article>
  </body>
</html>