<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717754/%D8%A2%D8%B3%DB%8C%D8%A8-%D8%A8%D9%84%D9%86%D8%AF%D9%85%D8%AF%D8%AA-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%88%D8%B1%D8%B2%D8%B4-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="آسیب بلندمدت در انتظار ورزش ایران!"/>
    <meta property="og:description" content="عضو هیات علمی پژوهشگاه تربیت بدنی و علوم ورزشی با اشاره به اینکه پژوهش در حوزه ورزش مسئله‌ای الزامی است که باید در راستای تولید علم به آن توجه جدی کرد، گفت: به طور حتم عدم توجه به ورزش، آسیب بلند مدتی را به این حوزه وارد خواهد کرد."/>
  </head>
  <body>
    <article>
      <h1>آسیب بلندمدت در انتظار ورزش ایران!</h1>
      <address><time datetime="2019-11-19T00:30:00+00:00">19 Nov 2019, 00:30</time> by <a rel="author">امیرداوود کمالی</a></address>
      <p>عضو هیات علمی پژوهشگاه تربیت بدنی و علوم ورزشی با اشاره به اینکه پژوهش در حوزه ورزش مسئله‌ای الزامی است که باید در راستای تولید علم به آن توجه جدی کرد، گفت: به طور حتم عدم توجه به ورزش، آسیب بلند مدتی را به این حوزه وارد خواهد کرد.</p>
      <p>علی کاشی در گفت‌وگو با ایسنا، در ارتباط با میزان نفوذ علم در ورزش ایران و این‌که تا چه میزان شاهد تاثیر علم در این حوزه هستیم، اظهار کرد: اگر بخواهیم نسبت به سایر کشورها مقایسه‌ای انجام دهیم باید بگوییم سرانه پژوهش در حوزه ورزش در ایران کمتر است، اما کشور ما نیز از ورود علم و پژوهش در ورزش متاثر بوده و شاهد فارغ‌التحصیلی ۷۰ هزار دانشجوی رشته تربیت بدنی هستیم که به صورت علمی آموزش دیده‌اند و بروزترین مطالب ورزشی دنیا را مطالعه کرده‌اند که این مساله نشان از وجود پایه‌های مناسب ورزش و تربیت بدنی در کشور دارد.</p>
      <p>وی با اشاره به این‌که نتوانسته‌ایم در علمی کردن ورزش موفق عمل کنیم، گفت: این‌که آیا توانسته‌ایم علم را در حوزه ورزش به جامعه منتقل کنیم و از آن بهره ببریم باید عنوان کرد ضعف ما در همین حوزه است و نتوانسته‌ایم در این زمینه موفق باشیم، هرچند دانشگاه‌های خوبی در رشته تربیت بدنی در ایران وجود دارد و دانش‌آموختگان بسیار خوبی تربیت شده‌اند.</p>
      <p>عضو هیات علمی پژوهشگاه تربیت بدنی و علوم ورزشی با اشاره به این‌که فارغ‌التحصیلان علوم ورزشی در قیاس با سایر دانشجویان از رتبه بالایی برخوردارند و سطح علمی آن‌ها بالاتر از میانگین قرار دارد، اظهار کرد: متاسفانه عمده فارغ‌التحصیلان رشته تربیت‌بدنی و علوم ورزشی درگیر فعالیت‌های اجرایی در وزارت آموزش و پرورش، وزارت علوم و وزارت ورزش و جوانان شده‌اند و دیگر تولیدی در حوزه علم ورزش ندارند و این در حالی است که سرانه و هزینه‌کرد پژوهش ورزشی در دستگاه‌ها در ایران پایین است.</p>
      <p>وی ادامه داد: باید بخشی از بودجه سازمان‌ها و دستگاه‌های ورزشی صرف تولید بومی علم ورزش شود، اما به دلیل محدودیت‌های بودجه‌ای و کاهش سرانه بودجه و تخصیص‌های اعتباری، شاهد آن هستیم که بودجه‌ها به امور جاری اختصاص می‌یابد و این مساله به طور حتم آسیب بلند مدتی را به حوزه ورزش وارد خواهد کرد که دلیل آن عدم توجه به پژوهش است.</p>
      <p>عضو هیات علمی پژوهشگاه تربیت بدنی و علوم ورزشی با تاکید بر این‌که ورزش در ایران اولویت نیست و اگر قصد داریم جامعه سالمی داشته باشیم باید به منظور پیشگیری از بیماری‌ها اقدام کنیم، ادامه داد: دچار شدن افراد به بیماری‌ها و اختلالات مختلف ناشی از عدم توجه به ورزش کردن و فعالیت بدنی است. خوشبختانه وزارت بهداشت، درمان و آموزش پزشکی بودجه خود را در حوزه سلامت دریافت می‌کند اما متاسفانه در حوزه پیشگیری اولویتی تعریف نشده است و بودجه‌ای نیز تخصیص نمی‌یابد.</p>
      <p>کاشی با اشاره به این‌که در کشوری مانند آمریکا افرادی که سطح فعالیت بدنی بالاتری دارند و پیاده‌روی می‌کنند کمتر دچار بیماری می‌شوند، اظهار کرد: در این کشورها از سوی سازمان‌های بیمه‌گر تخفیفات مختلفی برای افرادی که فعالیت بدنی بالاتری دارند اتخاذ می‌شود و در کشور ما نیز باید چنین مساله‌ای مدنظر قرار گیرد و این‌گونه شاهد تعریف مشوق‌های مختلفی باشیم تا میزان فعالیت بدنی افراد افزایش یابد.</p>
      <p>انتهای پیام</p>
    </article>
  </body>
</html>