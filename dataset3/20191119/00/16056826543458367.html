<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199940"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ফারুকীর ছবিতে তাহসান"/>
    <meta property="og:description" content="তাহসানের ফেসবুক পেজে হঠাৎ দেখা গেল জনপ্রিয় সংগীতশিল্পী ও অভিনেতা তাহসান খানের ভিন্ন রূপ। কয়েক দিন ধরে রূপ বদলের চেষ্টা দেখা যাচ্ছিল তার মধ্যে। দাড়ি-গোঁফ রেখে অন্য এক চেহারার তাহসানকে আবিস্কার করা যাচ্ছে। অবশেষে তার এই পরিবর্তনের রহস্য উন্মোচিত হলো। আজ সকালেই জানা  গেল নির্মাতা মোস্তফা সরয়ার ফারুকীর চলচ্চিত্র ‘নো ল্যান্ডস ম্যান’-এর গুরুত্বপূর্ণ একটি চরিত্রে অভিনয় করতে যাচ্ছেন তাহসান। এ ছবিতে ভারতের নওয়াজউদ্দিন সিদ্দিকী আর অস্ট্রেলিয়ার মিশেল মেগানের সঙ্গে পর্দা ভাগাভাগি করতে যাচ্ছেন তিনি। মোস্তফা সরয়ার ফারুকীর আন্তর্জাতিক সিনেমা ‘নো ল্যান্ডস ম্যান’ তৈরি হবে ইংরেজি ভাষায়। এ ছবিতে কেন্দ্রীয় চরিত্রে অভিনয়ের পাশাপাশি প্রযোজক হিসেবেও রয়েছেন নওয়াজউদ্দিন সিদ্দিকী। এ ছাড়া ছবির প্রযোজকের তালিকায় নাম আছে বাংলাদেশের স্কয়ার গ্রুপের অঞ্জন চৌধুরী, মার্কিন প্রযোজক শ্রীহরি শাথে, অভিনেত্রী নুসরাত ইমরোজ তিশা ও মোস্তফা সরয়ার ফারুকী। চলচ্চিত্রটিতে সহ-প্রযোজনায় রয়েছে বঙ্গ-বিডি। শিগগিরই শুরু হবে এর শুটিং। ‘নো ল্যান্ডস ম্যান’ ছবির চিত্রনাট্য ২০১৪ সালে বুসান চলচ্চিত্র উৎসবে এশিয়ান প্রজেক্ট মার্কেটে নির্বাচিত হয়। এ ছাড়া একই বছর নভেম্বরে…"/>
  </head>
  <body>
    <article>
      <h1>ফারুকীর ছবিতে তাহসান</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">স্টাফ রিপোর্টার</a></address>
      <p>তাহসানের ফেসবুক পেজে হঠাৎ দেখা গেল জনপ্রিয় সংগীতশিল্পী ও অভিনেতা তাহসান খানের ভিন্ন রূপ। কয়েক দিন ধরে রূপ বদলের চেষ্টা দেখা যাচ্ছিল তার মধ্যে। দাড়ি-গোঁফ রেখে অন্য এক চেহারার তাহসানকে আবিস্কার করা যাচ্ছে। অবশেষে তার এই পরিবর্তনের রহস্য উন্মোচিত হলো। আজ সকালেই জানা  গেল নির্মাতা মোস্তফা সরয়ার ফারুকীর চলচ্চিত্র ‘নো ল্যান্ডস ম্যান’-এর গুরুত্বপূর্ণ একটি চরিত্রে অভিনয় করতে যাচ্ছেন তাহসান। এ ছবিতে ভারতের নওয়াজউদ্দিন সিদ্দিকী আর অস্ট্রেলিয়ার মিশেল মেগানের সঙ্গে পর্দা ভাগাভাগি করতে যাচ্ছেন তিনি। মোস্তফা সরয়ার ফারুকীর আন্তর্জাতিক সিনেমা ‘নো ল্যান্ডস ম্যান’ তৈরি হবে ইংরেজি ভাষায়। এ ছবিতে কেন্দ্রীয় চরিত্রে অভিনয়ের পাশাপাশি প্রযোজক হিসেবেও রয়েছেন নওয়াজউদ্দিন সিদ্দিকী।</p>
      <p>এ ছাড়া ছবির প্রযোজকের তালিকায় নাম আছে বাংলাদেশের স্কয়ার গ্রুপের অঞ্জন চৌধুরী, মার্কিন প্রযোজক শ্রীহরি শাথে, অভিনেত্রী নুসরাত ইমরোজ তিশা ও মোস্তফা সরয়ার ফারুকী। চলচ্চিত্রটিতে সহ-প্রযোজনায় রয়েছে বঙ্গ-বিডি। শিগগিরই শুরু হবে এর শুটিং। ‘নো ল্যান্ডস ম্যান’ ছবির চিত্রনাট্য ২০১৪ সালে বুসান চলচ্চিত্র উৎসবে এশিয়ান প্রজেক্ট মার্কেটে নির্বাচিত হয়। এ ছাড়া একই বছর নভেম্বরে ভারতের এনএফডিসি আয়োজিত ফিল্ম বাজাওে শ্রেষ্ঠ প্রজেক্টের পুরস্কার জিতেছে। আর ডিসেম্বরে মোশন পিকচার্স অ্যাসোসিয়েশন অব আমেরিকা এবং এশিয়া প্যাসিফিক স্ক্রিন অ্যাওয়ার্ডের যৌথ উদ্যোগে দেওয়া অ্যাপসা ফিল্ম ফান্ডও পেয়েছে।</p>
      <p>এই বিভাগের সর্বাধিক পঠিত</p>
    </article>
  </body>
</html>