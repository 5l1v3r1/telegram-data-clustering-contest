<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kataggelia-ereyna-agoras-gia-limoyzines-twn-galaziwn-golden-boys-ths-deh"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Καταγγελία: Έρευνα αγοράς για λιμουζίνες των «γαλάζιων» golden boys της ΔΕΗ"/>
    <meta property="og:description" content="Μετά την αποκάλυψη στην οποία προχώρησε από τη Βουλή ο Σ. Φάμελλος για την επικείμενη αγορά λιμουζίνων για τα «γαλάζια» golden boys της ΔΕΗ, καταγγελία έφτασε στο documentonews.gr σύμφωνα με την οποία η έρευνα αγοράς έχει ξεκινήσει ήδη από τα αρμόδια στελέχη της επιχείρησης."/>
  </head>
  <body>
    <article>
      <h1>Καταγγελία: Έρευνα αγοράς για λιμουζίνες των «γαλάζιων» golden boys της ΔΕΗ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Άγγελος Προβολισιάνος</a></address>
      <h4>Μετά την αποκάλυψη στην οποία προχώρησε από τη Βουλή ο Σ. Φάμελλος για την επικείμενη αγορά λιμουζίνων για τα «γαλάζια» golden boys της ΔΕΗ, καταγγελία έφτασε στο documentonews.gr σύμφωνα με την οποία η έρευνα αγοράς έχει ξεκινήσει ήδη από τα αρμόδια στελέχη της επιχείρησης.</h4>
      <p>Ο τομεάρχης Περιβάλλοντος και Ενέργειας του ΣΥΡΙΖΑ, μιλώντας στην αρμόδια Επιτροπή της Βουλής για το νομοσχέδιο <i>«εκσυγχρονισμού»</i> της ΔΕΗ, έφερε στην επιφάνεια ότι στο <b>άρθρο 9 παρ. 5 του σχεδίου νόμου</b> προβλέπεται η μη εφαρμογή της υπ’ αριθμ. 129/2534 Κοινής Υπουργικής Απόφασης για την επιχείρηση, η οποία καθορίζει τους δικαιούχους χρήσης και το ανώτατο όριο κυβισμού των κρατικών αυτοκινήτων.</p>
      <p><i>«Δηλαδή σε μια περίοδο που είναι δύσκολη για τη ΔΕΗ, το πρώτο που κάνουν ο κ. Χατζηδάκης και ο κ. Στάσσης (σ.σ. Διευθύνων Σύμβουλος και πρόεδρος ΔΕΗ) είναι να πάρουν πολυτελή αυτοκίνητα; Το φαντάζεστε τι θα γίνει στην κοινωνία;»</i> διερωτήθηκε ο Σ. Φάμελλος και πρόσθεσε πως ήδη πριν από την περίοδο διακυβέρνησης ΣΥΡΙΖΑ είχε ανακύψει θέμα διάθεσης πολυτελών αυτοκινήτων μέσα στη ΔΕΗ.</p>
      <p><i>«Ανοίγετε το παράθυρο για τέτοια πλεονεξία και σπατάλη και μετά μας λέτε ότι κάνετε εξυγίανση της ΔΕΗ»</i> κατηγόρησε την κυβερνητική πλειοψηφία ο πρώην αν. υπουργός Περιβάλλοντος και συμπέρανε: <i>«Είναι προφανές τι κάνετε. Όχι απλά τακτοποιείτε τους δικούς σας, θέλετε να τους πάρετε και λιμουζίνες».</i></p>
      <h3>«Έχουν ξεκινήσει ήδη έρευνα αγοράς»</h3>
      <p>Σύμφωνα με καταγγελία που έφθασε στο <b>documentonews.gr,</b> παρά την απαξιωτική έως και καταστροφική ρητορική που χρησιμοποιεί ο υπουργός Περιβάλλοντος και Ενέργειας όλο αυτό το διάστημα, πριν ακόμα από την ψήφιση του προαναφερθέντος νομοσχεδίου έχει αρχίσει έρευνα αγοράς για τα πολυτελή Ι.Χ. των υψηλά ιστάμενων στελεχών της ΔΕΗ.</p>
      <p><i>«Γίνεται έρευνα αγοράς για αυτοκίνητα πολλών δεκάδων χιλιάδων ευρώ»</i> αναφέρει η καταγγελία, γεγονός που -αν ισχύει- κρίνεται τουλάχιστον προκλητικό, αφού κατά τα λεγόμενα του Κ. Χατζηδάκη η ΔΕΗ πριν μερικές εβδομάδες κατέρρεε!</p>
      <h3>Πιο ακριβά ακόμα και από το ΙΧ του πρωθυπουργού!</h3>
      <p>Να σημειωθεί ότι η ΚΥΑ -που δεν θα εφαρμοστεί για τη ΔΕΗ όταν το νομοσχέδιο υπερψηφιστεί από την κυβερνητική πλειοψηφία- προβλέπει Ι.Χ. <b>1.600 κυβικών </b>και κόστους έως <b>20.000 ευρώ </b>για τον πρωθυπουργό, τον Αρχιεπίσκοπο Αθηνών, τους αντιπροέδρους της κυβέρνησης κ.α., ενώ Ι.Χ. <b>1.400 ευρώ </b>και κόστους έως <b>18.000 ευρώ</b> χρησιμοποιεί ο Πρόεδρος της Δημοκρατίας.</p>
      <p>Οπότε, τα <i>«γαλάζια»</i> <b>golden boys</b> της <b>ΔΕΗ </b>θα έχουν ακριβότερα αυτοκίνητα από αυτά που χρησιμοποιούν ο πρωθυπουργός και ο Πρόεδρος της Δημοκρατίας!</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>