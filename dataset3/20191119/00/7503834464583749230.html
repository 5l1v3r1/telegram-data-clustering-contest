<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/gerucht-wijst-op-half-life-vr-onthulling-op-the-game-awards/"/>
    <meta property="og:site_name" content="Power Unlimited"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Valve kondigt Half-Life: Alyx vr-game aan "/>
    <meta property="og:description" content="Valve werkt aan Half-Life: Alyx, Gill komt naar Street Figher 5, In the Valley of the Gods is mogelijk geannuleerd en nog veel meer in deze gloednieuwe Nachtwacht!"/>
  </head>
  <body>
    <article>
      <h1>Valve kondigt Half-Life: Alyx vr-game aan </h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michel</a></address>
      <p>
        <b>Valve werkt aan Half-Life: Alyx, Gill komt naar Street Figher 5, In the Valley of the Gods is mogelijk geannuleerd en nog veel meer in deze gloednieuwe Nachtwacht!</b>
      </p>
      <p>De kop van de week is er weer af! Eindelijk die regenachtige, sombere maandag overleegd. Om dat te vieren heb je nu een kersverse Nachtwacht voor je neus met het laatste nieuws, enkele prikkelende geruchten en zoals gebruikelijk de nodige onzin. Gaan we dan, hoppa!</p>
      <h3>Valve kondigt Half-Life: Alyx vr-game aan</h3>
      <p><b>Update:</b><br/>Kort na plaatsing van deze Nachtwacht <a href="https://twitter.com/valvesoftware/status/1196566870360387584">bevestigde Valve het nieuws</a>: Half-Life: Alyx is echt! De game wordt donderdag om 19:00 uur Nederlandse tijd onthuld. Meer details zijn er nog niet, maar dus nog een paar dagen geduld!</p>
      <figure>
        <img src="https://cdn2.pu.nl/media/michel/valve.jpg"/>
      </figure>
      <p><b>Oorspronkelijk bericht:</b><br/>Er gaan al geruime tijd geruchten dat Valve ein-de-lijk aan een nieuwe Half-Life werkt. Deze game zou daarbij geheel om virtual reality draaien. In <a href="https://kotaku.com/yep-valve-is-experimenting-with-half-life-in-vr-1689726340">2015</a> gaf een ontwikkelaar van Valve al aan te experimenteren met de beroemde franchise en vr, en in diverse Valve-games is inmiddels code gevonden die lijkt te wijzen op het project. Valve News Network-oprichter Tyler McVicker vat alle geruchten samen in <a href="https://www.youtube.com/watch?v=VaXGA_wSWDA&amp;feature=emb_title">deze handige video</a>.</p>
      <p>Hoe dan ook, eerder vandaag verscheen er een <a href="https://twitter.com/Nibellion/status/1196395995388661760">gerucht</a> dat de vr-game tijdens The Game Awards in december wordt aangekondigd en in maart 2020 moet uitkomen. De game zou Half-Life: Alyx heten. McVicker plaatste als reactie op het gerucht een <a href="https://www.twitch.tv/videos/510025955">uitgebreide video op Twitch</a> waarin hij het over het project heeft.</p>
      <blockquote>'Laten we veronderstellen dat ik dezelfde hoeveelheid informatie heb gekregen. En laten we, hypothetisch gezien, een situatie voorstellen dart ik meer informatie heb gekregen dan publiekelijk beschikbaar was. En dat ik een schatting heb gekregen wanneer het publiekelijk bekend wordt gemaakt - hypothetisch. Als ik in een situatie zat waarin ik deze erg belangrijke informatie over een aankondiging van een enorm langverwacht product zou hebben gekregen... zou ik niet meteen dat verhaal publiceren.'</blockquote>
      <p>McVicker lijkt hiermee te hinten naar twee dingen. Allereerst lijkt hij het zonde te vinden dat de informatie gelekt is, en ten tweede lijkt hij er naar te hinten dat hij dezelfde informatie onder ogen heeft gekregen, wat het gerucht nog aannemelijker maakt. </p>
      <p>Hoe dan ook zullen we moeten wachten tot de nacht van 12 op 13 december. Dan worden The Game Awards gehouden. Wordt daar dan eindelijk een nieuwe Half-Life-game aangekondigd?</p>
      <figure>
        <img src="https://cdn2.pu.nl/media/michel/half1.0.jpg"/>
      </figure>
      <h3>Nier: Automata krijgt een boek</h3>
      <p>Er is een boek in de maak gebaseerd op Nier: Automata genaamd Nier Automata: YoRHa Boys. Het boek wordt in de herfst van 2020 uitgegeven door Square Enix, dat een speciale divisie heeft genaamd Square Enix Manga &amp; Book voor dit soort uitgaves. </p>
      <p>Het verhaal is geschreven door Jun Eishima, dat eerder aan diverse Final Fantasy-boeken werkte. Yoko Taro, de auteur van de Nier-games zelf, houdt overzicht over het project. Daarnaast zal het boek artwork bevatten van Toshiyuki Itahana, die personages in Final Fantasy 11 heeft ontworpen. </p>
      <p>Wat het verhaal zelf betreft: YoRHa Boys moet als prequel op Nier: Automata dienen. Het verhaal richt zich bovenal op YoRHa Experimental Unit M. Veel meer details zijn er nog niet, maar voor fans van de reeks klinkt dit vast als muziek in de oren.</p>
      <figure>
        <img src="https://cdn2.pu.nl/media/michel/nierrr.jpg"/>
      </figure>
      <h3>Kerbal Space Program-uitbreiding komt in december naar consoles</h3>
      <p>Eerder dit jaar verscheen de prima Kerbal Space Program-uitbreiding Breaking Ground op PC. Op 5 december kunnen ook gamers op PlayStation 4 en Xbox One er mee aan de slag, zo is gisteren aangekondigd. </p>
      <p>De uitbreiding voegt nieuwe technologie om te bouwen toe, alsmede de mogelijkheid om nieuwe gebieden te verkennen om zo data te verzamelen. Dankzij allerlei nieuwe robotonderdelen kunnen spelers nog ingewikkeldere apparatuur maken.</p>
      <p>Overigens is op Gamescom dit jaar een vervolg op Kerbal Space Program aangekondigd - een releasedatum is er nog niet.</p>
      <figure>
        <iframe src="https://www.youtube.com/embed/ZM1N25L4mps" width="608" height="370" data-service="Youtube" scrolling="no"/>
      </figure>
      <h3>Gill kom naar Street Fighter 5</h3>
      <p>Niemand minder dnan Gill komt naar Street Fighter 5. Het personage kan in december worden gedownload. Hardcore SF-fans kennen hem nog van Street Fighter 3, waar hij de belangrijkste vijand was. In onderstaande gameplaytrailer is hij in actie te zien.</p>
      <p>Overigens heeft Capcom ook een nieuwe editie van Street Fighter 5 aangekondigd: <a href="https://twitter.com/StreetFighter/status/1196255616592793600">Champion Edition</a>. Dit totaalpakket bevat alle 40 verschenen personages, 34 arena's en modi. Sinds de release van de fighter zijn er behoorlijk veel nieuwe toevoegingen uitgekomen en Champion Edition verzamelt ze allemaal. Het pakket komt op 14 februari uit.</p>
      <figure>
        <iframe src="https://www.youtube.com/embed/y6AopdaBW-I" width="608" height="370" data-service="Youtube" scrolling="no"/>
      </figure>
      <h3>Meer info over Platinum's Babylon's Fall volgt nog dit jaar</h3>
      <p>Square Enix kondigde op zijn E3 2018-persconferentie Babylon's Fall aan, een nieuwe game van PlatinumGames - de ontwikkelaar achter Nier: Automata, Astral Chain en Bayonetta. Dat belooft dus wat, alleen is het sinds de aankondiging en de bijbehorende trailer doodstil rondom de game.</p>
      <p>Daar gaat verandering in komen, aldus Yosuke Saito van Square Enix. In een <a href="https://automaton-media.com/articles/interviewsjp/20191118-106237/4/">Japans interview </a>meldt hij dat het spel nog altijd in ontwikkeling is en dat we voor dit jaar voorbij is meer te horen krijgen. Ook een onthulling op The Game Awards misschien?</p>
      <figure>
        <iframe src="https://www.youtube.com/embed/F8GLEitu958" width="608" height="370" data-service="Youtube" scrolling="no"/>
      </figure>
      <h3>De maker van Shemue 3 wenst je alvast veel plezier</h3>
      <p>Vanaf vandaag is dan eindelijk, na jaren wachten, Shenmue 3 verkrijgbaar op PlayStation 4 en Epic Games Store. Niet alleen Shenmue-fans zijn daar enthousiast over, ook geestelijk vader Yu Suzuki is dolblij.</p>
      <p>Hij heeft dan ook een video uitgebracht waarin hij gamers toespreekt en ze bedankt voor de achttien lange jaren sinds het tweede deel verscheen. Hij hoopt dat Shenmue 3 ook heel speciaal voor jou wordt!</p>
      <figure>
        <iframe src="https://www.youtube.com/embed/Y8qwh9P0shU" width="608" height="370" data-service="Youtube" scrolling="no"/>
      </figure>
      <h3>Modder voegt pokémon die niet in de game zitten toe aan Pokémon Sword en Shield</h3>
      <p>Er is nogal wat te doen rondom het recentelijk verschenen Pokémon Sword en Shield, mede omdat niet alle pokémon in de game zitten en die ook niet allemaal toegevoegd kunnen worden via een Pokedex. Modder ScriesM besloot zijn tijd niet met klagen te verdoen en ging aan de slag, en laat op <a href="https://twitter.com/SciresM/status/1196341781069086721">Twitter</a> zien dat hij pokémon als Omastar heeft toegevoegd.</p>
      <p>Naast bovenstaand gelinkte video heeft hij op Twitter nog meer video's van Omastar getoond, waaronder <a href="https://twitter.com/SciresM/status/1196342543425781760">eentje met gevechtsanimaties</a>. Natuurlijk kan het modden van je games en consoles er voor zorgen dat het spel onspeelbaar wordt, maar toch is het best cool wat de fanbase allemaal voor elkaar krijgt.</p>
      <figure>
        <img src="https://cdn2.pu.nl/media/michel/pokemon-sword-and-shield-mods-omastar-praise-the-sun.jpg"/>
      </figure>
      <h3>Is In the Valley of the Gods geannuleerd?</h3>
      <p>De angst bestaat dat In the Valley of the Gods, de nieuwe game van Firewatch-ontwikkelaar Campo Santo - is geannuleerd. Na de aankondiging van de game werd Campo Santo gekocht door Valve. Inmiddels is het al geruime tijd stil rondom de game, en zondag plaatste Tyler McVicker - ja, dezelfde journalist als bij het Half-Life VR-gerucht, dat inmiddels waar blijkt te zijn - een <a href="https://twitter.com/ValveNewsNetwor/status/1196140554188468224">opmerkelijke tweet</a>.</p>
      <p>Wat blijkt namelijk? De Twitter-biografieën van diverse Campo Santo-werknemers zijn inmiddels aangepast. Waar In the Valley of the Gods voorheen nog werd gemeld, is er nu geen spoor meer te bekennen van het spel. Het lijkt er dus op dat de game geannuleerd is. Natuurlijk is nog niets bevestigd. Hieronder zie je de Twitter-bio's waar het om draait, en daaronder een trailer van de game.</p>
      <p>Ach ja, misschien heeft Campo Santo het gewoon te druk met Half-Life VR ;)</p>
      <figure>
        <img src="https://cdn2.pu.nl/media/michel/ejmlfmfxkayjhca_(1).jpg"/>
      </figure>
      <figure>
        <iframe src="https://www.youtube.com/embed/UOoKPN2KPhg" width="608" height="370" data-service="Youtube" scrolling="no"/>
      </figure>
      <h3>Dragon Quest Builders 2 komt in december naar PC</h3>
      <p>Goed nieuws voor PC-gamers die hebben genoten van Dragon Quest Builders: het vervolg, dat al een tijdje uit is voor consoles, komt op 10 december uit op Steam. Wanneer je de game aanschaft, ontvang j daarnaast ook alle downloadbare content die bij de seizoenspas van de PS4-versie zat. Daaronder vallen de Hotto Stuff Pack, Aquarium Pack en Modernist Pack. </p>
      <figure>
        <iframe src="https://www.youtube.com/embed/rEXGgplu8Ns" width="608" height="370" data-service="Youtube" scrolling="no"/>
      </figure>
      <h3>Dit is Untitled Goose Game op de PlayStation 1</h3>
      <p>En zo zou Untitled Goose Game er dus uitzien op de originele PlayStation. Waarvan akte. HONK HONK!</p>
      <figure>
        <iframe src="https://www.youtube.com/embed/ENUd7VD0_WY" width="608" height="370" data-service="Youtube" scrolling="no"/>
      </figure>
    </article>
  </body>
</html>