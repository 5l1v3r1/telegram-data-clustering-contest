<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/formula1/video-un-nou-record-in-formula-1-pentru-schimbul-de-pneuri-182-secunde-94835.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Video: Un nou record în Formula 1 pentru schimbul de pneuri: 1.82 secunde pentru mecanicii Red Bull"/>
    <meta property="og:description" content="Mecanicii Red Bull au avut nevoie de numai 1.82 secunde pentru a înlocui pneurile monopostului lui Max Verstappen în cursa de la Interlagos și au reușit astfel să-și doboare propriul record stabilit anterior tot în acest sezon."/>
  </head>
  <body>
    <article>
      <h1>Video: Un nou record în Formula 1 pentru schimbul de pneuri: 1.82 secunde pentru mecanicii Red Bull</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Daniel Popescu,</a></address>
      <p>Mecanicii Red Bull au avut nevoie de numai 1.82 secunde pentru a înlocui pneurile monopostului lui Max Verstappen în cursa de la Interlagos și au reușit astfel să-și doboare propriul record stabilit anterior tot în acest sezon.</p>
      <p>Red Bull Racing a avut un weekend perfect în Marele Premiu al Braziliei, după ce <a href="https://www.automarket.ro/formula1/verstappen-a-ctigat-la-interlagos-leclerc-i-vettel-au-abandonat-dup-un-acroaj-n-finalul-cursei-94785.html">Max Verstappen a obținut victoria cu plecare din pole position</a>.</p>
      <p>Succesul de pe circuit nu a reprezentat însă singura performanță majoră a echipei austriece, întrucât mecanicii de la standuri s-au făcut remarcați la prima intrare la boxe a pilotului olandez.</p>
      <p>
        <b>Astfel, mecanicii au schimbat cele patru pneuri ale monopostului lui Verstappen într-un interval de numai 1.82 secunde, ceea ce reprezintă un nou record absolut pentru Formula 1.</b>
      </p>
      <p>Interesant este că precedentul record de 1.88 secunde fusese stabilit tot de mecanicii Red Bull cu ocazia Marelui Premiu al Germaniei din acest sezon. De altfel, cele mai rapide cinci opriri la boze din sezonul 2019 au fost realizate de Red Bull, în timp ce Williams este singura echipă care a reușit să mai scadă sub pragul simbolic de 2 secunde.</p>
      <p><i><b>"Ca echip<i><b>ă</b></i> încerci întotdeauna să faci totul perfect. Eu mă concentrez pe treaba mea, iar echipa încearcă să facă o treabă perfect la boxe și în privința strategiei. Cu siguranță, duminică totul ne-a ieșit perfect"</b></i>, a declarat Verstappen la aflarea veștii despre noul record.</p>
      <figure>
        <iframe src="https://www.youtube.com/embed/wsCriICZ-nA" width="560" height="315" data-service="Youtube" scrolling="no"/>
      </figure>
      <p>Via <a href="https://www.formula1.com/en/latest/article.watch-new-world-record-earns-red-bull-2019-dhl-fastest-pit-stop-award.4jQyCpv2TqPZbf2lFByYgR.html">F1</a></p>
    </article>
  </body>
</html>