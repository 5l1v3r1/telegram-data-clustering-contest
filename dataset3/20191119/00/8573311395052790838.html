<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/show/agenda/2019/11/19/readly-app-conde-nast-italia"/>
    <meta property="og:site_name" content="VANITY FAIR"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Condé Nast Italia approda su Readly"/>
    <meta property="og:description" content="Il servizio di abbonamento digitale alle riviste accoglie sulla sua piattaforma i nove magazine della casa editrice regalando la possibilità di leggerli, sfogliarli, cercare contenuti di proprio interesse in qualunque momento. Da smartphone o tablet. Con un clic"/>
  </head>
  <body>
    <article>
      <h1>Condé Nast Italia approda su Readly</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.vanityfair.it/author/redazione" target="_blank">Redazione</a></address>
      <p>
        <b>Il servizio di abbonamento digitale alle riviste accoglie sulla sua piattaforma i nove magazine della casa editrice regalando la possibilità di leggerli, sfogliarli, cercare contenuti di proprio interesse in qualunque momento. Da smartphone o tablet. Con un clic</b>
      </p>
      <p>Nuovo ingresso in casa <b>Readly.</b> Il principale servizio in Europa di abbonamento digitale alle riviste – disponibile in Italia dal 28 maggio scorso – accoglie sulla propria piattaforma <b>Condé Nast Italia</b> e i suoi<b> nove magazine,</b> raggiungendo così i<b> </b>100 mensili e settimanali italiani attualmente accessibili tramite app, che si vanno a sommare agli oltre 4500 periodici internazionali.</p>
      <p>Da <b>Vanity Fair a Vogue, da GQ a AD Architectural Digest, da Glamour a Wired, da Condé Nast Traveller a La Cucina Italiana e alla nuovissima La Cucina Italiana US</b>, trimestrale pensato per il mercato americano: insieme a quelli dei principali editori italiani e stranieri, i periodici di Condé Nast Italia sono da oggi accessibili in qualsiasi momento attraverso la <b>app Readly su smartphone e tablet</b>, con la possibilità di selezionare argomenti preferiti, ricercare articoli e personalizzare la propria esperienza di lettura.</p>
      <p>Su Readly è infatti possibile accedere all’ultimo numero – così come agli arretrati – della propria rivista preferita o scoprire nuove pubblicazioni, che possono essere lette in totale relax, online o senza il Wi-Fi attivato, grazie alla possibilità della app di scaricare fino a 500 riviste e leggerle in modalità offline, ovunque ci si trovi. Inoltre, ogni utente può attivare su Readly fino a <b>cinque profili per i propri familiari</b>, utilizzabili in contemporanea su diversi dispositivi. Oltre al canone mensile, pari a 9.99€, su Readly non esiste alcuna spesa extra; l’eventuale disdetta non comporta alcun costo aggiuntivo.</p>
      <p>Dal lancio in Italia, i dati iniziali mostrano che i lettori italiani leggono in media 21 minuti per sessione sulla app. Le categorie più popolari sono quelle delle <b>riviste femminili</b>, seguite dalle riviste maschili, tecniche, di intrattenimento e lifestyle. Il portafoglio complessivo di 115.000 titoli nazionali e internazionali di Readly è stato letto 80 milioni di volte negli ultimi 12 mesi.</p>
      <p>«L’innovativa modalità di lettura su Readly offre nuove possibilità ai lettori», afferma <b>Marie-Sophie von Bibra</b>, <i>Head of Growth</i> per l’Italia di Readly. «Con l’ingresso di Condé Nast Italia tra i nostri partner siamo in grado di garantire ai nostri utenti italiani un’esperienza di lettura ancora più completa, attraverso la quale approfondire i propri interessi o scoprirne di nuovi».</p>
      <p>Gli utenti di Internet trascorrono sempre più tempo sui media digitali. Sulla piattaforma Readly, ad esempio, sono in media <b>otto le ore di lettura mensili di ciascun abbonato,</b> il doppio del tempo medio che gli utenti trascorrono in genere leggendo le edizioni stampate delle riviste.</p>
      <p>«Pensiamo che entrare a far parte della famiglia di Readly sia per i nostri brand una grande opportunità», ha dichiarato <b>Marco Formento,</b> <i>Chief Digital Officer di Condé Nast Italia</i>. “«Condé Nast infatti è una multimedia communication company che raggiunge un’audience profilata grazie alle numerose properties omnichannel e Readly è pienamente in linea con la nostra mission aziendale».</p>
      <p><b>Praticità, immediatezza, accessibilità illimitata ai contenuti</b> – ai nuovi numeri delle riviste, come agli arretrati – sono le caratteristiche maggiormente apprezzate dai lettori italiani, che sono pronti a scegliere il digitale per la lettura di magazine settimanali o mensili nel 78% dei casi, secondo l’indagine commissionata a Doxa da Readly. Il 34% del campione globale concorda nel poterle considerare un valido strumento per coltivare i propri interessi, e l’83% del campione ritiene la lettura in digitale fondamentale per poter aver accesso a pubblicazioni straniere.</p>
      <p>È il caso de La Cucina Italiana US, un magazine pensato per il mercato americano che esporta nel mondo la visione nazionale della cucina e della cultura enogastronomica e che da oggi è presente sulla piattaforma Readly per tutti gli abbonati.</p>
    </article>
  </body>
</html>