<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773991,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="הרחפן שבטנק ינצח: אלביט חושפת כלי סיור לרכבים קרביים"/>
    <meta property="og:description" content="MAGNI, שניתן לשיגור מרכב בפחות מדקה, יכול לאסוף מידע בלילה ולהזין מידע על מטרות אויב"/>
  </head>
  <body>
    <article>
      <h1>הרחפן שבטנק ינצח: אלביט חושפת כלי סיור לרכבים קרביים</h1>
      <h2>MAGNI, שניתן לשיגור מרכב בפחות מדקה, יכול לאסוף מידע בלילה ולהזין מידע על מטרות אויב</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אודי עציון</a></address>
      <p>אלביט מערכות חושפת את המיקרו־רחפן שפיתחה לפרויקט ה"כרמל" של משרד הביטחון, שאמור לייצר את הטנק הקל העתידי של צה"ל.</p>
      <p>ה־MAGNI תוכנן מראש לשיגור והפעלה על גבי רכב קרבי, כדי לספק לצוותו את תמונת המצב המודיעינית מהסביבה. מדובר ברחפן מוקשח, במשקל של 2.5 ק"ג בלבד, שאפשר לפרוס ולשגר בתוך פחות מדקה מהרכב. כך הופך כל טנק או רכב קרבי אחר לפלטפורמת איסוף מודיעין, שאף ניתן להעבירו למפקדות ולכוחות ידידותיים אחרים, לאיסוף מידע "מעבר לגבעה" ביום או בלילה, ולהזנת מידע על מטרות לתוך מערכות השליטה והבקרה.</p>
      <figure>
        <img src="https://images1.calcalist.co.il/PicServer3/2019/11/18/948373/MAGNI--Micro-UAS_l.jpg"/>
        <figcaption>רחפן המגני של אלביט מערכות <br/>צילום: אלביט</figcaption>
      </figure>
      <p>אלביט מייצרת את ה"מגני" בעצמה, כדי להבטיח את כושר הטיסה שלו ואת הצפנת השידורים שלו. הוא מצויד במצלמות יום או לילה, במערכת תקשורת, ביכולת מעקב אוטומטית ובממשק מובנה למערכות ניהול קרב. ניתן להפעילו באמצעות איש צוות בודד, והוא בעל יכולת שהייה של 30 דקות, בטווח פעולה של 3 ק"מ, ובגובה טיסה מרבי של 4,000 רגל. הכלי יכול לשאת מטען במשקל של עד 350 גרם. מלבד נשיאת מצלמות הוא יצויד בעתיד במטענים לביון אלקטרוני.</p>
      <p>"מדובר בכלי פשוט שכל חייל יכול להפעיל", מסביר גורם באלביט. "אין לנו מה להציע במכרזים שמחפשים כלים מסחריים ופשוטים, אנחנו מתמודדים על לקוחות מהמגזר הביטחוני שמחפשים פתרונות ייעודיים לתחום, עם ביצועים ויכולות בהתאם". לחברה יש כבר הזמנות לרחפן החדש ממערכת הביטחון בארץ, ומלקוחות בחו"ל.</p>
      <p>"מגני" מצטרף לשני רחפנים נוספים וכבדים יותר שמייצרת אלביט, ת'ור ששוקל 10 ק"ג, ונוקס ששוקל 5 ק"ג. הרחפנים משלימים את סדרת המטוסים הלא מאוישים של החברה, וכבר נמכרים יחד בעסקאות משולבות. בחודש שעבר דיווחה החברה על עסקה עם הפיליפינים, למכירת מל"טי הרמס 450, ו־1,000 רחפני ת'ור תמורת 153 מיליון דולר.</p>
    </article>
  </body>
</html>