<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742376"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T00:23:00+00:00"/>
    <meta property="og:title" content="'เบนซ์รองผกก.'ชนเสาไฟ รอดปฏิหาริย์เจ็บแค่คิ้วแตก"/>
    <meta property="og:description" content="รอดปฏิหาริย์ รอง ผกก.สภ.นาแก ง่วงหลับในขับเก๋งชนเสาไฟฟ้าขาด 2 ท่อน ตัวรถพังยับแต่กลับบาดเจ็บแค่คิ้วแตก! ชาวบ้านผู้บังคับบัญชาแห่ให้กำลังใจเพียบ"/>
  </head>
  <body>
    <article>
      <h1>'เบนซ์รองผกก.'ชนเสาไฟ รอดปฏิหาริย์เจ็บแค่คิ้วแตก</h1>
      <address>
        <time datetime="2019-11-19T00:23:00+00:00">19 Nov 2019, 00:23</time>
      </address>
      <p>
        <b>รอดปฏิหาริย์ รอง ผกก.สภ.นาแก ง่วงหลับในขับเก๋งชนเสาไฟฟ้าขาด 2 ท่อน ตัวรถพังยับแต่กลับบาดเจ็บแค่คิ้วแตก! ชาวบ้านผู้บังคับบัญชาแห่ให้กำลังใจเพียบ</b>
      </p>
      <p>กลายเป็นกระแสข่าวร่ำลืออย่างกว้างขวางกรณี พ.ต.ท.ณัฐพล ต้องเดช รอง ผกก.สภ.นาแก อายุ 57 ปี ประสบอุบัติเหตุขับรถเบนซ์ รุ่น S200 ทะเบียน ฎค 7681 กทม. พุ่งชนเสาไฟฟ้าส่องสว่างขาด 2 ท่อน บริเวณถนนระหว่าง ต.โคกหินแห่ เชื่อม ต.ท่าลาด อ.เรณูนคร จ.นครพนม เมื่อวันที่ 17 พ.ย.ที่ผ่านมา ขณะขับรถกลับจากทำธุระวันหยุด โดยรถเบนซ์ที่ประสบอุบัติเหตุพังเสียหายยับทั้งคัน โดยที่ พ.ต.ท.ณัฐพล ติดในรถได้รับบาดเจ็บเพียงแผลเหนือคิ้วซ้าย และยังมีสติสอบถามรู้เรื่อง จึงถูกนำตัวส่ง รพ.นครพนม</p>
      <figure>
        <img src="https://www.dailynews.co.th/admin/upload/20191119/news_WlXZQjRZsh063641_533.jpg?v=201911191010?v=2768"/>
      </figure>
      <p>เกี่ยวกับเรื่องนี้ วันที่ 19 พ.ย. ผู้สื่อข่าวรายงานว่า พ.ต.ท.ณัฐพล อาการปลอดภัยพ้นขีดอันตรายแล้ว แต่ยังต้องดูอาการฟักฟื้นอยู่ที่โรงพยาบาล ทางเจ้าหน้าที่ตรวจสอบสภาพร่างกายไม่พบว่ามีปริมาณแอลกอฮอลล์ แต่พ.ต.ท.ณัฐพล ยอมรับว่ามีอาการง่วง เนื่องจากพักผ่อนไม่เพียงพอ ทำให้ร่างกายอ่อนล้า นอนดึกจากการปฏิบัติหน้าที่ ทำให้เกิดอาการหลับใน<br/><br/>ทั้งนี้หลังทราบข่าวได้มีผู้บังคับบัญชา เพื่อนพ้องข้าราชการตำรวจ พ่อค้า ประชาชน ต่างแห่เข้าไปเยี่ยมให้กำลังใจไม่ขาดสาย จนได้ฉายาว่า รองผู้กำกับขวัญใจชาวบ้าน ที่สำคัญหลังจากการเกิดอุบัติเหตุดังกล่าว หลายคนที่พบเห็นสภาพรถคันที่ประสบอุบัติเหตุต่างพูดเป็นเสียงเดียวกันว่าปาฏิหาริย์เท่านั้นที่จะรอด เพราะสภาพรถกลายเป็นเศษเหล็ก แต่พ.ต.ท.ณัฐพล ได้รับบาดเจ็บเพียงคิ้วแตก อีกทั้งยังเชื่อกันว่าเป็นปาฏิหาริย์ บารมี พุทธานุภาพ ของพระเครื่องประจำตัวที่แขวนติดตัวไว้ตลอด.</p>
      <figure>
        <img src="https://www.dailynews.co.th/admin/upload/20191119/news_fcNhYcpifd063639_533.jpg?v=201911191010?v=5957"/>
      </figure>
      <figure>
        <img src="https://www.dailynews.co.th/admin/upload/20191119/news_ihYLpEsPnq063639_533.jpg?v=201911191010?v=2520"/>
      </figure>
      <figure>
        <img src="https://www.dailynews.co.th/admin/upload/20191119/news_hjOAyoxVVP063640_533.jpg?v=201911191010?v=9858"/>
      </figure>
      <figure>
        <img src="https://www.dailynews.co.th/admin/upload/20191119/news_CIqJdlRdrH063640_533.jpg?v=201911191010?v=3870"/>
      </figure>
    </article>
  </body>
</html>