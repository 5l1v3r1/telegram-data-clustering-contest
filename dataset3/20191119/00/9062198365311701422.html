<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3378759/huseyin-akin/hava-limanina-demir-atmak"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Hava limanına demir atmak"/>
    <meta property="og:description" content="Cumhuriyet tarihinin en büyük altyapı projesi sayılan İstanbul Hava Limanı, gerçekten muhteşem! İnsanın gideceği yere gitmeyip orada saatlerce durup dinlenesi geliyor. Erzurum mu, Kütahya mı? Aman sen de! Otur oturduğun yerde diyor içimden bir ses. Gideceğin yere gitmemek için iyi bir bahane. Bir de dönüş yolu var tabii ki bunun. Eve dönmekle dönmemek arası bir duygu. Havaist otobüs firmaları o denli otobüsleri doldurma telaşına düşmüşler ki vatandaşa hizmet kimsenin aklına gelmiyor. Belli semtlerdeki otobüs seferlerini yolcusu az diye iptal etmişler. Sarıyer-Hacıosman gibi semtlerin durakta tabela ve sefer saatleri olmasına rağmen kendilerini taşıyacak otobüsü yok. Yolcular başka otobüse yönlendiriliyorlar. Bir Sarıyer yolcusu kendisini Gaziosmanpaşa otobüsüne yönlendiren görevliye, “İyi de ben Gaziosmanpaşa’da oturmuyorum ki!” diye çıkışıyor. Ben de semtimin otobüs durağını ve kalkış saatlerini buldum, lakin otobüs bir buçuk saattir ortalarda yok. Mecburen başka bir semtin otobüsüne bineceğim ya da yeni hava…"/>
  </head>
  <body>
    <article>
      <h1>Hava limanına demir atmak</h1>
      <address><time datetime="2019-11-19T00:30:00+00:00">19 Nov 2019, 00:30</time> by <a rel="author" href="https://www.milligazete.com.tr/yazar/huseyin-akin" target="_blank">Hüseyin Akın</a></address>
      <p>Cumhuriyet tarihinin en büyük altyapı projesi sayılan İstanbul Hava Limanı, gerçekten muhteşem! İnsanın gideceği yere gitmeyip orada saatlerce durup dinlenesi geliyor. Erzurum mu, Kütahya mı? Aman sen de! Otur oturduğun yerde diyor içimden bir ses. Gideceğin yere gitmemek için iyi bir bahane. Bir de dönüş yolu var tabii ki bunun. Eve dönmekle dönmemek arası bir duygu. Havaist otobüs firmaları o denli otobüsleri doldurma telaşına düşmüşler ki vatandaşa hizmet kimsenin aklına gelmiyor. Belli semtlerdeki otobüs seferlerini yolcusu az diye iptal etmişler. Sarıyer-Hacıosman gibi semtlerin durakta tabela ve sefer saatleri olmasına rağmen kendilerini taşıyacak otobüsü yok. Yolcular başka otobüse yönlendiriliyorlar. Bir Sarıyer yolcusu kendisini Gaziosmanpaşa otobüsüne yönlendiren görevliye, “İyi de ben Gaziosmanpaşa’da oturmuyorum ki!” diye çıkışıyor. Ben de semtimin otobüs durağını ve kalkış saatlerini buldum, lakin otobüs bir buçuk saattir ortalarda yok. Mecburen başka bir semtin otobüsüne bineceğim ya da yeni hava limanında geceleyeceğim. Uçaktan inip evime gidecek Havaist otobüs hattından mahrum olsam da hava limanının içerisinde başımı sokacak bir yer bulmuşum ya o bile yeter.</p>
      <h3>ŞUURLU ÖĞRETMENLER’E ÇOBANLIK SANATI</h3>
      <p>Kütahya Şuurlu Öğretmenler Derneği’nin davetlisi olarak geçtiğimiz günlerde Kütahya’da idim. Kütahya’ya en son 24 yıl evvel gitmiştim. Şair Şeyhi Şiir Şöleni için bir grup şair arkadaşla (aralarında merhum Akif İnan da vardı) bir parkta Kütahyalılara şiir okumuştuk. Kütahya hâlâ tarihi dokusunu kaybetmemiş, dipdiri ve güzel. Öğretmenlere ve dışarıdan katılımcılara çobanlık sanatı hakkında konuştum. Çobanlığın insan şahsiyetini geliştirip olgunlaştıran mistik tarafını anlatmaya çalıştım. Eğitimcilikle çobanlık arasındaki yakınlığı bir kere daha hatırladık. Murat Sülev hocanın bu programa katkılarını anlatmaya kalksam bitiremem. Kütahya Selim Cansız İmam Hatip Lisesi ve Kütahya Evliya Çelebi İmam Hatip Lisesi’nde öğretmen ve öğrencilerle buluştuk. Selim Cansız Proje İmam Hatip Lisesi Müdürü Mehmet Zahid Behti gerçekten ufku açık bir idareci. Öğretmenleri de son derece donanımlı ve tecessüs sahibi. Ahmet Meşe hocayı nasıl unuturum. Hanife Türkan Sarıhan hocanın edebiyat tutkusu ve kitap sevgisini de örnek olsun diye bir kenara yazdım. Öğrenci dostlarım her zamanki gibi beni şaşırtmadılar. Soru sormasını bilen, dersler kadar ders dışı ve ders ötesi şeyleri de merak edip araştırabilen çok müstesna öğrencilerle karşılaştım ki hepsi de talebe idiler. Kütahya’nın en köklü İmam Hatip Lisesi Evliya Çelebi İmam Hatip Lisesi. Okul Müdürü Rüştü Benli sadece öğretim değil eğitim noktasında da meseleye hâkim. Zeynep Tetikoğlu, Tayfun Kaydan ve A. Hilmi Özkök bu okulda edebiyatın öncüleri. Yoncalı Mesleki ve Teknik Anadolu Lisesi’nin çok değerli Müdürü Hakan Gölpınar ve Müdür Yardımcısı dost yüzlü Muhammed Öter’e de Kütahya’yı anlamlandırıp güzelleştiren faaliyet ve çalışmalarından dolayı çok teşekkür ediyorum. Öğretmenin şuursuzu olmaz, olmamalı elbette, Şuurlu Öğretmenler Derneği olmaması gerekenin altını çiziyor. Çok yaşasın.</p>
      <h3>VARSIL MEVLİDİ</h3>
      <p>Bugünlerde bazı varsıl muhafazakârların doğum mevlitleri sosyal medyada yoğun olarak paylaşılır oldu. Tarihi bir konakta çocuğu ya da torunu dünyaya gelen hanımefendiler bir ayin havası içerisinde dostlarıyla bunu kutluyorlar. Tabi mevlit de bu kutlamaya mütevazı bir katkı sağlıyor. Varsıl muhafazakârlar demem boşuna değil. Zira zenginliğin bile bir raconu var. Parayı elde ettikten sonra onu kullanma biçimi sadece karakterinizi değil niyetinizi de ele veriyor, dikkat! Şahsiyette israfa kişilik değil kibir denir. Saçı bitmemiş çocuğunuz kadar keşke tüyü bitmemiş yetim yavruları ya da yoksul çocukları da aklınıza getirmiş olsanız. Elinizde bol miktarda paranın olmuş olması size hiçbir zaman çılgınca harcamalar yapma hakkı vermediği gibi o paranın tamamının sizin olduğunu da göstermez. Muhafazakârlık kârı muhafaza etmek değilse şayet mutedil bir insan olma bilincini de muhafaza edin. Mütevazı hayat da muhafaza edilmesi gereken en müstesna meziyetler arasındadır. Bir dilimin hesabını yapan insanların yaşadığı bir ülkede böylesine hoyratlık ve şımarıklık ancak bir yerlerden bir şekilde fetvalar devşirmekle mümkün olabilir. Gün gelir sizi de Allah bir gün yoklukla imtihan eder unutmayın!</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3370962/huseyin-akin/toplu-tasima-nezaketi"/>
        <a href="https://www.milligazete.com.tr/makale/3303676/huseyin-akin/gercekte-veli-kimdir-ve-hatasiz-midir"/>
        <a href="https://www.milligazete.com.tr/makale/3287660/huseyin-akin/bir-ispanak-yazisi-da-benden"/>
        <a href="https://www.milligazete.com.tr/makale/3284163/huseyin-akin/mahalle-ve-ihata-meselesi"/>
        <a href="https://www.milligazete.com.tr/makale/3228683/huseyin-akin/muhtasar-kibir-lugati"/>
        <a href="https://www.milligazete.com.tr/yazar/huseyin-akin"/>
      </related>
    </article>
  </body>
</html>