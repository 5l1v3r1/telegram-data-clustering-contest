<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/radzikowice-tragiczny-wypadek-na-budowie-koparka-przygniotla-pracownika-sprawca-uciekl/ar/c16-14592103"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Radzikowice: tragiczny wypadek na budowie. Koparka przygniotła pracownika, sprawca uciekł"/>
    <meta property="og:description" content="Sprawca wypadku w Radzikowicach uciekł. Okazało się, że był kompletnie pijany."/>
  </head>
  <body>
    <article>
      <h1>Radzikowice: tragiczny wypadek na budowie. Koparka przygniotła pracownika, sprawca uciekł</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Mirela Mazurkiewicz</a></address>
      <p>
        <b>Sprawca wypadku w Radzikowicach uciekł. Okazało się, że był kompletnie pijany.</b>
      </p>
      <p>Do zdarzenia doszło dziś (19.11.2019 r.) wczesnym popołudniem między Radzikowicami a Goświnowicami w powiecie nyskim. Trwa tam budowa drogi.</p>
      <p>- Ze wstępnych ustaleń wynika, że na budowie ugrzęzła ciężarówka - mówi Tomasz Krzemienowski z Okręgowego Inspektoratu Pracy w Opolu. - Wyholować miała ją koparka, dlatego do pojazdu, który utknął w grząskim podłożu pracownik podczepiał stalowe liny.</p>
      <p>Tu nastąpił nieszczęśliwy splot zdarzeń, bo w koparkę, która miała uwolnić ciężarówkę, uderzył przejeżdżający obok podnośnik. Koparka, siłą odrzutu potrąciła mocującego liny pracownika. 36-letni mężczyzna, mieszkaniec powiatu nyskiego, został przewieziony do szpitala, ale zmarł na skutek odniesionych obrażeń.</p>
      <p>- Kierujący podnośnikiem mężczyzna uciekł z miejsca zdarzenia, ale policjanci szybko ustalili miejsce jego pobytu - informuje asp. Magdalena Skrętkowicz z Komendy Powiatowej Policji w Nysie. - 66-latek miał w organizmie blisko 2 promile alkoholu. Został zatrzymany.</p>
      <p>Na miejscu pracowała policja i prokurator. Przyczyny zdarzenia wyjaśnia również inspektor Państwowej Inspekcji Pracy.</p>
    </article>
  </body>
</html>