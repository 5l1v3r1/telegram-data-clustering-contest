<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/basanisthria-kai-exeytelismo-twn-syllhfthentwn-toy-polytexneioy-kataggelloyn-dikhgoroi"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Βασανιστήρια και εξευτελισμό των συλληφθέντων του Πολυτεχνείου καταγγέλλουν δικηγόροι"/>
    <meta property="og:description" content="Ανακοίνωση για τις απάνθρωπες τακτικές της ΕΛ.ΑΣ. προς τους συλληφθέντες της Κυριακής, μετά την μεγαλειώδη διαδήλωση του Πολυτεχνείου, εξέδωσε η Ομάδα Νομικής Βοήθειας που τους εκπροσωπεί."/>
  </head>
  <body>
    <article>
      <h1>Βασανιστήρια και εξευτελισμό των συλληφθέντων του Πολυτεχνείου καταγγέλλουν δικηγόροι</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Ανακοίνωση για τις απάνθρωπες τακτικές της ΕΛ.ΑΣ. προς τους συλληφθέντες της Κυριακής, μετά την μεγαλειώδη διαδήλωση του Πολυτεχνείου, εξέδωσε η Ομάδα Νομικής Βοήθειας που τους εκπροσωπεί.</h4>
      <p>Οι δικηγόροι κάνουν λόγο για βίαιες πράξεις και καταπάτηση των δικαιωμάτων των συλληφθέντων από άνδρες των ΜΑΤ. </p>
      <p>Στην ανακοίνωσή τους κάνουν λόγο για<b> άρνηση μεταφοράς σε νοσοκομείο των τραυματιών, </b>για απόπειρα εξευτελισμού των γυναικών, μέσω εκγύμνωσης, αλλά και παράνομης φωτογραφήσεις από τους άνδρες των ΜΑΤ.</p>
      <p>Παράλληλα οι δικηγόροι αναφέρουν πως <b>το κατηγορητήριο ήταν προαποφασισμένο</b> και οι συλλήψεις έγιναν τυχαία.</p>
      <h3>Η ανακοίνωση της Ομάδας Νομικής Βοήθειας:</h3>
      <p>
        <i>«Στον απόηχο της εξαιρετικά μαζικής και δυναμικής πορείας της 46ης επετείου του Πολυτεχνείου,<b> καταγγέλλουμε την απαράδεκτη και παράνομη στάση των αστυνομικών δυνάμεων εναντίον πολιτών και διαδηλωτών</b> στο πλαίσιο υλοποίησης ενός προαποφασισμένου σχεδίου τυφλής και αιματηρής καταστολής από την ηγεσία του Υπουργείου ΠροΠο.</i>
      </p>
      <p>
        <i>Ως <b>Ομάδα</b> <b>Νομικής Βοήθειας</b>, βρεθήκαμε από το βράδυ της 17ης Νοέμβρη στη Γενική Αστυνομική Διεύθυνση Αττικής με σκοπό την άμεση νομική συνδρομή των συλληφθέντων και <b>γίναμε μάρτυρες μιας σειράς παραβιάσεων θεμελιωδών δικαιωμάτων.</b></i>
      </p>
      <h3>Ειδικότερα:</h3>
      <ul>
        <li>
          <i>στους συλληφθέντες παράνομα <b>δεν επετράπη να επικοινωνήσουν με δικηγόρο και με οικεία τους πρόσωπα</b>,</i>
        </li>
        <li>
          <i>όταν οι δικηγόροι της ομάδας πληροφορηθήκαμε τις συλλήψεις και μεταβήκαμε στη ΓΑΔΑ,<b> δεν μας επετράπη η άμεση επικοινωνία με τους συλληφθέντες </b>παρά μετά από ένα διάστημα 1 και πλέον ώρας,</i>
        </li>
        <li>
          <i>κατά τη διάρκεια των συλλήψεων<b> ασκήθηκε υπερβολική βία από τις αστυνομικές δυνάμεις</b>, με αποτέλεσμα το σύνολο των συλληφθέντων να φέρει εμφανή σημάδια και τραύματα. Μάλιστα, <b>συλληφθείσα η οποία είχε τραυματιστεί στο χέρι, δεν μεταφέρθηκε στο νοσοκομείο </b>παρά μόνο μετά από πιέσεις από την πλευρά των συνηγόρων,</i>
        </li>
        <li>
          <i>τα αστυνομικά όργανα προέβησαν σε <b>επιλεκτική εξονυχυστική σωματική έρευνα με εκγύμνωση μόνο των γυναικών</b> κατά τη διάρκεια των προσαγωγών, με σκοπό των εκφοβισμό και εξευτελισμό τους,</i>
        </li>
        <li>
          <i>κατά τη διάρκεια των προσαγωγών και πριν φτάσουν στη ΓΑΔΑ, οι αστυνομικοί<b> οδήγησαν τους προσαχθέντες σε πάρκινγκ δίπλα στο Υπουργείο Πολιτισμού και αφού τους ανάγκασαν να γονατίσουν, τους φωτογράφισαν παράνομα με τα ιδιωτικά τους κινητά</b>. Όποιος/α δεν έσκυβε το κεφάλι για να μην φωτογραφηθεί, δεχόταν χτυπήματα από τους αστυνομικούς με σκοπό να συνετιστεί,</i>
        </li>
        <li>
          <i>εξαρχής έγινε φανερό πως<b> η αστυνομία είχε προαποφασίσει το ένα βαρύ κατηγορητήριο</b> το οποίο περιελάμβανε τόσο <b>κακουργήματα </b>όσο και <b>πλημμελήματα </b>(απόπειρα βαριάς σωματικής βλάβης, εμπρησμός, οπλοφορία, κατοχή εκρηκτικών, αντίσταση κατά της αρχής) και συνέλαβε στη συνέχεια τυχαία, νεαρά, κατά βάση, άτομα στα οποία και το απέδωσε, ενώ ήταν προφανές ότι<b> καμία σχέση δεν είχαν με τις πράξεις που τους καταλογίζουν</b>,</i>
        </li>
        <li>
          <i>σε συμπλήρωμα των ανωτέρω τη Δευτέρα 18/11, οπότε και οι συλληφθέντες οδηγήθηκαν στον Εισαγγελέα, <b>η υπ΄ αρ. 512 διμοιρία των ΜΑΤ επιτέθηκε αναίτια στους αλληλέγγυους που είχαν συγκεντρωθεί αλλά και στους γονείς,</b> <b>συγγενείς και συνηγόρους των συλληφθέντων</b>, με αποτέλεσμα να προκληθούν περαιτέρω τραυματισμοί. Ο επικεφαλής της εν λόγω διμοιρίας ακολουθώντας τη συνήθη τακτική αρνούνταν να δώσει τα στοιχεία του και μετά από έντονη πίεση των παρισταμένων, το αρχηγείο της αστυνομίας αντί να δώσει εντολή για παροχή των αιτούμενων στοιχείων, αντικατέστησε την εν λόγω διμοιρία.</i>
        </li>
      </ul>
      <p>
        <i>Απαιτούμε την<b> απόδοση ποινικών και πειθαρχικών ευθυνών μέσω διεξαγωγής ΕΔΕ </b>στα αστυνομικά όργανα τα οποία ενήργησαν παράνομα καταπατώντας θεμελιώδη δικαιώματα.</i>
      </p>
      <p>
        <i><b>Η Ελληνική Αστυνομία και η ηγεσία του Υπουργείο ΠροΠο είναι υπόλογες </b>και πολιτικά υπεύθυνες για τη στάση των αστυνομικών οργάνων στα γεγονότα της επετείου του Πολυτεχνείου αλλά πριν από αυτά (ΑΣΟΕΕ, επιθέσεις στα Εξάρχεια κλπ).</i>
      </p>
      <p>
        <i>Από την πλευρά μας θα είμαστε παρόντες και παρούσες την 25η Νοέμβρη, ημέρα κατά την οποία έχει οριστεί η δικάσιμος των συλληφθέντων αλλά και σε κάθε άλλη περίπτωση που θα απαιτηθεί η νομική συμπαράσταση όσων έρχονται αντιμέτωποι με τις καταστολής».</i>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>