<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774085,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מוטי בן משה דורש מנאמני אפריקה 418 מיליון שקל - ומאיים בהגשת תביעה"/>
    <meta property="og:description" content="הסכום שדורש בן משה כולל את הפיקדון שהעביר לידיהם בעסקת אפריקה מולו שבוטלה לבסוף - 100 מיליון שקל - וכן את הפער שבין התמורה שהציע בשעתו לסכום שבו נסגרה לבסוף עסקת לוקסנבורג: &quot;על הנאמן והמחזיקים לשלם את התמורות העודפות בהן זכו ויזכו&quot;"/>
  </head>
  <body>
    <article>
      <h1>מוטי בן משה דורש מנאמני אפריקה 418 מיליון שקל - ומאיים בהגשת תביעה</h1>
      <h2>הסכום שדורש בן משה כולל את הפיקדון שהעביר לידיהם בעסקת אפריקה מולו שבוטלה לבסוף - 100 מיליון שקל - וכן את הפער שבין התמורה שהציע בשעתו לסכום שבו נסגרה לבסוף עסקת לוקסנבורג: "על הנאמן והמחזיקים לשלם את התמורות העודפות בהן זכו ויזכו"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">גולן חזני</a></address>
      <p>מוטי בן משה דורש 318.5 מיליון שקל <a href="https://www.calcalist.co.il/stocks/home/0,7340,L-3959-611012,00.html?quote=%D7%90%D7%A4%D7%A8%D7%99%D7%A7%D7%94">מאפריקה השקעות</a> וכן החזר של הפקדונות של החברות שלו, סכום של 100 מיליון שקל, שהעמיד בפני נאמני האג"ח של אפריקה ישראל לרכישת החברה. בן משה מאיים בהליכים משפטיים נגד הנאמנים אם לא ייענו לדרישותיו ומציע במקביל קיום הליך גישור מולם ליישוב הנושא.</p>
      <p>הצעד של בן משה מגיע ימים ספורים לפני <a href="https://www.calcalist.co.il/markets/articles/0,7340,L-3772590,00.html">האישור הצפוי של רכישת אפריקה השקעות בידי לפידות קפיטל שבשליטת יעקב לוקסנבורג</a> - הסכום בתביעה, 318.5 מיליון שקל, הוא הפער בין הסכום שבו נסגרה העסקה בשעתו מול בן משה (שבוטלה לבסוף) לסכום שנקבע בסופו של דבר בעסקת לוקסנבורג.  </p>
      <p>מה דעתך על מניית אפריקה:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-611012,00.html?quote=%D7%90%D7%A4%D7%A8%D7%99%D7%A7%D7%94">לדף מניית אפריקה</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p>בן משה חתם על הסכם לרכישת החברה אך בסופו של דבר עסקה זו לא הושלמה והמהלך הסתיים בטונים צורמים. נאמני מחזיקי האג"ח האשימו את בן משה  בנסיגה מההסכם מאחר שלא הצליח לגייס ההון הדרוש לביצועו, ואילו הוא הטיל את האחריות על נפילת העסקה על הנאמנים עצמם. אפריקה השקעות כוללת את החברות הבנות דניה סיבוס <a href="https://www.calcalist.co.il/stocks/home/0,7340,L-3959-1097948,00.html?quote=%D7%90%D7%A4%D7%A8%D7%99%D7%A7%D7%94%20%D7%9E%D7%92%D7%95%D7%A8%D7%99%D7%9D">ואפריקה מגורים</a>, וכן קרקעות בסביון.</p>
      <p>הערב שלח בן משה, באמצעות משרד ארדינסט, בן נתן, טולדיאנו ושות' שמייצג את חברת אקסטרה שבשליטתו, מכתב חריף לנאמני אפריקה השקעות - הגוף שנותר מקונצרן אפריקה ישראל של לב לבייב, ובו הדרישות האמורות לעיל. את הנאמנים מייצגים עורכי הדין גיא גיסין ואופיר נאור,</p>
      <p>בנובמבר 2017 הציע <a href="https://www.calcalist.co.il/markets/articles/0,7340,L-3724273,00.html">בן משה לרכוש את אפריקה ישראל באמצעות אלון רבוע כחול</a>, בתחילה דובר על רכישת אפי נכסים ומפעיל כביש 6, הצעות שנדחו על ידי הנאמנים לטובת הצעות אחרות, אך בהמשך העביר הצעה לרכישת אפריקה ישראל כולה תמורת מיליארד שקל. כביטחון לרצינות ההצעה הפקידה אלון רבוע כחול 40 מיליון שקל, דור אלון הפקידה 10 מיליון שקל ואקסטרה 50 מיליון שקל.</p>
      <p>בסופו של דבר, כאמור,  ההסדר לא יצא אל הפועל, ובית המשפט קבע לפני שבעה חודשים שהוא אינו תקף. כל אחד מהצדדים הטיל את האחריות על ביטול העסקה על הצד השנה והנאמנים סירבו לדרישת בן משה להשיב לו את הפקדונות.</p>
      <p>מאז התמודדו שלל גופים על אפריקה השקעות - מה שנותר מהחברה לאחר שאפריקה נכסים נמכרה: <a href="https://www.calcalist.co.il/stocks/home/0,7340,L-3959-127019,00.html?quote=%D7%9E%D7%91%D7%98%D7%97%20%D7%A9%D7%9E%D7%99%D7%A8">מבטח שמיר</a> של מאיר שמיר,<a href="https://www.calcalist.co.il/stocks/home/0,7340,L-3959-1090315,00.html?quote=%D7%93%D7%9E%D7%A8%D7%99">י.ח דמרי</a> של יגאל דמרי <a href="https://www.calcalist.co.il/stocks/home/0,7340,L-3959-642017,00.html?quote=%D7%9C%D7%A4%D7%99%D7%93%D7%95%D7%AA%20%D7%A7%D7%A4%D7%99%D7%98%D7%9C">ולפידות קפיטל</a> של לוקסנבורג. בסופו של דבר, בספטמבר האחרון בחרו נושי אפריקה השקעות בהצעה של לפידות קפיטל לאלטשולר שחם, שהציעו לשלם 1.35 מיליארד שקל, כהצעה הזוכה. כעת העסקה ממתינה רק לאישור בית המשפט.</p>
      <figure>
        <img src="https://images1.calcalist.co.il/PicServer3/2017/06/07/732284/AMIT1819_l.jpg"/>
        <figcaption>מוטי בן משה <br/>צילום: עמית שעל</figcaption>
      </figure>
      <p>כך בין היתר טוען בן משה: "האשם בכך שההסדר שהוצע על ידי לא יצא אל הפועל רובץ לפתחם של הנאמנים והמחזיקים, שחתרו באופן פסול לתוצאה זו, מתוך כוונה להשיג לעצמם תמורות עדיפות על אלו שנקבעו בהסדר עם הרוכשת. בימים אלו מובא לאישור והשלמה ההסדר המכונה 'הסדר לפידות'. בשלב זה בהיר לכל כי הנאמן והמחזיקים קיבלו וצפויים לקבל תמורות שעולות במאות מיליוני שקלים על אלו שנקבעו בהסדר עם הרוכשת.</p>
      <p>"בנסיבות אלו נראה כי לא יכול להיות חולק בדבר החובה להשיב את הפיקדון שהפקידה אקסטרה אחזקות. יתר על כן, לטעמה של הרוכשת, על הנאמן והמחזיקים לשלם לרוכשת את התמורות העודפות בהן זכו ויזכו, מעבר לתמורות שנקבעו בהסדר עם הרוכשת, זאת משום שקבלת תמורות אלו על ידם מהווה עשיית עושר שלא במשפט. משכך מוטל על הנאמן והמחזיקים להשיב התעשרות זו בסך 318.5 מיליון שקל".</p>
      <p>עורכי דינו של בן משה מוסיפים כי "בכוונת החברות לנקוט בהליכים משפטיים הנדרשים לשם עמידה על זכויותיהן, ולהציע ניהול הליכי גישור בניסיון לחסוך הליכים אלו, או ניהול הליכי בוררות".</p>
    </article>
  </body>
</html>