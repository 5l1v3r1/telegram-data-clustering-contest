<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/rekor-11etias-gia-thn-apopsilwsh-ston-amazonio"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Ρεκόρ 11ετίας για την αποψίλωση στον Αμαζόνιο"/>
    <meta property="og:description" content="Ραγδαία αύξηση στα ποσοστά αποψίλωσης του Αμαζονίου μαρτυρούν τα επίσημα στοιχεία της κυβέρνησης της Βραζιλίας, τα οποία δημοσιεύθηκαν την περασμένη Δευτέρα."/>
  </head>
  <body>
    <article>
      <h1>Ρεκόρ 11ετίας για την αποψίλωση στον Αμαζόνιο</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Άννα Σ. Παπαδημητρίου</a></address>
      <h4>Ραγδαία αύξηση στα ποσοστά αποψίλωσης του Αμαζονίου μαρτυρούν τα επίσημα στοιχεία της κυβέρνησης της Βραζιλίας, τα οποία δημοσιεύθηκαν την περασμένη Δευτέρα.</h4>
      <p>Το υποπτευόταν ο κόσμος όλος, το βροντοφώναζαν οι περιβαλλοντικές οργανώσεις, το αρνιόταν μήνες τώρα ευθαρσώς η κυβέρνηση του ακραία ρατσιστή <b>Μπολσονάρο</b>. Η αποψίλωση στο τροπικό δάσος του Αμαζονίου άγγιξε το υψηλότερο επίπεδο της <b>τελευταίας 11ετίας (29,5%)</b> το δωδεκάμηνο μεταξύ<b> Ιουλίου 2018 – Ιουλίου 2019</b>, σύμφωνα με το ινστιτούτο ερευνών της Βραζιλίας. Κάτι που αναγκάστηκε να παραδεχθεί η ίδια η κυβέρνηση.</p>
      <p>Αυτό που δεν παραδέχτηκε, βέβαια, είναι ότι ο νούμερο ένα ηθικός αυτουργός της ραγδαίας αυτής ανόδου θεωρείται η (αντι)περιβαλλοντική πολιτική του Βραζιλιάνου προέδρου σε συνδυασμό με τη ρητορική του υπέρ της άμετρης οικονομικής εκμετάλλευσης του Αμαζονίου. <i>«Η κυβέρνηση του Μπολσονάρο είναι υπεύθυνη για κάθε εκατοστό κατεστραμμένου δάσους. Η σημερινή κυβέρνηση είναι ο μεγαλύτερος εχθρός του Αμαζονίου»,</i> δήλωσε ο <b>Μάρσιο Αστρίνι,</b> εκπρόσωπος της Greenpeace.</p>
      <p>Σημαντικός παράγοντας για την αύξηση των ποσοστών αποψίλωσης θεωρείται συγκεκριμένα η συστηματική αποδυνάμωση της κρατικής υπηρεσίας η οποία είναι υπεύθυνη για την προστασία του τροπικού δάσους από τις πρακτικές παράνομης εκμετάλλευσής της. Στους υπαλλήλους της έχει πλέον απαγορευτεί η καταστροφή των εργαλείων που χρησιμοποιούνται για την παράνομη υλοτομία, εξόρυξη και χρήση της γης.</p>
      <h3>Κυβερνητική κωλοτούμπα</h3>
      <p>Ο υπουργός Περιβάλλοντος, <b>Ρικάρντο Σάλες</b>, αναγκάστηκε να παραδεχθεί ό, τι για μήνες αρνιόταν κατηγορηματικά. Ότι δηλαδή η αποψίλωση έχει όντως αγγίξει πρωτοφανή επίπεδα. Για μήνες ο ίδιος μαζί με άλλους κυβερνητικούς αξιωματούχους αμφισβητούσαν επίσημα τα μηνιαία στοιχεία που έβλεπαν το φως της δημοσιότητας, ενώ ο πρόεδρος Μπολσονάρο έφτασε στο σημείο να κατηγορήσει την εθνική υπηρεσία ερευνών για μαγείρεμα των στοιχείων.</p>
      <p>Σύμφωνα με πληροφορίες του Reuters, ο <b>Σάλες δήλωσε ότι η εκτόξευση στα νούμερα της αποψίλωσης</b> δείχνει την ανάγκη για μια <b>νέα στρατηγική καταπολέμησης της παράνομης υλοτομίας</b>, εξόρυξης και παράνομης χρήσης της γης. Ωστόσο, πουθενά στη δήλωσή του δεν αναφέρθηκε στο κομβικό ρόλο που παίζει ο ίδιος και η υπόλοιπη κυβέρνηση.</p>
      <p>Ας σημειωθεί ότι η έρευνα αφορά τους επτά μήνες διακυβέρνησης του Μπολοσονάρο και τους πέντε της προηγούμενης κυβέρνησης, ενώ δεν περιλαμβάνει την καταστροφή που υπέστη το δάσος από τις φωτιές το περασμένο καλοκαίρι, την οποία ο σημερινός πρόεδρος φαίνεται να <b>σιγοντάριζε με δηλώσεις του όλο τον προηγούμενο καιρό</b>. Τα πρώτα στοιχεία για την περίοδο μεταξύ Αυγούστου – Οκτωβρίου δείχνουν ότι τα ποσοστά αποψίλωσης διπλασιάστηκαν σε σχέση με την ίδια περίοδο την προηγούμενη χρονιά.</p>
      <p>Οι μη κυβερνητικές οργανώσεις θεωρούν ότι το μέλλον διαγράφεται <b>ζοφερό</b>. Αρκεί να σκεφτεί κανείς ότι η κυβέρνηση της Βραζιλίας σκέφτεται σοβαρά το ενδεχόμενο να παραχωρήσει παράνομα εδάφη των ιθαγενών σε μικροκαλλιεργητές γης, να διευρύνει τις εξορυκτικές δραστηριότητες και να «κανονικοποιήσει» την παράνομη χρήση γης.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>