<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773970,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="פורד גייסה את מוסטאנג כדי לשרוד בעידן החשמלי"/>
    <meta property="og:description" content="רכב הכביש שטח חשמלי הראשון של החברה האמריקאית שואף לרכוב על ההילה של דגם הספורט הנחשק משנות השישים. המחיר הנמוך יחסית לחשמליות של טסלה ופורשה ינגיש אותו לשוק רחב יותר"/>
  </head>
  <body>
    <article>
      <h1>פורד גייסה את מוסטאנג כדי לשרוד בעידן החשמלי</h1>
      <h2>רכב הכביש שטח חשמלי הראשון של החברה האמריקאית שואף לרכוב על ההילה של דגם הספורט הנחשק משנות השישים. המחיר הנמוך יחסית לחשמליות של טסלה ופורשה ינגיש אותו לשוק רחב יותר</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">תומר הדר</a></address>
      <p>פורד האמריקאית <a href="https://www.calcalist.co.il/local/articles/0,7340,L-3773938,00.html">חשפה אתמול את המוסטאנג מאך E,</a> רכב כביש שטח חשמלי ראשון של החברה. לא מדובר בסתם רכב כביש שטח. פורד תייצר את מאך E בשתי גרסאות, אחת שבה כוח המנוע החשמלי יגיע לגלגלים האחוריים ולצידה גרסה בעלת הנעה כפולה.</p>
      <p> </p>
      <p>מטבע הדברים, פורד מדגישה את העובדה שמאך E היא עוד בת גאה למשפחת המוסטאנג, אף כי לא בדיוק. מאך E היא גרסה חשמלית של רכב כביש שטח שמיוצר במקסיקו השואב השראה מהמוסטאנג המקורית, מכונית ספורט קטנה שיוצרה בדטרויט.</p>
      <figure>
        <img src="https://images1.calcalist.co.il/PicServer3/2019/11/18/948306/CAL166584_l.jpg"/>
        <figcaption>המוסטאנג מאך E. כ־40 אלף דולר לעומת 55 אלף דולר למתחרות</figcaption>
      </figure>
      <figure>
        <img src="https://images1.calcalist.co.il/PicServer3/2019/11/18/948322/16.jpg"/>
        <figcaption>פורד צריכה עוד כוח סוס</figcaption>
      </figure>
      <p>בהינתן תנאי השוק, עבור פורד מאך E היא הימור. מכירות של דגמי קופה בארה"ב נמצאות בירידה, ומכירות פורד מוסטאנג צנחו ב־10% בתשעת החודשים הראשונים של השנה לעומת התקופה המקבילה אשתקד, ועדיין, המוסטאנג היא המכונית שהכי מזוהה עם פורד, אולי פרט לטנדר שלה, סדרה F.</p>
      <p>בשנות השבעים והשמונים יצרה פורד מוסטאנגים גדולים וחלשים יותר, תוצאה של משבר הדלק, והמותג נפגע. כעת, הימור על רכב כביש שטח ראשון עלול בהחלט לפגוע במכירות המוסטאנג ובמכירות פורד בכלל. ב־2018 המוסטאנג היתה מכונית הספורט קופה הנמכרת בעולם, עם 113,066 יחידות.</p>
      <p>אך למרות הסיכון, הצגתה של מאך E היא חיונית. פורד הציגה בעבר רכבים חשמליים, ואפילו הפוקוס המשפחתית זכתה לגרסה כזו, אך הצלחתן היתה בינונית, זאת משום שפורד היתה ועודנה יצרנית של רכבי כביש שטח כמו האקספלורר וסדרות F של הטנדרים, שאף נהנו בעבר מהתואר "הרכב הנמכר בעולם".</p>
      <p>בשוק הטנדרים, ארה"ב תמיד תשמח לקלוט דגמים בעלי מנועי בנזין גדולים, המיועדים למעמד הביניים והמעמדות הנמוכים יותר. בקרב המעמדות המבוססים, הדגמים האלה רק יילכו וייאבדו פופולריות, בעיקר בגלל סוגיות של זיהום אוויר.</p>
      <p>וכשזה יקרה, פורד תמצא את עצמה מתמודדת מול יריבים קשים כמו פורשה, מרצדס בנץ, ב.מ.וו וטסלה. המשותף למתחרים האלה איננה רק ההחלטה שלהם לייצר רכבי כביש שטח חשמליים, אלא גם ההילה והביצועים שלהם, החסרים לפורד.</p>
      <p>לכן, פורד נדרשה לגייס שם נחשק מהעבר. בעוד שבאירופה טנדר פורד הוא שם נרדף לאמריקאיות מיושנות ומזהמות, המוסטאנג נתפסת עדיין כמכונית נחשקת, מה שיבטיח שהמאך E תוכל לתפקד כמכונית גלובלית המשווקת ברחבי העולם ללא הצורך בשינויים יקרים.</p>
      <figure>
        <img src="https://images1.calcalist.co.il/PicServer3/2019/11/18/948311/arles-Dance-Mustang-194258_l.jpg"/>
        <figcaption>פורד מוסטאנג 1965</figcaption>
      </figure>
      <figure>
        <img src="https://images1.calcalist.co.il/PicServer3/2019/11/18/948323/16.jpg"/>
        <figcaption>מוסטאנג</figcaption>
      </figure>
      <p>ראוי להדגיש כי פורד צופה תג מחיר שינוע בין 40 אלף דולר ל־50 אלף דולר. אנשי פורד מצהירים כי מדובר במחיר עממי בהשוואה למתחרות וממהרים לפרוט על נימי הנוסטלגיה. לפי נשיא החברה ביל פורד, מדובר בפרשנות מודרנית לחלומו של המייסד הנרי פורד, ששאף להביא מכונית לכל פועל.</p>
      <p>בפועל, כמובן שמדובר רק בנוסטלגיה, שכן בהשוואה לתג מחיר של כ־20 אלף דולר לפורד פוקוס, המאך E היא מכונית יקרה. אבל כאמור, הכל יחסי. טסלה טרם הציגה את מודל Y, רכב הכביש שטח החדש שלה, ואילו פורשה רק הכריזה באחרונה על מקאן חשמלי, אך מחירי הדגמים שלהן יהיו גבוהים מ־55 אלף דולר.</p>
      <p>המאך E תגיע לשווקים העולמיים באמצע 2020, ולישראל, בסופה. השאלה הגדולה היא האם מדובר בהימור נכון לפורד, או בקצר חשמלי שיפגע גם במכירות הדגמים הקיימים.</p>
    </article>
  </body>
</html>