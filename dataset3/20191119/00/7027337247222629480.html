<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699130/%D9%81%D8%B1%D8%A7%D9%86%D8%B3%D9%87-%D8%B9%D8%AF%D9%85-%D9%BE%D8%A7%DB%8C%D8%A8%D9%86%D8%AF%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87-%D8%A7%DB%8C-%D9%BE%DB%8C%D8%A7%D9%85%D8%AF%D9%87%D8%A7%DB%8C-%D8%AE%D8%B7%D8%B1%D9%86%D8%A7%DA%A9%DB%8C-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="فرانسه: عدم پایبندی ایران به تعهدات هسته ای پیامدهای خطرناکی خواهد داشت"/>
    <meta property="og:description" content="به دنبال اجرای گام چهارم ایران در کاهش تعهدات خود به توافق برجام، وزارت خارجه فرانسه روز سه شنبه در مورد عدم پایبندی ایران به تعهدات هسته ای اظهار نگرانی کرد."/>
  </head>
  <body>
    <article>
      <h1>فرانسه: عدم پایبندی ایران به تعهدات هسته ای پیامدهای خطرناکی خواهد داشت</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038668_804.jpg"/>
      </figure>
      <p>به دنبال اجرای گام چهارم ایران در کاهش تعهدات خود به توافق برجام، وزارت خارجه فرانسه روز سه شنبه در مورد عدم پایبندی ایران به تعهدات هسته ای اظهار نگرانی کرد.</p>
      <p>به گزارش ایرنا، وزارت خارجه فرانسه در بیانیه ای اعلام کرد: عدم پایبندی ایران به تعهدات هسته ای پیامدهای خطرناکی درباره عدم اشاعه هسته‌ای به همراه خواهد داشت.</p>
      <p>شورای عالی امنیت ملی ایران روز چهارشنبه ۱۸ اردیبهشت‌ در پی کوتاهی طرف‌های برجام در حمایت از حقوق تصریح‌شده کشورمان ذیل برجام و مقابله با تحریم‌های یکجانبه آمریکا علیه ایران در بیانیه‌ای اعلام کرد جمهوری اسلامی ایران در راستای صیانت از امنیت و منافع ملی و حقوق تصریح‌شده خود مندرج در بندهای ۲۶ و ۳۶ برجام، برخی اقدامات خود در ارتباط با برجام را متوقف خواهد کرد.</p>
      <p>از آن زمان تاکنون ایران در چهار مرحله به کاهش تعهدات هسته‌ای خود اقدام کرده و به طرف‌های اروپایی برجام هشدار داده است که دیگر حاضر به اجرای یکجانبه برجام نخواهد بود.</p>
      <p>آژانس بین‌المللی انرژی اتمی نیز در گزارشی تاکید کرده که ذخایر آب سنگین ایران از محدوده مجاز برجام فراتر رفته است. بر اساس گزارش آژانس بین‌المللی انرژی اتمی که ۲۵ آبان منتشر شده، ایران از یکی دیگر از محدودیت‌های برنامه جامع اقدام مشترک عبور کرده است.</p>
      <p>به گزارش رویترز، در گزارشی که آژانس بین‌المللی انرژی اتمی به کشورهای عضو ارسال کرده، آمده است: ۱۶ نوامبر ۲۰۱۹ (۲۵ آبان) ایران به آژانس اطلاع داده است که ذخایر آب سنگین از ۱۳۰ تن فراتر رفته است.</p>
    </article>
  </body>
</html>