<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/afgan-hac-ve-evkaf-bakani-munib-erdogandan-barisa-destek-istiyor/1649547"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Afgan Hac ve Evkaf Bakanı Munib, Erdoğan'dan barışa destek istiyor"/>
    <meta property="og:description" content="Afganistan Hac ve Evkaf Bakanı Abdul Hakim Munib, Cumhurbaşkanı Erdoğan'ın Afganistan'da barışın sağlanmasına bölge ülkeleri üzerindeki etkisini kullanarak yardımcı olabileceğini söyledi."/>
  </head>
  <body>
    <article>
      <h1>Afgan Hac ve Evkaf Bakanı Munib, Erdoğan'dan barışa destek istiyor</h1>
      <h2>Afganistan Hac ve Evkaf Bakanı Abdul Hakim Munib, Cumhurbaşkanı Erdoğan'ın Afganistan'da barışın sağlanmasına bölge ülkeleri üzerindeki etkisini kullanarak yardımcı olabileceğini söyledi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Sayed Khodaberdi Sadat  </a></address>
      <h4>Afganistan</h4>
      <p>Munib, AA muhabirine yaptığı açıklamada, uluslararası toplumun Afganistan'daki barışa öncelik vermesi gerektiğini belirtti.</p>
      <p>Türkiye'nin Afganistan'da barış ve istikrarın sağlanması konusunda önemli rolü bulunduğunu ifade eden Munib, ''Türkiye Cumhurbaşkanı Recep Tayyip Erdoğan, Afganistan'a barışın gelmesi için komşularımız üstündeki etkisini kullanarak yardımcı olabilir.'' diye konuştu.</p>
      <p>Afganistan halkının, Türkiye'nin istiklal mücadelesinde yardımcı olduğunu hatırlatan Munib, Afganistan'a barışın gelmesi için sıranın Türkiye'de olduğunu kaydetti.</p>
      <h3>Afgan hükümeti ilk kez Taliban ile görüşecek</h3>
      <p>Munib, Taliban ile barış görüşmelerine değinerek, ''Taliban ilk kez Afgan hükümetiyle görüşecek. Çin'de yapılması planlanan bu görüşme için dün Afgan heyeti Çin'e gitti.'' ifadelerini kullandı.</p>
      <p>Afganistan'da yıllardır devam eden iç savaşa rağmen birçok alanda gelişme kaydedildiğini dile getiren Munib, özellikle ekonomi ve eğitim alanında büyük ilerleme olduğunu vurguladı.</p>
      <p>Munib, 40 yıldır iç savaşın sürdüğü Afganistan'da halkın seçme ve seçilme hakkına sahip olduğunu ve geçen aylarda yapılan cumhurbaşkanı seçim sonuçlarının açıklanmasının beklendiğini ifade etti.</p>
      <p>Afganistan halkı ve devletinin barışı her şeyden çok barış istediğini aktaran Munib, barış görüşmelerinden olumlu sonuç çıkmasını beklediklerini bildirdi.</p>
      <h3>Batı'nın İslam'a bakışına tepki</h3>
      <p>İslam dininin barış dini olduğunu vurgulayan Bakan Munib, Batı ülkelerinin İslam karşıtı söylemleri ve eylemlerinin kabul edilir olmadığını söyledi.</p>
      <p>Munib, ''Dünyada yaşanan büyük savaşlara bakıldığında Batı dünyasının bu savaşların temeli oluşturduğunu görmek mümkün. Bu nedenle İslam dini her zaman barış dini olmuştur.'' dedi.</p>
      <related>
        <a href="https://www.aa.com.tr/tr/dunya/afgan-hac-ve-evkaf-bakani-munib-erdogandan-barisa-destek-istiyor/1649547"/>
      </related>
    </article>
  </body>
</html>