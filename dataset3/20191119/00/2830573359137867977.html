<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/italia/under-21/2019/11/19-63559738/italia_u21-armenia_6-0_doppietta_di_kean_nella_goleada_azzurra/"/>
    <meta property="og:site_name" content="Tuttosport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Italia U21-Armenia 6-0: doppietta di Kean nella goleada azzurra"/>
    <meta property="og:description" content="L'ex attaccante della Juve apre al 15' e, dopo il 2-0 di Pinamonti (25'), si ripete al 41'. A segno anche Zanellato (53'), Scamacca (57', in campo da meno di un minuto) e Del Prato (66')"/>
  </head>
  <body>
    <article>
      <h1>Italia U21-Armenia 6-0: doppietta di Kean nella goleada azzurra</h1>
      <h2>L'ex attaccante della Juve apre al 15' e, dopo il 2-0 di Pinamonti (25'), si ripete al 41'. A segno anche Zanellato (53'), Scamacca (57', in campo da meno di un minuto) e Del Prato (66')</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p><b>CATANIA </b>- Dopo il <a href="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/">9-1</a> dei "<a href="https://www.tuttosport.com/foto/calcio/euro-2020/italia/2019/11/18-63523274/e_un_italia_da_10_in_pagella_con_l_armenia_finisce_9-1/">grandi</a>", anche l'<b>Italia Under 21 </b>sbriga agevolmente la pratica <b>Armenia</b>. Il <a href="https://www.tuttosport.com/live/matchcentre/incontro.html?season=2019&amp;competition=511&amp;match=1047708&amp;a=2">6-0</a> dell'Angelo Massimino di Catania, arrivato grazie alla doppietta di <b>Moise Kean </b>ed alle reti di <b>Andrea Pinamonti,</b> <b>Niccolò Zanellato,</b> <b>Gianluca Scamacca </b>ed <b>Enrico Del Prato</b>, rafforza il secondo posto degli Azzurrini di <b>Nicolato</b> nel gruppo 1 di qualificazione ai prossimi <b>Europei </b>di categoria, a -3 dalla capolista <b>Irlanda </b>(vittoriosa 4-1 in rimonta sulla <b>Svezia</b>), che ha però due gare in più.</p>
      <figure>
        <a href="https://www.tuttosport.com/foto/calcio/italia/under-21/2019/11/19-63559123/italia_kean_trascina_l_under_21_che_doppietta_nel_6-0_all_armenia_/">
          <img src="https://cdn.tuttosport.com/images/2019/11/19/224532545-67ef2c60-777d-440c-8270-d8438007e0da.jpg"/>
        </a>
        <figcaption>Italia, Kean trascina l'Under 21: che doppietta nel 6-0 all'Armenia!<br/><a href="https://www.tuttosport.com/foto/calcio/italia/under-21/2019/11/19-63559123/italia_kean_trascina_l_under_21_che_doppietta_nel_6-0_all_armenia_/">Guarda la gallery</a></figcaption>
      </figure>
      <h3>Kean-Pinamonti-Kean: Italia U21-Armenia 3-0</h3>
      <p>La pioggia dà tregua al Massimino di Catania e, due ore e mezza dopo l'orario inizialmente previsto (18.30), l'arbitro (donna) <a href="https://www.tuttosport.com/news/calcio/italia/under-21/2019/11/18-63498406/italia-armenia_under_21_l_arbitro_e_donna_designata_la_frappart/"><b>Frappart </b></a>giudica il terreno di gioco in condizioni accettabili, dando il via alle ostilità. Il ct <b>Nicolato </b>opera qualche cambio rispetto al <a href="https://www.tuttosport.com/news/calcio/italia/under-21/2019/11/16-63452895/cutrone_lancia_l_italia_u21_doppietta_nel_3-0_all_islanda/">3-0</a> rifilato all'<b>Islanda </b>sabato scorso, su tutti la presenza di <b>Moise Kean </b>dal 1'. L'ex juventino impiega un quarto d'ora per ripagare la fiducia: lanciato in profondità da <b>Pinamonti</b>, trova la sua terza rete con l'Under 21 azzurra calciando sotto le gambe del portiere armeno Aslanyan. Il giovane attaccante del Genoa, assistman in occasione dell'1-0, trova gloria personale soli 10' più tardi, involontariamente servito da Sala nel cuore dell'area. Cutrone sfiora l'eurogol di tacco al 27', prologo al 3-0 ancora a firma di Kean (41'), rapidissimo a ribadire in rete il pallone respinto dall'estremo difensore avversario dopo il tentativo dell'ex Milan. Per la seconda volta in circa mezz'ora, il balletto dell'attaccante dell'Everton infiamma il pubblico siciliano.</p>
      <h3>Zanellato, Scamacca e Del Prato fanno 6-0</h3>
      <p>Pratica sbrigata nel primo tempo, accademia nella ripresa, sfociata nella seconda goleada italiana sulla malcapitata <b>Armenia </b>in appena 24 ore. <b>Carnesecchi </b>è decisivo al 51', poi l'Under 21 dell'ex Repubblica sovietica esce dal campo, travolta dall'estro degli Azzurrini. Al 53', la serata no in chiave realizzativa di Cutrone, sul cui tiro si oppone Aslanyan, si trasforma in gloria per <b>Zanellato</b>, che sigla il poker in ribattuta. Tripaldelli e <b>Scamacca</b> subentrano al 56' a Pinamonti e Sala e l'attaccante dell'Ascoli (in prestito dal Sassuolo) impiega meno di 60 secondi per arrotondare ulteriormente il punteggio, reso poi tennistico da <b>Del Prato </b>con un'imparabile conclusione da fuori. Gli Azzurrini, illusi dal vantaggio della <b>Svezia</b> in <b>Irlanda</b>, sconfitta poi in rimonta, restano comunque in scia alla capolista, con due gare in più da giocare.</p>
      <related>
        <a href="https://www.tuttosport.com/live/matchcentre/incontro.html?season=2019&amp;competition=511&amp;match=1047708&amp;a=2"/>
        <a href="https://www.tuttosport.com/live/matchcentre/diretta.html"/>
        <a href="https://www.tuttosport.com/archivio/calcio/italia/under-21"/>
        <a href="https://www.tuttosport.com/news/calcio/italia/under-21/2019/11/19-63528002/diretta_italia-armenia_u21_ore_18_30_come_vederla_in_tv_e_probabili_formazioni/?related_news"/>
        <a href="https://www.tuttosport.com/news/calcio/italia/under-21/2019/11/16-63452895/cutrone_lancia_l_italia_u21_doppietta_nel_3-0_all_islanda/?related_news"/>
        <a href="https://www.tuttosport.com/news/calcio/italia/under-21/2019/11/16-63434460/diretta_italia-islanda_under_21_ore_18_30_come_vederla_in_tv_e_probabili_formazioni/?related_news"/>
        <a href="https://www.tuttosport.com/news/calcio/italia/under-21/2019/11/08-63186833/italia_under_21_nicolato_ne_convoca_23_c_e_kean/?related_news"/>
      </related>
    </article>
  </body>
</html>