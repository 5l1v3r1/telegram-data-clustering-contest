<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/che-fine-ha-fatto-stefano-sturaro"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Che fine ha fatto Stefano Sturaro?"/>
    <meta property="og:description" content="Una brutta, bruttissima fine pare. Il centrocampista del Grifone non scende in campo da quel maledetto 20 aprile del 2019, giorno dell’infortunio rimediato al legamento croci..."/>
  </head>
  <body>
    <article>
      <h1>Che fine ha fatto Stefano Sturaro?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Pasquale Marcantonio</a></address>
      <p>Una brutta, bruttissima fine pare. Il centrocampista del Grifone non scende in campo da quel maledetto 20 aprile del 2019, giorno dell’infortunio rimediato al legamento crociato del ginocchio destro durante un match di un sabato sera qualunque. Un semplice ma maledetto <b>Genoa - Torino</b>. Oltre al legamento Stefano ha subito una grave distorsione alla caviglia destra. È a terra, faccia in giù che impreca ed urla. Il bollettino medico recita almeno 200 giorni di prognosi. Insomma, peggio di così non poteva andare. Eppure, proprio in questi ultimi giorni di Novembre Sturaro sembra che abbia intravisto una flebile luce in fondo al tunnel. Una piccola speranza di rivalsa. Ma andiamo con ordine.</p>
      <p>Stefano Sturaro è sanremese DOC, è cresciuto in maniera precoce nelle giovanili locali a partire dalla parca età di soli 9 anni ed il pallone sembra essere il suo migliore amico. Dopo essere stato “scaricato” ad alcuni provini dalla <b>Reggina </b>e dal Torino, è proprio nel vicino capoluogo ligure che riesce ad ottenere la tanto agognata rampa di lancio. Una cinquantina di presenze nelle giovanili del Grifone gli garantiscono nel luglio del 2012 un trasferimento in prestito al Modena, nella serie cadetta. L’inizio perfetto di una rispettabile carriera. Se non fosse che l’infame destino prepara per Stefano non più di una decina di presenze nei canarini, a causa di due brutti infortuni rimediati nel corso della stagione. I primi di una lunga serie.</p>
      <p>
        <b>LEGGI ANCHE: <a href="https://calciatoribrutti.com/it/la-triste-fine-di-jose-manuel-pinto">LA TRISTE FINE DI JOSE' MANUEL PINTO</a></b>
      </p>
      <p>Ma Sturaro è più forte, il suo unico desiderio è macinare chilometri nella mediana e rastrellare tibie e peroni qua e là. Nel 2013 fa ritorno nei rossoblù per ferma volontà di mister <b>Gasperini</b>. Una fiducia quasi insperata che inietta nelle vene di Stefano una forza mai vista, la quale gli vale un’ottima stagione vissuta da protagonista nelle file mediane del Grifone. Avviene tutto così in fretta. Neanche il tempo di potersi riprendere appieno che nel 2014 piomba prepotentemente su di lui la <b>Juventus</b>, pagando poco più di 10 milioni per il centrocampista. Dopo essersene assicurate le prestazioni sportive, lo lasciano in prestito al Genoa per altri sei mesi ma poi a febbraio Stefano Sturaro approda definitivamente in quel di Vinovo e per i successivi 4 anni vive un sogno con la casacca bianconera. In poco più di 90 presenze e 3 gol Sturaro diventa idolo indiscusso dei tifosi bianconeri.</p>
      <p>Sempre presente nel momento del bisogno, mai polemico circa il poco spazio ritagliato sul campo. Ma del resto se nel tuo ruolo hai davanti Pogba, Pirlo, Vidal e Marchisio stai muto a prescindere. Anzi a tratti ne vai fiero. Anche perché quando manca uno di questi mostri sacri non ne fai affatto rimpiangere il rimpiazzo, confezionando prestazioni da urlo come quella contro il <b>Real Madrid</b> in Champions League nel lontano Maggio del 2015, salvando il risultato ed ottenendo una standing ovation nell’allora Juventus Stadium.</p>
      <figure>
        <iframe src="https://www.youtube.com/embed/z13WItWzm5Y" width="560" height="315" data-service="Youtube" scrolling="no"/>
      </figure>
      <p>Ciononostante, gli anni passano e gli infortuni fioccano più spesso del previsto. E nella mentalità sempre più aziendalista della Vecchia Signora rappresenti un esubero. Dopo essere stato il primo a dare il benvenuto a <b>Cristiano Ronaldo</b> nella Continassa (con il più classico dei passaggi di testimone), Stefano Sturaro prepara il borsone e nell’agosto del 2018 parte in prestito totalmente a caso per Lisbona, sponda Sporting. Zero presenze. Zero minuti. Zero gol. Il nulla più totale. Però ehi! C’è una brutta lesione al tallone per te! 200 giorni fuori gioco. Sembra una barzelletta. Ma è la cruda realtà. Sempre più affranto nel gennaio del 2019 Stefano decide di fare ritorno da mamma</p>
      <p>Genoa, lì almeno si sarebbe sentito a casa. Ma pochi mesi dopo accade quello che già sappiamo e che abbiamo riportato nelle prime righe. Il Genoa decide di riscattarlo comunque dalla Juventus per 16,5 milioni di euro nel luglio di quest’anno, a dimostranza di quanto il sanremese sia benvoluto nel club.</p>
      <p>
        <b>LEGGI ANCHE: <a href="https://calciatoribrutti.com/it/la-triste-fine-di-djamel-mesbah">LA TRISTE DI DJAMEL MESBAH</a></b>
      </p>
      <p>Lo scorso 15 novembre, durante la recente pausa nazionali, il Genoa ha giocato un’amichevole di lusso contro il Monaco di Leonardo Jardim. Les rouges et Blancs vincono il test con il risultato di 2-1, ma la notizia più importante di tutte è che Sturaro abbia giocato i primi 45 minuti del match senza problema alcuno. <b>Thiago Motta</b> sa di avere un vero e proprio guerriero a disposizione e non vuole affatto privarsene. L’avventura per Stefano, salvo quei maledetti infortuni, continua.</p>
    </article>
  </body>
</html>