<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/recenzie/mazda-mx-5-miata-30th-anniversary-je-magnet-na-pohlady/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Mazda MX-5 Miata 30th Anniversary je magnet na pohľady"/>
    <meta property="og:description" content="Limitovaný počet 3 000 kusov výročnej Mazda MX-5 Miata 30th Anniversary sa vypredal pomerne rýchlo. radosť z testovania bola o to väčšia."/>
  </head>
  <body>
    <article>
      <h1>Mazda MX-5 Miata 30th Anniversary je magnet na pohľady</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Juraj Recký</a></address>
      <p>
        <b>Mazda MX-5 Miata 30th Anniversary vám dopraje pocit, ako máloktoré auto. Nehrá sa na to, že by chcela suplovať obývačku, alebo že by vás chcela voziť na dovolenku. Výročná MX-5 hovorí, že to čo ponúka je zážitok z jazdy.</b>
      </p>
      <h3>Naše hodnotenie</h3>
      <p>
        <b>91%</b>
      </p>
      <h4>Výhody</h4>
      <ul>
        <li>Myšlienka auta</li>
        <li>Zachovanie koncepcie</li>
        <li>Športové sedadlá</li>
      </ul>
      <h4>Nevýhody</h4>
      <ul>
        <li>Priveľmi extravagantné</li>
        <li>Málo odkladacieho priestoru v interiéri</li>
        <li>Vypredaný limitovaný počet kusov</li>
      </ul>
      <h4>Jednou vetou</h4>
      <p>Limitovaná výročná Mazda MX-5 sa stane miláčikom každého, kto dokáže oceniť auto zamerané na jazdu. Zabudnite na vychytávky v interiéri alebo dizajnové hračičky na kapote. Tu ide o to ako auto sedí na ceste, v zákrutách, ako reaguje a ako sa sním zžije šofér.</p>
      <hr/>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-2.jpg"/>
      </figure>
      <p>Štvrtá generácia Mazda MX-5 tento rok na seba obzvlášť berie pozornosť, aj keď je ešte z roku 2015. Model legendárneho roadsteru totiž oslavuje jubileum. Prvýkrát MX-5 vyšla na cesty v roku 1989, oslavuje teda 30. rokov.</p>
      <p>Auto si od svoje prvej generácie v podstate uchovalo koncepciu, neprešlo žiadnymi revolučnými zmenami a aj preto sa stalo nie len v automobilovom svete legendou. Aby sa čo najvernejšie zachovali naozaj vyladené jazdné vlastnosti stále je v ponuke pohon hnaný do zadnej nápravy, motor je pod prednou kapotou, vyváženie automobilu sa neohrozilo ani pridávaním zbytočnej elektriky a, samozrejme, stále sú v ponuke dve sedadlá.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-7.jpg"/>
      </figure>
      <p>Edícia k 30. narodeninám má ambíciu sa stať zberateľským kúskom. Vyrobených bolo totiž len 3 000 kusov a tie sú jasne rozpoznateľné vďaka výrazne oranžovej farbe Racing Orange. Tá bola namiešaná špeciálne pre túto príležitosť. A ako už možno aj tušíte, 3 000 kusov Mazda MX-5 Miata 30th Anniversary je dávno rozchytaných.</p>
      <p>Otázka ale znie, či vám má byť ľúto, že ste sa nestali jedným z vyvolených. Na rovinu si treba povedať, že toto auto nie je pre všetkých. Ak si predstavíte frajerský kabriolet, na ktorý sa budú lepiť krásky jedna za druhou a vy ich budete musieť až odháňať… nuž možno by ste ostali aj prekvapení. Výročná MX-5 je totiž drobné auto, pri ktorom vám úplne na rozum nepôjdu prívlastky ako luxusné, dizajnové, veľkorysé alebo super pohodlné.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-4.jpg"/>
      </figure>
      <p>Mazda MX-5 Miata 30th Anniversary je totiž špecialita pre skutočných milovníkov áut. Pri rozmeroch 3 915 x 1 735 x 1 225 milimetrov a rázvore kolies 2 310 milimetrov si totiž ťažko budete porovnávať ego s väčšinou konkurenčných modelov, ktoré sa kupujú skôr na výstavu.</p>
      <p>Ibaže, keď ručne stiahnete strechu, stlačíte štartovacie tlačidlo, MX-5 sa otrasie a vy zaradíte na riadiacej páke so superkrátkou dráhou jednotku, ocitnete sa vo svete, ktorý je len o vás a o nej. Všetci naokolo vám budú absolútne ukradnutí. Dokonca zabudnete aj na to, že pri nastupovaní ste mali pocit, akoby ste si sadali doslova na zem.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-8.jpg"/>
      </figure>
      <p>Pri hmotnosti okolo 1,1 tony neprekvapí, že budete mať pocit, akoby ste s autom doslova splynuli v jedno. Reakcie sú okamžité, riadenie presné aj vďaka menšej podpore posiľnovača riadenia, čo sa odráža na väčšom odpore volantu v zákrutách.</p>
      <p>Nechýba celá plejáda bezpečnostných systémov, ktoré v tomto prípade, tak nejak automaticky vypnete. Chcete si predsa užiť rozhodený zadok, o ktorý sa postará kombinácia pohonu zadnej nápravy a nízkej hmotnosti. Samozrejme s maximálnym zreteľom na bezpečnosť.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-12.jpg"/>
      </figure>
      <p>A to aj vtedy, ak by ste skúšali tuhosť podvozku, ktorá je skôr niekde v strede. Tlmiče Bilstein, ako jedna z vychytávok limitovanej edície, vás dokonca v zákrute pustia do jemného náklonu. Ak máte pocit, že by ste už išli na hranici svojich limitov, využijete ďalšiu z vychytávok limitky a spomalíte vďaka brzdám Bremo na prednej náprave, na zadnej vás spomaľujú zasa tie od Nissin. Pri výpočte limitkvých vychytávok nesmieme zabudnúť na diferenciál s obmedzenou svornosťou.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-13.jpg"/>
      </figure>
      <p>Ideálne jazdné prostredie pre tohto vrtošivého dropca sú okresné vlnité cesty. Len si to predstavte. Stiahnete strechu, užívate si okolie a pod kapotou vám buble 184 koní. 2-litrový benzínový štvrovalec bez turba sa dostane z nuly na stovku za 6,5 sekundy, teda ak zručne radíte na 6-stupňovej prevodovke. Podľa tabuliek by ste sa maximálne dostali na 219 kilometrov za hodinu. Čo ma milo prekvapilo, MX-5 sa netrápila v žiadnom spektre otáčok, avšak 200 Nm krútiaci moment nájdete niekde pri tých vyšších.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-15.jpg"/>
      </figure>
      <p>Čo je pri výročnej limitke naprieč testami chválené je spotreba. Ak sa vyberiete mimo mesto a nebudete šantiť, bez väčších problémov sa dostanete na 5 litrov na 100 kilometrov. Ak jazdu skombinujete s mestskou premávkou, tak sa priemerná spotreba dostane niekde na 6,4 litra na 100 kilometrov. Neznamená to však, že pri zábave priemerku nedokážete vystreliť aj vysoko cez 8 litrov na 100 kilometrov.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-16.jpg"/>
      </figure>
      <p>Aby sme uzavreli jazdu. Toto auto je na užívanie si. Na tie krásne slnečné dni, či k západom slnka, kedy stiahnete strechu a vychtunávate. Občas, na neškodné dopumpovanie adrenalínu, trochu divokejšie pridáte, budete koketovať so zákrutou.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-32.jpg"/>
      </figure>
      <p>To, že MX-5 je určená len na užívanie si, dupľuje interiér a vybavenie auta. Zložená strecha vám síce z objemu batožinového priestoru neuberie, no skromných 130 litrov je tak na plážovú tašku s kufrík pre dvoch na letný víkend.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-29.jpg"/>
      </figure>
      <p>Športové sedadlá Recaro sú síce perfektné na jazdu, no spolujazdec ich až tak neocení. Naviac, dĺžka kokpitu je tak akurát pre 182 centimetrov vysokého vodiča. Keby sa mi podarilo sedadlo posunúť aspoň o 2 centimetre viac dozadu, potešil by som sa. No nedalo sa, bol som na doraz.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-25.jpg"/>
      </figure>
      <p>Asi sa pýta charakterizovať palubovku ako skromnú, no nakoľko toto auto má byť v prvom rade príjemne športové auto, je akurát. Páči sami zabudovaný displej, infotainment už menej, ale popravde som nemal ani potrebu sa v ňom extra hrabať. Tu som si užíval úplne iné veci. Aj keď musím pochváliť ovládacie prvky na volante, dlho som si tak rýchlo na rozloženie tlačidiel a ich odpor nezvykol.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-31.jpg"/>
      </figure>
      <p>Čo už asi neprejde ani pri alibistických rečiach o aute pre skutočných milovníkov šoférovania je absolútne minimum odkladacieho priestoru. Podľa mňa dizajnovo extrémne smiešne držiaky na nápoje majú naviac tak veľký priemer, že fľaše mi z nich vypadávali jedna radosť. Úložný priestor situovaný medzi opierkami je veľký akurát tak na dokumenty od auta, peňaženku a pri trochu odhodlania na väčšiu zrkadlovku.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-30.jpg"/>
      </figure>
      <p>Aby som však hodnotenie neuzavrel spŕškou nezmyselnej kritiky. Ak je niekto zamilovaný do Mazda MX-5 vie o týchto neduhoch a nie sú pre neho podstatné. A po prvých jazdách ich prestane zrejme riešiť každý fanúšik motošportu.</p>
      <figure>
        <img src="https://techbox.dennikn.sk/wp-content/uploads/2019/11/Mazda-MX-5-9.jpg"/>
      </figure>
      <p>Mazda MX-5 Miata 30th Anniversary má cenovku nastavenú na 30 790 €, čo podľa nie je žiadna katastrofa, keď berieme v úvahu, že ide o limitku pre neracionálnych nadšencov.</p>
      <p>
        <b>Zhrnuté podčiarknuté, s výročnou MX-5 som si užil príjemné babie leto, ochutnaj z motoristického koláča, ktorý sa neservíruje práve často a vyšantil sa vďaka prepracovanému a perfektne vyladenému autu. Áno, bolo zopár drobností, ktoré mi na komforte nepridávali, no používal som MX-5 ako hlavné auto. A ono je určite tým druhým do rodiny na príjemné víkendové jazdy.</b>
      </p>
    </article>
  </body>
</html>