<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_colovik-pidpaliv-hatu-kolishnoyi-druzhini-z-shistma-ditmi/938730"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:05:00+00:00"/>
    <meta property="og:title" content="Чоловік підпалив хату колишньої дружини з шістьма дітьми"/>
    <meta property="og:description" content="Вдосвіта 9 листопада загорівся будинок 34-річної Ганни Рижук у селі Мала Горбаша Новоград-Волинського району. Вдома була з шістьма дітьми. Від тріскоту вогню прокинувся старший син. Побачив, що палає дах, і розбудив інших. Ганна вивела надвір двох синів і чотирьох доньок. Дітям від 5 до 16 ..."/>
  </head>
  <body>
    <article>
      <h1>Чоловік підпалив хату колишньої дружини з шістьма дітьми</h1>
      <address><time datetime="2019-11-19T00:05:00+00:00">19 Nov 2019, 00:05</time> by <a rel="author">Наталія СОКОЛАН</a></address>
      <p>Вдосвіта 9 листопада загорівся будинок <b>34-річної Ганни Рижук</b> у селі Мала Горбаша Новоград-Волинського району. Вдома була з шістьма дітьми.</p>
      <p>Від тріскоту вогню прокинувся старший син. Побачив, що палає дах, і розбудив інших. Ганна вивела надвір двох синів і чотирьох доньок. Дітям від 5 до 16 років.</p>
      <p>— Будинок підпалили, — каже Роман Коробка, колишній дільничний села Мала Горбаша. — Поблизу знайшли пляшку із запахом пального. Є свідки, які того вечора поблизу дому Ганни бачили її колишнього чоловіка <b>Богдана Захарчука, 32 роки</b>. Він веде аморальний спосіб життя. Кілька раз сидів за крадіжки курей, гусей.</p>
      <p>Напередодні Ганна Рижук вигнала Богдана з хати, бо обікрав сусідку. З ним жила в цивільному шлюбі. Дітей народила від попередніх стосунків. У соціальній службі кажуть, матір про дітей дбає.</p>
      <p>— Ганна із Захарчуком розійшлася, — говорить начальник Новоград-Волинського відділу поліції <b>38-річний Роман Степарук</b>. — Але чоловік постійно то дзвонив жінці, то приходив. Кожен візит закінчувався сваркою. Коли його затримували, був п'яний. Чого підпалив дім колишньої — пояснити не зміг.</p>
      <p>Від хати майже нічого не лишилося. Ганну Рижук з дітьми прихистили односельці.</p>
      <p>За підпал Богдана Захарчука можуть ув'язнити на 10 років.</p>
    </article>
  </body>
</html>