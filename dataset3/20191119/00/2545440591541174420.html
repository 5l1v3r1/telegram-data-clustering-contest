<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/husiler-kizildenizde-3-gemiyi-alikoyduklarini-duyurdu/1649275"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Husiler Kızıldeniz'de 3 gemiyi alıkoyduklarını duyurdu"/>
    <meta property="og:description" content="Yemen'deki Husiler, Kızıldeniz'de, biri Suudi Arabistan'a ait olmak üzere 3 geminin alıkonulduğunu açıkladı."/>
  </head>
  <body>
    <article>
      <h1>Husiler Kızıldeniz'de 3 gemiyi alıkoyduklarını duyurdu</h1>
      <h2>Yemen'deki Husiler, Kızıldeniz'de, biri Suudi Arabistan'a ait olmak üzere 3 geminin alıkonulduğunu açıkladı.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Gülşen Topçu  </a></address>
      <h4>Sana</h4>
      <p>Uluslararası tanınırlığı olmayan <b>Husi hükümeti</b> İçişleri Bakanlığından yapılan açıklamada, sahil güvenlik birliklerinin, kara sularını ihlal ettikleri gerekçesiyle Yemen'in Ukban Adası'nın 3 mil açığında 3 gemiyi alıkoyduğunu belirtti.</p>
      <p>Açıklamada alıkonulan gemiler arasında Suudi Arabistan'a ait "<b>Rabigh 3</b>" isimli geminin de olduğu kaydedildi.</p>
      <p>Gemilerin, Hudeyde ilinde bulunan Salif Limanı'na çekildiği ve ilgili makamlarla irtibata geçildiği aktarılan açıklamada diğer 2 geminin hangi ülkeye ait olduğu bilgisine yer verilmedi.</p>
      <p>Yemen Dışişleri Bakanı Muhammed el-Hadrami daha önce yaptığı açıklamada, İran destekli Husileri, ülkenin batısında <b>Kızıldeniz</b>'de Güney Kore'ye ait bir gemi ve ona eşlik eden iki tekneyi alıkoymakla suçlamıştı.</p>
      <p>Husilerin üst düzey yöneticilerinden Muhammed Ali el-Husi, sosyal medya hesabı Twitter üzerinden yaptığı açıklamada ise Kızıldeniz'de Suudi Arabistan öncülüğündeki koalisyon güçlerine ait olduğu düşüncesiyle bir gemiyi alıkoyduklarını, geminin Güney Kore'ye ait olduğunun ortaya çıkması durumunda serbest bırakılacağını duyurmuştu.</p>
      <related>
        <a href="https://www.aa.com.tr/tr/dunya/husiler-kizildenizde-3-gemiyi-alikoyduklarini-duyurdu/1649275"/>
        <a href="https://www.aa.com.tr/tr/dunya/yemendeki-husiler-kizildenizde-guney-koreye-ait-gemiyi-alikoydu/1648988"/>
        <a href="https://www.aa.com.tr/tr/dunya/yemende-savastan-siyasi-cozume-dogru/1648511"/>
        <a href="https://www.aa.com.tr/tr/dunya/gemilerin-hizlarinin-dusurulmesi-zararli-gaz-emisyonunu-azaltabilir/1641839"/>
        <a href="https://www.aa.com.tr/tr/yasam/kusadasina-kruvaziyerle-2-bin-657-turist-geldi/1640870"/>
        <a href="https://www.aa.com.tr/tr/dunya/yemende-husilerin-siha-saldirisinda-6-sivil-oldu/1637728"/>
      </related>
    </article>
  </body>
</html>