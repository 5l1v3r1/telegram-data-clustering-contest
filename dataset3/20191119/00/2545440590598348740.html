<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/hindistanda-muson-yagmurlarinda-yaklasik-2-bin-400-kisi-oldu/1649689"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Hindistan'da muson yağmurlarında yaklaşık 2 bin 400 kişi öldü"/>
    <meta property="og:description" content="Hindistan'da haziran-eylül döneminde etkili olan muson yağmurlarında yaklaşık 2 bin 400 kişinin yaşamını yitirdiği bildirildi."/>
  </head>
  <body>
    <article>
      <h1>Hindistan'da muson yağmurlarında yaklaşık 2 bin 400 kişi öldü</h1>
      <h2>Hindistan'da haziran-eylül döneminde etkili olan muson yağmurlarında yaklaşık 2 bin 400 kişinin yaşamını yitirdiği bildirildi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Muhammet Nazım Taşçı  </a></address>
      <h4>Ankara</h4>
      <p>Hint yerel basınındaki haberlere göre, Hindistan İçişleri Bakan Yardımcısı Nityanand Rai, Parlamentoda, <b>muson yağmurları</b>nın yol açtığı afet ve kazalara ilişkin açıklamalarda bulundu.</p>
      <p>Çok sayıda eyalet ve birlik toprağının yağmurların yol açtığı taşkınlardan etkilendiğini belirten Rai, "Eyaletler ve birlik topraklarından alınan bilgilere göre, muson yağmurları döneminde 2 bin 391 kişi yaşamını yitirdi." dedi.</p>
      <p>Rai, musonların yol açtığı afet ve kazalarda 15 bin 729 hayvanın telef olduğunu, 800 bin evin hasar gördüğünü ifade etti.</p>
      <p>Yaklaşık 100 bin kişi ve 620 hayvanın ekiplerce kurtarıldığını aktaran Rai, 24 bin kişiye de tıbbi müdahalede bulunulduğunu kaydetti.</p>
      <p>Rai, 6 milyon 300 bin hektarlık alanın şiddetli yağmur, su baskını ve toprak kayması gibi nedenlerle zarar gördüğünü de sözlerine ekledi.</p>
      <p>Güney Asya'da haziran-eylülde etkili olan muson yağışları, her yıl büyük çaplı doğal afet ve kazalara yol açıyor.</p>
      <related>
        <a href="https://www.aa.com.tr/tr/dunya/hindistanda-muson-yagmurlarinda-yaklasik-2-bin-400-kisi-oldu/1649689"/>
        <a href="https://www.aa.com.tr/tr/saglik/uzmanlardan-hava-kirliligi-olumcul-olabilir-uyarisi/1648852"/>
        <a href="https://www.aa.com.tr/tr/dunya/hindistanin-s400ler-icin-yuzde-15lik-odeme-yaptigi-iddia-edildi-/1646367"/>
        <a href="https://www.aa.com.tr/tr/dunya/hindistanda-babri-camisi-tartismasi-suruyor/1643730"/>
        <a href="https://www.aa.com.tr/tr/dunya/yeni-delhide-hava-kirliligi-tehlikeli-seviyede/1642521"/>
        <a href="https://www.aa.com.tr/tr/dunya/cammu-kesmirde-catisma/1642285"/>
      </related>
    </article>
  </body>
</html>