<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461726/%E0%A6%AD%E0%A6%BE%E0%A6%B0%E0%A6%A4%E0%A7%80%E0%A7%9F-%E0%A6%B9%E0%A6%BE%E0%A6%B8%E0%A6%AA%E0%A6%BE%E0%A6%A4%E0%A6%BE%E0%A6%B2%E0%A7%87%E0%A6%B0-%E0%A6%93%E0%A6%B7%E0%A7%81%E0%A6%A7-%E0%A6%A2%E0%A6%BE%E0%A6%95%E0%A6%BE%E0%A6%B0-%E0%A6%AE%E0%A6%BE%E0%A6%B0%E0%A7%8D%E0%A6%95%E0%A7%87%E0%A6%9F%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ভারতীয় হাসপাতালের ওষুধ ঢাকার মার্কেটে"/>
    <meta property="og:description" content="স্টাফ রিপোর্টার ॥ ভারতের সরকারী হাসপাতালের ওষুধ পাওয়া গেছে ঢাকার মিটফোর্ডের ওষুধ মার্কেটে। ওই মার্কেটে অভিযান চালিয়ে র‌্যাবের ভ্রাম্যমাণ আদালত এসব ওষুধ ও সার্জিক্যাল সামগ্রী জব্দ করে। সোমবার দুপুর সাড়ে ১২টায় শুরু হয় এই অভিযান। এতে নেতৃত্ব দেন র‌্যাবের নির্বাহী ম্যাজিস্ট্রেট সারোয়ার আলম। এ সময় ..."/>
  </head>
  <body>
    <article>
      <h1>ভারতীয় হাসপাতালের ওষুধ ঢাকার মার্কেটে</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <ul>
        <li>মোবাইল কোর্টের অভিযান</li>
      </ul>
      <p>স্টাফ রিপোর্টার ॥ ভারতের সরকারী হাসপাতালের ওষুধ পাওয়া গেছে ঢাকার মিটফোর্ডের ওষুধ মার্কেটে। ওই মার্কেটে অভিযান চালিয়ে র‌্যাবের ভ্রাম্যমাণ আদালত এসব ওষুধ ও সার্জিক্যাল সামগ্রী জব্দ করে। সোমবার দুপুর সাড়ে ১২টায় শুরু হয় এই অভিযান। এতে নেতৃত্ব দেন র‌্যাবের নির্বাহী ম্যাজিস্ট্রেট সারোয়ার আলম। এ সময় নকল ও নিম্নমানের সার্জিক্যাল সামগ্রী বিক্রির দায়ে মিটফোর্ড টাওয়ারের ৬ প্রতিষ্ঠানকে ২৭ লাখ টাকা জরিমানা করা হয়। জানা গেছে, অভিযানে কয়েকটি দোকান থেকে হাসপাতালে অপারেশনের সময় ব্যবহৃত সেলাইয়ের সুতাসহ বেশকিছু নকল সার্জিক্যাল সামগ্রী জব্দ করা হয়েছে। এমরান সার্জিক্যালসকে জরিমানা ও সিলগালা করার পর ফেয়ার সার্জিক্যালসে অভিযান চালানো হয়। এখানেও পাওয়া যায় বিপুল পরিমাণ নকল সামগ্রী। অভিযানের বিষয়ে ম্যাজিস্ট্রেট সারোয়ার আলম বলেন, ‘মিটফোর্ড এলাকার মিটফোর্ড টাওয়ারে অভিযান চালানো হয়। আমরা মার্কেটের দোকানগুলোর কাছে থাকা ওষুধপত্র ও সার্জিক্যাল জিনিসপত্র যাচাই-বাছাই করে দেখতে পাই-ভারতীয় সরকারী হাসপাতালের জন্য বরাদ্দকৃত ওষুধ এখানে বিক্রি করা হচ্ছে। ডায়বেটিস মাপার কিটস ও অপারেশনে ব্যবহৃত সার্জিক্যাল আইটেম মিলেছে বিপুল পরিমাণ। এছাড়া বিপুল পরিমাণ নকল ওষুধও পাওয়া গেছে। এগুলো চীন থেকে অর্ডার দিয়ে তৈরি করে আনা।</p>
      <p>কিভাবে কাদের সহযোগিতায় এসব ওষুধ আনা হচ্ছে জানতে চাইলে সারওয়ার আলম বলেন, প্রাথমিকভাবে তারা স্থল ও বিমানবন্দর দিয়ে আসা লাগেজ পার্টির মাধ্যমেই এগুলো সংগ্রহ করা হয়। একটি সিন্ডিকেট দীর্ঘদিন ধরেই এ ব্যবসায় জড়িত।</p>
    </article>
  </body>
</html>