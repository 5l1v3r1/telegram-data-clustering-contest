<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/italia/precipita_burrone_salvare_mucca_proprietario_caseificio_muore-4872649.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Precipita nel burrone per salvare una mucca: proprietario di un caseificio muore dopo i soccorsi"/>
    <meta property="og:description" content="Ieri pomeriggio era precipitato in un burrone profondo 80 metri sul monte San Nicola, nel territorio di Agnone (Isernia), nel tentativo di recuperare una delle sue mucche; è morto in serata,..."/>
  </head>
  <body>
    <article>
      <h1>Precipita nel burrone per salvare una mucca: proprietario di un caseificio muore dopo i soccorsi</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Ieri pomeriggio era precipitato in un burrone profondo 80 metri sul monte San Nicola, nel territorio di Agnone (Isernia), nel tentativo di recuperare una delle sue mucche; è morto in serata, per le conseguenze della rovinosa caduta, Bruno Pallotta, 49enne allevatore di Capracotta, titolare di uno storico caseificio molisano. L'uomo era riuscito a chiedere aiuto con il suo cellulare ed era stato subito individuato, ma la zona impervia, a 1400 metri di quota, ha reso particolarmente difficili le operazioni di soccorso.</p>
      <p>Un elicottero del 118, decollato da Pescara, arrivato nei pressi a causa della nebbia non ha potuto effettuare il recupero del ferito. Quando personale del Cnsas e Vigili del Fuoco lo hanno raggiunto dopo cinque ore di cammino sui monti l'uomo era già in condizioni critiche; dopo le prime cure sul posto da parte dei sanitari del 118, i soccorritori lo hanno trasportato su una barella a spalla, ma durante il tragitto l'uomo ha perso conoscenza e a nulla sono valse le terapie di rianimazione. La salma è stata trasferita nell'obitorio dell'ospedale 'Venezialè di Isernia. Sul posto anche i Carabinieri. </p>
      <footer>© RIPRODUZIONE RISERVATA</footer>
    </article>
  </body>
</html>