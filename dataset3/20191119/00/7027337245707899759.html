<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699076/%D8%B1%D9%88%D8%B2%D9%87%D8%A7%DB%8C-%D8%A8%DB%8C-%DA%AF%D9%88%DA%AF%D9%84-%D9%BE%D8%A7%D8%B1%D8%B3%DB%8C%E2%80%8C%D8%AC%D9%88-%D8%AC%D8%A7%DB%8C-%DA%AF%D9%88%DA%AF%D9%84-%D8%B1%D8%A7-%D9%86%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="روزهای بی گوگل/ پارسی‌جو جای گوگل را نمی‌گیرد"/>
    <meta property="og:description" content="با قطع موقت اینترنت یا دست‌رسی محدود و دشوار به آن، مهم‌ترین کاربرد اینترنت که استفادۀ کاربران از موتور جست و جوی «گوگل» است دچار مشکل شده است."/>
  </head>
  <body>
    <article>
      <h1>روزهای بی گوگل/ پارسی‌جو جای گوگل را نمی‌گیرد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>با قطع موقت اینترنت یا دست‌رسی محدود و دشوار به آن، مهم‌ترین کاربرد اینترنت که استفادۀ کاربران از موتور جست و جوی «گوگل» است دچار مشکل شده است.</b>
      </p>
      <p>عصر ایران؛ سروش بامداد- با قطع موقت اینترنت یا دست‌رسی مشکل به آن، مهم‌ترین کاربرد اینترنت که استفادۀ کاربران از موتور جست و جوی «گوگل» است دچار مشکل شده است.<br/><br/>این در حالی است که برخی آمارها حاکی از آن است که نیمی از ورود ایرانیان به سایت ها از طریق «گوگل» است و گوگل تنها موتور جست و جو نیست و دروازۀ ورود هم به حساب می‌آید.<br/><br/>همین محدودیت سبب شده کاربران به ناچار یا به توصیه، سراغ یک موتور جست و جوی داخلی بروند که مدت‌ها بر روی آن تبلیغ ولی عملاً فراموش شده بود: «پارسی جو» به نشانی parsijoo.ir</p>
      <figure>
        <img src="https://cdn.asriran.com/files/fa/news/1398/8/28/1038583_676.png"/>
      </figure>
      <p>موتور جست و جوی «پارسی جو» اما در اکثر قریب به اتفاق و شاید همۀ موارد، شما را تنها به «ویکی پدیا» - دایره المعارف اینترنتی- متصل می‌کند و اطلاعاتی افزون‌تر ارایه نمی‌دهد و تازه شامل همۀ موارد نیست و کلمه داریم تا کلمه!<br/><br/>تازه این مربوط به مواردی است که اتصالی برقرار می‌شود و گرنه در بقیه موارد با این پیام رو به رو می‌شوید که «در حال حاضر به‌دلیل به روز رسانی قادر به پاسخ گویی نیست».<br/><br/>بدین ترتیب گزاف نیست اگر گفته شود موتور جست و جوی فارسی یا پارسی جو بیش از محتوای «ویکی پدیا» در چنته ندارد.<br/><br/>با این اوصاف دو آرزو می توان کرد:<br/><br/>اولی این که «پارسی‌جو» غیر ویکی پدیا را هم برای پارسی زبانان یا پارسی‌خوانان بجوید و به ویکی‌پدیا محدود نباشد.<br/><br/>دوم این که هر چه زودتر محدودیت ها رفع شود و کاری به کار پارسی‌جو نداشته باشیم و نان و گوگل خودمان را بخوریم!<br/><br/>خوش‌بختانه سخن‌گوی دولت قول داده با بازگشت آرامش و استان به استان، اینترنت متصل شود.<br/><br/>لطف اینترنت به فرامرزی بودن آن است و از این رو اطلاق صفت «ملی»، نقض غرض به حساب می‌آید.</p>
    </article>
  </body>
</html>