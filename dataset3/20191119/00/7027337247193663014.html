<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699084/%D8%A8%D8%A7%D8%B2%D8%AF%DB%8C%D8%AF-%D9%85%D8%B3%D8%A6%D9%88%D9%84%D8%A7%D9%86-%DA%A9%D9%85%DB%8C%D8%AA%D9%87-%D8%A7%D9%84%D9%85%D9%BE%DB%8C%DA%A9-%D8%A7%D8%B2-3-%D9%81%D8%AF%D8%B1%D8%A7%D8%B3%DB%8C%D9%88%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="بازدید مسئولان کمیته المپیک از 3 فدراسیون"/>
    <meta property="og:description" content="رئیس، نائب رئیس و سرپرست دبیر کلی کمیته ملی المپیک با حضور در فدراسیون های کوهنوردی، انجمن های ورزشی و سه گانه با برخی چهره های گفتگو کردند."/>
  </head>
  <body>
    <article>
      <h1>بازدید مسئولان کمیته المپیک از 3 فدراسیون</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>رئیس، نائب رئیس و سرپرست دبیر کلی کمیته ملی المپیک با حضور در فدراسیون های کوهنوردی، انجمن های ورزشی و سه گانه با برخی چهره های گفتگو کردند.</p>
      <p>به گزارش خبرگزاری مهر به نقل از روابط عمومی کمیته ملی المپیک، سید رضا صالحی امیری رئیس کمیته ملی المپیک، طاهره طاهریان نایب رئیس و کیکاوس سعیدی سرپرست دبیرکلی کمیته ملی المپیک طبق هماهنگی هایی که پیش از بعمل آمده بود ابتدا در فدراسیون کوهنوردی حضور یافتند.</p>
      <p>در این دیدار که برخی از عوامل اجرایی و مسئولین فدراسیون نیز حضور داشتند، رضا زارعی رئیس فدراسیون ضمن خیرمقدم به مسئولان کمیته ملی المپیک گفت: حضور مسئولین کمیته ملی المپیک را در فدراسیون کوهنوردی به فال نیک گرفته و امیدوارم با عنایت هرچه بیشتر دکتر صالحی امیری و همچنین وزیر ورزش و جوانان بتوانیم زمینه های موفقیت هر چه بیشتر قهرمانان این رشته را فراهم سازیم.</p>
      <figure>
        <img src="https://cdn.asriran.com/files/fa/news/1398/8/28/1038605_346.jpg"/>
      </figure>
      <p>وی ضمن ارائه گزارش از کمیته های مختلف فدراسیون و همچنین برنامه های پیش روی این فدراسیون افزود: بسیار خوشحالم که زمینه برای حضور ملی پوشان مستعد و پرافتخار کوهنوردی و سنگنوردی جهت گفتگوی رودر رو و همچنین بیان مشکلاتشان فراهم شد.</p>
      <p>رضا علیپور و الناز رکابی و دیگر ملی پوشان ابن رشته هم که در این جلسه حضور داشتند به عمده مشکلاتشان که نداشتن دیواره و سالن برای تمرین، نبود کمپ تیم های ملی برای ملی پوشان این رشته و همچنین کمبود امکانات سخت افزاری اشاره کردند.</p>
      <p>صالحی امیری بعد از شنیدن صحبتهای قهرمانان دراین دیدار اظهار داشت: وظیفه مجموعه مدیریتی ورزش و فدراسیون تامین نیازها و کمبودهای شماست و مطمئن باشید که در اولین فرصت ضمن در نظر گیری موانع و مشکلات موجود نسبت به رفع برخی از درخواستهایتان اقدام عاجل صورت خواهد گرفت. با توجه به مشکلاتی که ورزشکاران پرافتخار کوهنوردی مطرح کردند در اولین فرصت با استانداران استانهای شما عزیزان تماس خواهم گرفت تا زمینه تامین حداقل امکانات مورد نیازتان در سالنهای مورد تمرینی با کمک ادارات کل استانها را رفع کنیم.</p>
      <p>وی ادامه داد: در خصوص برپایی اردوهای برون مرزی و همچنین اعزام به کلاسهای آموزشی پیشرفته مدیریت و مربیگیری ورزشی هم با هماهنگی فدراسیون برنامه ریزی خواهیم کرد.</p>
      <p>همچنین رئیس کمیته ملی المپیک از زارعی رئیس فدراسیون خواست تا برآوردی  دقیق از کلیه درخواستها وهزینه هایی که ملی پوشان برای شرکت در مسابقات کسب سهمیه المپیک نیاز دارند را تهیه کند تا در جلسه بعدی هیئت اجرایی کمیته ملی المپیک مطرح شود.</p>
      <p>طاهریان نایب رئیس کمیته ملی المپیک نیز در این دیدار ضمن تقدیر و تشکر از خانم گرجی نایب رئیس فدراسیون کوهنوردی از سخت کوشی و تلاش بانوان موفق این رشته بخصوص الناز رکابی در میادین بین المللی و همچنین مدال آوری و موفقیت شاگرد وی تقدیر کرد و از رئیس و نایب رئیس این فدراسیون برای گسترش رشته کوهنوردی در بین بانوان تشکر کرد.</p>
      <p>در ادامه بازدید امروز، مسئولان کمیته ملی المپیک از فدراسیون انجمن های ورزشی بازدید بعمل آورده و با محمد علیپور رئیس این فدراسیون و همکارانش دیدار کردند.</p>
      <p> علیپور عضو هیات اجرایی کمیته ملی المپیک و رئیس فدراسیون خطاب به میهمانان گزارشی جامع و کامل از فعالیت های فدراسیون انجمن های ورزشی که ۲۰ انجمن ، ۴۷ رشته ورزشی و ۸۰ تیم ملی را تحت پوشش دارد،  ارائه داد.</p>
      <p>کیکاوس سعیدی سرپرست دبیرکلی کمیته ملی المپیک ضمن تقدیر از تلاش های فدراسیون انجمن های ورزشی اظهار کرد: محمد علیپور جزو معدود روءسای فدراسیونی است که بدون حمایت مالی کمیته ملی المپیک و وزارت ورزش و جوانان این فدراسیون را که در واقع چند فدراسیون را در دل خود دارد با تجربه و توانایی خود مدیریت  می کند. او از جمله مدیران موفق فدراسیونهای ورزشی است که همیشه تعامل مثال زدنی با بدنه ورزش و همچنین همکارانش در فدراسیون داشته است.</p>
      <p>طاهره طاهریان نایب رئیس کمیته ملی المپیک نیز در بازدید از فدراسیون انجمن های ورزش ضمن تقدیر و تشکر از محمد علیپور رئیس این فدراسیون گفت: فدراسیون انجمن های ورزشی جزو معدود فدراسیون هایی است که در بخش بانوان همپای بخش آقایان فعالیت و پیشرفت داشته است و با جمعیت برابری افتخارات بسیاری کسب کرده است.</p>
      <p>رئیس کمیته ملی المپیک نیز در پایان این دیدار اظهار داشت: فدراسیون انجمن های ورزشی دارای سه فرصت طلایی است؛ اولی تنوع رشته هاست؛ رشته هایی که با تجهیزات اندک اما بدلیل جذابیت مردم بسیاری را مجذوب خود کرده و طرفداران بیشماری دارد. تاجاییکه اگر از این رشته ها حمایت ۱۰ ساله صورت گیردد می توانیم سالی یک فدراسیون مدال آور از دل این فدراسیون بیرون بیاوریم.</p>
      <p>دومین فرصت این فدراسیون پرمدال بودن آن است، چراکه تعداد رشته ها، انجمن ها ، کمیته ها و بالطبع تیمهای ملی تحت پوشش نشانگر پتانسیل و ظرفیت بالای مدال آوری و افتخارآفرینی است. خوشبختانه انجمنهای ورزشی با مدیریت خوب علیپور و همچنین مسئولین با انگیزه و علاقمندی که در هر رشته حضور دارند توانسته لند به افتهخارات بیشماری دست یابند.</p>
      <p>وی در ادامه صحبتهایش در جمع مسئولین فدراسیون گفت: به طور مثال رشته هایی همانند سپک تاکرا و موی تای هرکدام با ظرفیت موجود و حمایت و سرمایه گذاری توانسته اند در موفقیت و مدال آوری کاروان ورزشی ایران در بازی های آسیایی سهیم بوده و باشند.</p>
      <p>صالحی امیری در پایان گفت: سومین فرصت طلایی این فدراسیون نیز رئیسش است. علیپور رئیس این فدراسیون نیز بعنوان مدیر و یک چهره ورزشی از شخصیت سازگار و منعطفی برخوردار است تاجاییکه در بسیاری از موارد از خودگذشته تا با دیگران هم گرایی داشته باشد و حضور وی دیگر فرصت طلایی این فدراسیون برای رشته های تحت پوشش است که به طور حتم روز به روز هم موفق تر خواهند بود.</p>
      <p>رئیس کمیته ملی المپیک در پایان پیشنهاد برگزاری یک نشست با کلیه روسای انجمن های تحت پوشش این فدراسیون در محل کمیته ملی المپیک شد.</p>
      <p>فدراسیون ورزشهای سه گانه آخرین فدراسیونی بود مسئولین کمیته ملی المپیک از آن بازدید بعمل  آوردند. گودرزی رئیس فدراسیون ورزش های سه گانه نیز در این بازدید گزارشی از فعالیت هایشان طی سالجاری و همچنین برنامه های پیش روی این فدراسیون ارائه داد.</p>
    </article>
  </body>
</html>