<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oggi.it/attualita/notizie/2019/11/19/elisabetta-trenta-e-lo-scandalo-casa-180-metri-quadri-a-540-euro-al-mese-burocrazia-azzerata-indagine-della-procura-militare-e-lei-annuncia-ce-ne-andiamo/"/>
    <meta property="og:site_name" content="OGGI"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Elisabetta Trenta e lo scandalo casa: 180 metri quadri a 540 euro al mese, burocrazia azzerata, indagine della Procura militare… E lei annuncia: “Ce ne andiamo”"/>
    <meta property="og:description" content="L'ex titolare della Difesa è travolta dai dettagli che ogni giorno aggravano la sua posizione. Lei, che come tutti i 5 Stelle, ha fatto della questione morale una bandiera. E che ora è costretta ad ammettere..."/>
  </head>
  <body>
    <article>
      <h1>Elisabetta Trenta e lo scandalo casa: 180 metri quadri a 540 euro al mese, burocrazia azzerata, indagine della Procura militare… E lei annuncia: “Ce ne andiamo”</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <figure>
        <a href="https://www.oggi.it/attualita/gallery/lex-minstro-della-difesa-elisabetta-trenta-e-il-guaio-della-casa-di-servizio-infuria-la-polemica-guarda-le-foto/">
          <img src="https://static2.oggi.it/wp-content/uploads/sites/2/2019/11/elisabetta-trenta-casa-645.jpg?v=1574152258"/>
        </a>
        <figcaption>Elisabetta Trenta pagava pochissimo l'appartamento di pregio...<br/><a href="https://www.oggi.it/attualita/gallery/lex-minstro-della-difesa-elisabetta-trenta-e-il-guaio-della-casa-di-servizio-infuria-la-polemica-guarda-le-foto/?origin=275637&amp;blog_origin=2">Foto</a> | <a href="https://www.oggi.it/video/attualita/2019/11/19/parla-elisabetta-trenta-e-tutto-regolare-ma-io-e-mio-marito-rinunciamo-allappartamento-il-video-dellannuncio/">Video</a></figcaption>
      </figure>
      <p>
        <b>L’ex titolare della Difesa è travolta dai dettagli che ogni giorno aggravano la sua posizione. Lei, che come tutti i 5 Stelle, ha fatto della questione morale una bandiera. E che ora è costretta ad ammettere…</b>
      </p>
      <p>Anche la Procura militare è interessata all’alloggio “di servizio” romano di Elisabetta Trenta, assegnatole quando la grillina era ministro della Difesa e riassegnato al marito ufficiale dell’esercito in appena 48 ore (<a href="https://www.oggi.it/attualita/notizie/2019/11/18/lex-minstro-della-difesa-elisabetta-trenta-e-il-guaio-della-casa-usata-ancora-adesso-che-non-e-piu-ministro-infuria-la-polemica/">GUARDA</a>). Una casa che sta provocando infinite polemiche e che lei infine ha annunciato di voler lasciare (<a href="https://www.oggi.it/video/attualita/2019/11/19/parla-elisabetta-trenta-e-tutto-regolare-ma-io-e-mio-marito-rinunciamo-allappartamento-il-video-dellannuncio/">ASCOLTA</a>). La Trenta è stata praticamente costretta ad annunciare la rinuncia all’alloggio, dopo una serie infinita di scandali usciti proprio su quella abitazione: la pagava solo 540 euro al mese (per 180 metri quadri…), l’aveva ottenuta da ministro ma era stata riassegnata al marito in appena 48 ore (azzerando di fatto la burocrazia) e tante altri piccoli sassolini. Che tutti insieme hanno formato la frana che ha travolto l’ex ministro 5 Stelle. Che aggiunge di non aver la minima intenzione di lasciare il Movimento di Beppe Grillo e Luigi Di Maio – <a href="https://www.oggi.it/attualita/gallery/lex-minstro-della-difesa-elisabetta-trenta-e-il-guaio-della-casa-di-servizio-infuria-la-polemica-guarda-le-foto/">FOTO</a> | <a href="https://www.oggi.it/video/attualita/2019/11/19/parla-elisabetta-trenta-e-tutto-regolare-ma-io-e-mio-marito-rinunciamo-allappartamento-il-video-dellannuncio/">VIDEO</a></p>
      <p>
        <a href="https://www.oggi.it/attualita/notizie/2019/11/18/lex-minstro-della-difesa-elisabetta-trenta-e-il-guaio-della-casa-usata-ancora-adesso-che-non-e-piu-ministro-infuria-la-polemica/">L’ex minstro della Difesa Elisabetta Trenta e il guaio della casa usata ancora adesso che non è più ministro: infuria la polemica – GUARDA</a>
      </p>
      <p><b>LA PROCURA MILITARE E L’ASSEGNAZIONE LAMPO -</b> Il caso, sollevato dal Corriere della Sera, ha portato la Procura militare ad aprire un fascicolo, a modello 45, senza indagati né ipotesi di reato. Si tratta di un’indagine di tipo conoscitivo con la quale svolgere i dovuti accertamenti. Ma il quotidiano di via Solferino ricostruisce anche la riassegnazione lampo dell’abitazione a Claudio Passarelli, il maggiore dell’esercito marito dell’ex ministro. I passaggi cruciali: la coppia entra nella casa il 19 aprile scorso. Il 5 settembre il Governo Conte 1 si dimette e dal giorno successivo la Trenta resta senza incarico. Ma appena 24 ore dopo il maggiore Passarelli diventa aiutante di campo del generale Nicolò Falasperna, nominato un anno prima Segretario Generale della Difesa e Direttore Nazionale Armamenti proprio dal ministro. Poche ore più tardi l’ufficiale deposita richiesta di assegnazione dell’alloggio, che ottiene risposta positiva a metà ottobre. Tutto in 48 ore, in barba alla lentezza consueta della burocrazia. Non basta: stando al Corriere della Sera della vicenda potrebbe interessarsi a breve anche la Procura di Roma, che sta indagando, sulla base di una denuncia dello Stato Maggiore depositata un mese fa, sugli alloggi “di servizio” utilizzati anche da chi non ne aveva diritto.</p>
      <p>
        <a href="https://www.oggi.it/attualita/gallery/lex-minstro-della-difesa-elisabetta-trenta-e-il-guaio-della-casa-di-servizio-infuria-la-polemica-guarda-le-foto/">La casa assegnata dal Governo ad Elisabetta Trenta e ora intestata al marito – FOTOGALLERY</a>
      </p>
      <p><b>540 EURO AL MESE -</b> Nel frattempo è emerso qualcosa di più sull’appartamento, nel quartiere San Giovanni, nel cuore della città. L’ex ministra aveva detto che le serviva una casa grande e sicura, più di quella che già possiede al Pigneto. E che le servirebbe perché “continuo ad avere una vita diversa… È una vita di relazioni, di incontri”. E per essere grande, la casa è davvero grande: si snoda su 180 metri quadrati a qualche centinaio di metri da piazza San Giovanni in Laterano. Vanta quattro camere, due bagni, salone doppio, cucina con terrazzo, posto auto e cantina. E quanto costa tutto questo è stata la stessa Trenta a dirlo a Radio Capital: “Tra l’affitto e il condominio sono 540 euro al mese”. Una cifra infima, le hanno fatto notare, pari a quanto spende uno studente per una stanza: “Lo so, ma è quello che viene richiesto e viene dato agli ufficiali per il lavoro che compiono”.</p>
      <p>
        <a href="https://www.oggi.it/attualita/notizie/2017/08/29/dipendenti-pubblici-pagati-per-non-fare-niente-in-puglia-succede-esattamente-come-nel-film-di-checco-zalone/">Dipendenti pubblici pagati per non fare niente: in Puglia succede esattamente come nel film di Checco Zalone… – GUARDA</a>
      </p>
      <p><b>QUANDO LA CASA METTE NEI GUAI – </b>Non è la prima volta che una casa mette nei guai un politico. Guai che a volte si trasformano in grane giudiziarie. Come accadde a Claudio Scajola (<a href="https://www.oggi.it/attualita/tag/claudio-scajola/">SPECIALE</a>), in una storia nella quale comunque il politico venne assolto (<a href="https://www.oggi.it/attualita/notizie/2014/01/28/claudio-scajola-assolto-per-la-casa-al-colosseo-la-verita-viene-a-galla/">GUARDA</a>). La vicenda dell’appartamento a Montecarlo (<a href="https://www.oggi.it/attualita/gallery/gianfranco-fini-elisabetta-e-giancarlo-tulliani-la-casa-di-montecarlo-e-tutto-il-giallo-del-mattone-foto-per-foto/?foto=2&amp;view=big">FOTO ESCLUSIVE</a>) ha invece di fatto messo fine alla carriera politica di Gianfranco Fini.</p>
      <p>
        <a href="http://www.oggi.it/attualita/notizie/2015/01/20/casa-di-montecarlo-e-in-vendita-lappartamento-che-inguaio-giancarlo-fini-e-suo-cognato-giancarlo-tulliani-guarda-gli-interni-da-sogno-mai-visti-esclusivo/">Gianfranco Fini e la casa di Montecarlo: guarda gli interni di lusso – ESCLUSIVO</a>
      </p>
      <p><b>LASCI L’ALLOGGIO -</b> Il Movimento 5 Stelle ha insistito per due giorni, anche con un invito esplicito sul Blog delle Stelle: “Le spiegazioni di Elisabetta Trenta, a proposito dell’assegnazione dell’appartamento al marito, non sono sufficienti. I nostri valori sono incompatibili con l’intenzione di mantenere l’appartamento”. E ancora: “Ci sono soldati e militari che hanno davvero bisogno di un alloggio e non è il caso di Elisabetta Trenta e del marito. Questa situazione è inaccettabile anche per il lavoro che i nostri parlamentari e attivisti portano avanti da anni in tema di Difesa”. Non basta: “Quella degli alloggi militari è una questione di cui ci siamo occupati, perché spesso prevalgono amicizie e clientelismi, a danno dei soldati che, appunto, hanno davvero bisogno. Non sono concessi sconti. Questa è una guerra a una mentalità molto radicata nel nostro Paese… quindi ci auguriamo che Elisabetta Trenta lasci la casa e se il marito, in quanto militare, ha diritto ad un alloggio può fare domanda e lo otterrà”.</p>
      <p><a href="http://www.oggi.it/attualita/notizie/2015/01/21/i-comuni-spendono-tanto-e-spesso-sprecano-anche-di-piu-e-in-testa-alla-classifica-ce-roma/">I Comuni spendono tanto e (spesso) sprecano anche di più. E in testa alla classifica c’è Roma –LEGGI </a>| <a href="http://www.oggi.it/attualita/notizie/2015/01/21/i-comuni-spendono-tanto-e-spesso-sprecano-anche-di-piu-e-in-testa-alla-classifica-ce-roma/">FOTO</a></p>
      <p><b>CE NE ANDIAMO -</b> E l’ex ministro ha infine ceduto. Parlando a 24 Mattino su Radio24, ha infatti dichiarato: “Mio marito, pur essendo tutto regolare, e sentendosi in imbarazzo, per salvaguardare la famiglia ha presentato istanza di rinuncia per l’alloggio. Lasceremo l’appartamento nel tempo che ci sarà dato per fare un trasloco e mettere a posto la mia vita da un’altra parte. Sona una cittadina come gli altri, chiedo e pretendo rispetto”.</p>
      <p>
        <b>
          <i>e.m.</i>
        </b>
      </p>
      <related>
        <a href="https://www.oggi.it/attualita/notizie/2019/11/18/lex-minstro-della-difesa-elisabetta-trenta-e-il-guaio-della-casa-usata-ancora-adesso-che-non-e-piu-ministro-infuria-la-polemica/"/>
        <a href="https://www.oggi.it/attualita/notizie/2019/11/19/elisabetta-trenta-e-lo-scandalo-casa-180-metri-quadri-a-540-euro-al-mese-burocrazia-azzerata-indagine-della-procura-militare-e-lei-annuncia-ce-ne-andiamo/"/>
        <a href="https://www.oggi.it/attualita/gallery/lex-minstro-della-difesa-elisabetta-trenta-e-il-guaio-della-casa-di-servizio-infuria-la-polemica-guarda-le-foto/"/>
        <a href="https://www.oggi.it/video/attualita/2019/11/19/parla-elisabetta-trenta-e-tutto-regolare-ma-io-e-mio-marito-rinunciamo-allappartamento-il-video-dellannuncio/"/>
      </related>
    </article>
  </body>
</html>