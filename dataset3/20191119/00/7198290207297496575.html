<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/avstralska-agencija-za-zascito-pred-sevanji-5g-ne-skoduje/194241/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Avstralska agencija za zaščito pred sevanji: 5G ne škoduje"/>
    <meta property="og:description" content="Tudi v Avstraliji se ob vzpostavljanju omrežja 5G soočajo z nasprotniki novega omrežja, ki so prepričani, da bo imelo novo omrežje negativne posledice na zdravje..."/>
  </head>
  <body>
    <article>
      <h1>Avstralska agencija za zaščito pred sevanji: 5G ne škoduje</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Tudi v Avstraliji se ob vzpostavljanju omrežja 5G soočajo z nasprotniki novega omrežja, ki so prepričani, da bo imelo novo omrežje negativne posledice na zdravje ljudi. Čeprav so po vseh meritvah izpostavljenosti javnosti neionizirajočim elektromagnetnim valovanjem bistveno pod varnostnimi mejami, se očitki ponavljajo. Avstralska agencija za zaščito pred sevanji in jedrsko varnost (ARPANSA), je zato pripravila odločen odgovor. Povod je bilo ogromno pozivov, ki jih je prejel stalni odbor za komunikacije v avstralskem parlamentu.</b>
      </p>
      <p>ARPANSA je pojasnila, da višje frekvence, ki jih bo uporabljal 5G, ne pomenijo tudi višje izpostavljenosti. Frekvenca in jakost električnega polja namreč nista ista količina. ARPANSA ponavlja, da trenutno ni nobenih dokazov, da bi radijski valovi iz telekomunikacij pri trenutnih jakostih kakorkoli <i>vplivali</i> na ljudi, kaj šele jim škodovali. Drži, da absorpcija valov pomeni, da se tkiva malenkostno segrejejo, a je efekt bistveno manjši od segrevanja zaradi tople telefonske baterije ali radiatorja v zaprtem prostoru.</p>
      <p>Merljivo segrevanje se pojavi pri vrednostnih, ki za 50-krat presegajo trenutne zakonske meje. Postavljena tehnologija pa je še 30.000-krat pod temi mejami, torej je efekt nezaznaven. Hkrati ARPANSA ponavlja, da je radijsko valovanje neionizirajoče sevanje, ki torej ne more nikakor vplivati na strukturo celic.</p>
      <p>Ob tem ARPANSA naslavlja tudi očitke, da 5G škoduje čebelam in nekatere druge vplive na okolje. Poudarjajo, da je raziskav na tem področju premalo, da bi lahko karkoli zaključili. Tistih nekaj raziskav, ki je bilo opravljenih, pa tega ne potrjuje.</p>
      <p>ARPANSA sklepoma ugotavlja, da so vse posledice radijskih valov na ljudi psihološke narave in jih lahko pojasnimo z nocebom.  Hipersenzitivnost na elektromagnetno valovanje, ki jo občutijo nekateri ljudje, je resničen pojav, a so vzroki psihološki.</p>
      <p>O <a href="https://www.monitor.si/clanek/teorije-zarote-koga-kuha-5g/192624/">varnosti 5G</a> smo pisali tudi v naši reviji, kjer smo nanizali podobne zaključke.</p>
      <figure>
        <img src="https://www.monitor.si/media/monitor/slike/novice/2019/november/__1200/5g-arpansa-health.png"/>
      </figure>
    </article>
  </body>
</html>