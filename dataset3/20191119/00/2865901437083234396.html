<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/dok-drugi-tapkaju-u-mestu-ova-firma-samo-raste-mancester-siti-opet-rekordno-prihodovao-11-godinu-uzastopno/342891"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Dok drugi tapkaju u mestu ova firma samo raste: Mančester Siti opet rekordno prihodovao, 11. godinu uzastopno"/>
    <meta property="og:description" content="Videćemo koliko će Junajted još moći da se šepuri na vrhu najbogatijih klubova Premijer lige"/>
  </head>
  <body>
    <article>
      <h1>Dok drugi tapkaju u mestu ova firma samo raste: Mančester Siti opet rekordno prihodovao, 11. godinu uzastopno</h1>
      <h2>Videćemo koliko će Junajted još moći da se šepuri na vrhu najbogatijih klubova Premijer lige</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Nova godina i novi rekord za Mančester Siti. Šampion Engleske ponovo se diči rekordnom zaradom, a prema godišnjem izveštaju za sezonu 2018/19. u kasu Građana slilo se 535.200.000 funti, tačnije 625.000.000 evra. To je bila 11. uzastopna godina u kojoj su prihodi Mančester Sitija porasli, a kojima se polako smanjuje razlika u korist gradskog rivala Mančester Junajteda, zvanično najbogatijeg kluba u Premijer ligi.</p>
      <p>Projektovane cifre predviđaju rast profita i sledeće godine s obzirom na to da je Siti već obezbedio plasman u nokaut fazu Lige šampiona, a tu je i novi ugovor s <i>Pumom</i> težak 45.000.000 funti (52.500.000 evra) po sezoni koji ulazi u naredni bilans. Zanimljivo da je Mančester Junajted već obelodanio da mu je godišnja zarada opala na oko 570.000.000 funti (665.000.000 evra) usled nemogućnosti da se plasira u Ligu šampiona.</p>
      <p>Finansijskom uspehu Mančester Sitija doprineli su i uspesi i ženskog i muškog tima Građana koji su zajedno osvojili šest trofeja prethodne sezone.<br/><b>"Konačni bilans ne oslikava samo prošlu sezonu već deceniju napornog rada. Organizacija ovog kluba dostigla je takav nivo da komotno možemo da planiramo cikluse od po nekoliko godina"</b>, rekao je predsednik Mančester Sitija <b>Kaldun Al Mubarak</b>.</p>
      <p>Građani su zabeležili profit i u platnom bilansu od 10.100.000 funti (11.707.000 evra), ali će za sledeću godinu morati da isplate 200.000.000 britanskih novčanica (233.000.000 evra) na ime dodatnih obeštećenja i bonusa. Ta cifra je prošle godine iznosila 159.000.000 funti.<br/><b>"Ove cifre nisu slučajnost. One su proizvod pažljivog planiranja, konstantnog napornog rada i činjenice da morate ostati odmereni i gladni. Naš finansijski uspeh meri se lepotom fudbala i borbom za titule svakog aprila i maja kada se završava sezona"</b>, kaže izvršni direktor <b>Feran Sorijano</b>.</p>
      <p>Ipak, ne treba zaboraviti da je Mančester Siti i predmet istrage UEFA zbog kršenja odredbi o finansijskom fer-pleju, mada kaznu ili neku suspenziju više niko i ne spominje...</p>
      <figure>
        <img src="https://mozzartsport.com/upload/CKEditor/19.11.2019./Dragan-Stojkovic%CC%81-Piksi-1080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>