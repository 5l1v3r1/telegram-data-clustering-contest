<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/dune-funcom-piu-grande-e-migliore-di-conan-exiles.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Dune di Funcom sarà più grande e migliore di Conan Exiles"/>
    <meta property="og:description" content="Funcom sta lavorando a un adattamento videoludico di Dune basato su alcune soluzioni di Conan Exiles e legato al nuovo film da parte di Legendary.. Funcom sta lavorando a un videogioco ufficiale d..."/>
  </head>
  <body>
    <article>
      <h1>Dune di Funcom sarà più grande e migliore di Conan Exiles</h1>
      <h2>Funcom sta lavorando a un adattamento videoludico di Dune basato su alcune soluzioni di Conan Exiles e legato al nuovo film da parte di Legendary.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p><b>Funcom</b> sta lavorando a un videogioco ufficiale di <b>Dune</b>, che a quanto pare si basa su alcune soluzioni tecnologiche e di gameplay di <b>Conan Exiles</b> ma ne rappresenterà anche una sostanziale evoluzione, presentandosi come un gioco più grande e migliore sotto molti punti di vista.<br/><br/>Nel corso di una recente conferenza finanziaria, il CEO di Funcom, Rui Casais e il CFO Stian Dragset hanno parlato del nuovo Dune, pur non mostrando ancora alcun materiale al riguardo essendo tutto in fase di pre-produzione. Si tratterà comunque di un gioco di grosso calibro e in stile <b>premium</b>, ovvero con prezzo d'acquisto tradizionale, dunque non un game as a service come <a href="https://multiplayer.it/giochi/conan-exiles-per-pc.html">Conan Exiles</a>, il tutto sviluppato internamente da Funcom Oslo.<br/><br/>Il genere a cui appartiene il gioco di Dune, però, dovrebbe essere assimilabile a <a href="https://multiplayer.it/notizie/conan-exiles-blood-sand-trailer.html">Conan Exiles</a>, dunque una sorta di <b>RPG</b> a mondo aperto con elementi survival, oltre ad alcune soluzioni che i due giochi avranno in comune. "Stiamo migliorando molto del know-how e dell'esperienza sulla programmazione, la progettazione e l'elaborazione artistica", ha affermato Casais su Dune, "Stiamo facendo cose basate ampiamente su quello che abbiamo imparato dal gioco precedente, alcune cose sono direttamente riutilizzate, altre no".<br/><br/>Ovviamente le ambientazioni saranno profondamente diverse, ma è probabile che la <b>base tecnologica</b> sia comune ai due giochi, con una netta <b>evoluzione</b> applicata in Dune. Il nuovo videogioco è inoltre elaborato in collaborazione con Legendary, che sta producendo il nuovo <b>film</b> di Dune previsto per il 2020 e con cui il gioco è collegato, dunque gli annunci su quest'ultimo dovranno procedere di pari passi con il battage promozionale del film.</p>
      <figure>
        <img src="https://multiplayer.net-cdn.it/thumbs/images/2019/11/19/dune_jpg_1400x0_q85.jpg"/>
      </figure>
      <ul>
        <li>
          <a href="https://twinfinite.net/2019/11/funcom-dune/">Fonte</a>
        </li>
      </ul>
    </article>
  </body>
</html>