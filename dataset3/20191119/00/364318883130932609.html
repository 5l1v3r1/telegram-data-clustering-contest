<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/379766"/>
    <meta property="og:site_name" content="beartai"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="[รีวิว] The Cave นางนอน: ความตั้งใจดี แต่ในฐานะหนังบันเทิง ยังไม่โดน"/>
    <meta property="og:description" content="เรื่องย่อ สร้างจากเหตุการณ์จริง “ภารกิจถ้ำหลวง” บอกเล่าเรื่องราวที่ไม่เคยเผยแพร่ที่ไหนมาก่อนผ่านมุมมองของอาสาสมัครที่ต้องเผชิญหน้ากับความเป็นความตายของหมูป่าทั้งสิบสามคน ความเสียสละและความมุ่งมั่นของพวกเขา เพียงเพื่อช่วยเหลือทั้ง 13 คนให้รอดปลอดภัยไม่ว่าจะอันตรายเพียงใดก็ตาม"/>
  </head>
  <body>
    <article>
      <h1>[รีวิว] The Cave นางนอน: ความตั้งใจดี แต่ในฐานะหนังบันเทิง ยังไม่โดน</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Tanapon Noich</a></address>
      <table bordered="">
        <caption><b>The Cave นางนอน<br/></b>104 นาที</caption>
        <tr>
          <td><pic src="https://www.beartai.com/wp-content/uploads/2019/11/Untitled-1-200x200.jpg"/><br/><b>6.8<br/></b><br/>ความสมบูรณ์ของบท<br/>7.0/10<br/><br/>คุณภาพงานสร้าง<br/>8.5/10<br/><br/>คุณภาพนักแสดง<br/>5.0/10<br/><br/>ความสนุกน่าติดตาม<br/>7.0/10<br/><br/>คุ้มเวลา ค่าตั๋ว<br/>6.5/10</td>
          <td><b>จุดเด่น <br/></b>   •  รายละเอียดจากเรื่องจริงเก็บมาเล่าได้เยอะดีในเวลาที่จำกัด<br/>   •  มีใช้คนจริงในเหตุการณ์มาร่วมแสดงเยอะมาก ให้เกียรติฮีโรตัวจริงสุด ๆ<br/>   •  ภาพสวยดนตรีเด่น โพรดักชันใหญ่มากแทบจำลองเหตุการณ์จริงมาอีกรอบเลย<br/>   •  การเสียดสีราชการไทยมีความน่าจดจำ<br/><b>จุดสังเกต <br/></b>   •  เล่นแข็งกันเยอะ หลายคนทำเอาไม่อินหนังไปเลย<br/>   •  ให้เวลาแต่ละส่วนน้อย ไม่ทันได้รู้สึกกับตัวละครไหนสักตัวเลย<br/>   •  การเล่าตัดต่อบางช่วงมีความงง ๆ แผนการช่วยเหลือก็ไม่ชัดมาก<br/>   •  เอาดารารุ่นใหญ่มาใช้แบบเสียของมาก</td>
        </tr>
      </table>
      <p><b>เรื่องย่อ </b>สร้างจากเหตุการณ์จริง “ภารกิจถ้ำหลวง” บอกเล่าเรื่องราวที่ไม่เคยเผยแพร่ที่ไหนมาก่อนผ่านมุมมองของอาสาสมัครที่ต้องเผชิญหน้ากับความเป็นความตายของหมูป่าทั้งสิบสามคน ความเสียสละและความมุ่งมั่นของพวกเขา เพียงเพื่อช่วยเหลือทั้ง 13 คนให้รอดปลอดภัยไม่ว่าจะอันตรายเพียงใดก็ตาม</p>
      <figure>
        <iframe src="https://www.youtube.com/embed/mekFRdl_FlM" width="640" height="360" data-service="Youtube" scrolling="no"/>
      </figure>
      <p>ปรากฏการณ์ระดับโลกที่เกิดขึ้นในไทยเมื่อปีที่แล้วในนาม <b>ภารกิจช่วยทีมหมูป่าอะคาเดมี 13 ชีวิต ณ ถ้ำหลวงขุนน้ำนางนอน</b> ได้รับการถ่ายทอดออกมาเป็นสื่อภาพเคลื่อนไหวหลายต่อหลายชิ้น ทั้งรูปแบบสารคดี ที่ทั้งช่องโทรทัศน์ทั้งไทยทั้งเทศต่างแย่งกันนำเสนอ ตลอดจนฉบับภาพยนตร์บันเทิง <i>(Fiction Film)</i> ที่ค่ายต่าง ๆ รุมล้อมแย่งกันซื้อสิทธิ์ถ่ายทำจนในที่สุดก็มี 2 ค่ายสำคัญที่จะสร้างหนังจากเหตุการณ์ดังกล่าว คือมินิซีรีส์โดยเน็ตฟลิกซ์ที่เป็นเจ้าใหญ่ที่ดีลผ่านทางรัฐบาลไทย และอีกฉบับคือหนังยาวฉบับของผู้กำกับลูกครึ่งไทย-ไอริช นาม <i>ทอม วอลเลอร์ (Tom Waller)</i> ผู้เคยทำหนังอย่าง <i>ศพไม่เงียบ Mindfulness and Murderer (2011) </i>และ<i> เพชฌฆาต The Last Executioner (2014) </i>ไปล่ารางวัลมาหลายเวทีในระดับนานาชาติ ก็ล้วนถูกจับตามองไม่แพ้กัน ด้วยความเป็นหนังที่ลงมือถ่ายทำฉับไวจากการเก็บเรื่องราวโดย <i>แคทรินา กรอส (Katrina Grose)</i> กับ<i> ดอน ลินเดอร์ (Don Linder)</i> สองนักเขียนบทที่เคยร่วมงานกับวอลเลอร์ในเพชฌฆาตมาแล้ว และหนังเรื่องนี้ก็จะออกฉายแซงหน้าฉบับของเน็ตฟลิกซ์เป็นเจ้าแรกของโลกด้วย</p>
      <figure>
        <img src="https://www.beartai.com/wp-content/uploads/2019/11/image_big_5dd23ffde3cc9.jpg"/>
        <figcaption>ผกก. ทอม วอลเลอร์ (ขวา)</figcaption>
      </figure>
      <p>ซึ่งการทำงานเก็บข้อมูลของทีมสร้างนั้นก็ถือว่ารอบด้านหลากหลายมุมทีเดียว ทั้งมุมข้าราชการไทย มุมชาวต่างชาติที่พยายามเข้ามาช่วย ชาวบ้านที่ยอมเสียสละที่นาให้น้ำขัง ตลอดจนคนไทยที่เดินทางมาแสนไกลเพื่อช่วยเหลือแม้โดนกีดกันก็ตาม น่าเสียดายเพียงว่าด้วยตัวเรื่องที่มีรายละเอียดบุคคลและเหตุการณ์เยอะมาก ๆ หนังจึงได้แต่จับนิดดึงหน่อยมาประกอบ ๆ เพื่อเล่า และทำให้สัดส่วนของแง่ลึกของตัวละครนำทั้งนักประดาน้ำที่เข้าไปช่วย หรือเหล่าเด็ก ๆ ที่ติดในถ้ำหลวงนั้น ออกจะผิวเผินไปสักหน่อย ยากที่จะทำให้คนดูอินเอาใจช่วยได้ และเหตุการณ์จุดเปลี่ยนสำคัญอย่างกรณีจ่าแซมก็ไม่คุ้มแก่เวลาที่เล่าเลยเพราะทำคนดูรู้สึกน้อยมาก จริง ๆ มันก็ลำบากกับการเล่าเรื่องที่คนดูรู้ดีอยู่แล้วทั้งอารมณ์ร่วมและรายละเอียดรายวันในช่วงเหตุการณ์จริงก่อนหน้านี้ แต่หนังมีเวลาจำกัดและผู้สร้างก็เลือกตัดตอนมาเล่าได้ไม่ดีพอเลยยิ่งไปกันใหญ่</p>
      <figure>
        <img src="https://www.beartai.com/wp-content/uploads/2019/11/9-The-Cave-%E0%B8%99%E0%B8%B2%E0%B8%87%E0%B8%99%E0%B8%AD%E0%B8%99-3-700x394-e1574096076323.jpg"/>
      </figure>
      <p>ปัญหาใหญ่ของหนังที่ต้องพูดถึงอีกอย่างคือ แม้จะได้ตัวจริงเสียงจริงหลากหลายคนมาร่วมแสดงทั้ง <i>จิม วอร์นีย์ (Jim Warny)</i> ซึ่งเป็นนักดำน้ำชาวเบลเยียม <i>เอริก บราวน์</i> <i>(Erik Brown)</i> ครูสอนดำน้ำชาวแคนาดา <i>ถันเซี่ยวหลง (Tan Xiaolong)</i> ครูสอนดำน้ำในถ้ำชาวจีน <i>มิกโก พาซี (Mikko Paasi)</i> นักดำน้ำชาวฟินแลนด์ และ <i>นภดล นิยมค้า</i> ผู้ใหญ่บ้านเจ้าของเครื่องสูบน้ำพญานาคจากจังหวัดเพชรบุรี ที่ร่วมปฏิบัติการจริงมาแสดงเป็นตัวเอง และได้ <i>แม่ครูจำปา แสนพรม </i>จากกลุ่มสืบสานศิลปวัฒนธรรมล้านนาตัวจริงมาร่วมถ่ายทอดจิตวิญญาณชาวเจียงฮายในฐานะชาวบ้านที่ยอมสละที่นาให้ระบายน้ำจากถ้ำ ในด้านดีคือเราได้สัมผัสฮีโรตัวจริงมาปรากฏบนแผ่นฟิล์มทำให้คนที่รู้จักเรื่องราวดีติดตามใกล้ชิดรู้สึกถึงความสมจริง แต่ในแง่ร้ายของดาบสองคมนี้กลับเด่นชัดกว่าเพราะเมื่อไม่ใช้นักแสดงอาชีพมาเล่น ก็ต้องยอมรับในขีดจำกัดการสื่อสารของตัวละครว่าคงจะเล่นอารมณ์ให้เข้าถึงหัวใจคนดูได้ยาก แน่นอนมีบางคนสอบผ่าน บางคนพอถูไถ และบางคนไม่อาจเล่นได้เลย แต่ทีมสร้างก็ดันทุรังผลักบุคคลตัวจริงเหล่านี้ให้ยิ่งมีบทเด่นบทนำเข้าไปอีก ทำให้กระแสการเล่าเรื่องที่เบาบางอยุ่แล้วยิ่งจืดจางทางอารมณ์เข้าไปอีกอย่างน่าเสียดาย</p>
      <figure>
        <img src="https://www.beartai.com/wp-content/uploads/2019/11/562000002488902.jpg"/>
        <figcaption>(ซ้าย) มิกโก พาซี (ขวา) จิม วอร์นีย์ ตัวจริงเสียงจริงร่วมแสดงเป็นตัวเอง</figcaption>
      </figure>
      <p>ด้านนักแสดงมืออาชีพชาวไทยก็มาร่วมโชว์ฝีไม้ลายมือกันทั้งรุ่นเล็กรุ่นใหญ่อย่าง <i>เบสต์ เอกวัฒน์ นิวัฒน์วรปัญญา</i> ในบทสำคัญ <i>โค้ชเอก</i> ก็ถือว่าพอมีฉากให้โชว์นิดหน่อย แต่อย่างว่าเพราะหนังไม่ได้เปิดโอกาสให้บทนี้จริงจังก็เลยจบไปแค่นั้น ส่วนดาราที่ไม่รู้เชิญมาทำร้ายทำไมนั้นก็คงต้องยกให้ <i>นิรุตติ์ ศิริจรรยา</i> ที่มีฉากปรากฏตัวอยู่ 2-3 วินาที ในบทข้าราชการชั้นผู้ใหญ่สักคนที่เข้าพื้นที่ในวันแรก ๆ ซึ่งหลังจากนั้นหนังก็ไม่กล่าวถึงอีกเลย เรียกว่าเสียของสุด ๆ พอมองในแง่นักแสดงแบบนี้ก็ต้องบอกว่าผู้กำกับเลือกแนวทางสายสารคดีมาผสมแนวเรื่องแต่ง แต่ก็กลับถูกวิสัยทัศน์ตัวเองทำลายงานตัวเองเสียฉิบ อาจเพราะชั่งจุดดีจุดเสียของการใช้ดาบสองคมนี้ไม่ขาดด้วย</p>
      <figure>
        <img src="https://www.beartai.com/wp-content/uploads/2019/11/fredrik-divall-2019-03-31-variety-the-cave-ceb1e29595c396ceb1e29595e29693ceb1e29595c3a7ceb1e29595c396ceb1e29595c2a1ceb1e29595c396-img_6069_1000x563px.jpg"/>
      </figure>
      <p>สิ่งที่น่าชื่นชมสำหรับหนังเรื่องนี้ก็มีหลายส่วนเช่นกัน ทั้งการถ่ายภาพที่สมจริงแบบแฮนด์เฮลด์ราวหนังสารคดี ดั่งผู้ชมได้เข้าไปยืนไปคลุกวงในภารกิจอย่างใกล้ชิด มีการดีไซน์มุมกล้องที่น่าสนใจหลายครั้งและเหมาะสมกับฉากที่นำเสนอทั้งฉากการดำน้ำ ฉากเปลลำเลียงที่ถูกส่งออกไป และฉากโดรนต่าง ๆ ที่สวยงามแปลกตามาก ด้านเพลงเองก็มีการใช้แนวดนตรีไทยประยุกต์ได้อย่างหวนไห้เข้าบรรยากาศแห่งการโดดเดี่ยวและถูกทอดทิ้ง เรียกว่าเพลงไทยขึ้นมาทีไรเป็นได้เด่นเข้าหูเสียทุกครั้งทีเดียว</p>
      <p>และไม้เด็ดที่หนังทำออกมาได้เกือบดีมาก ๆ คือการแอบไปเสียดสีระบบราชการไทยที่ทุกคนรู้ดีทั้งขั้นตอนซับซ้อนเชื่องช้า ลำดับการให้ความสำคัญที่ดูไม่เข้าท่าไร้เหตุผลอยู่พอสมควร ประเด็นนี้หนังเอามาขยี้หลายครั้งทั้งผ่านสายตาอาสาสมัครชาวไทยเองและต่างชาติด้วย (ลองดูในคลิปด้านล่างนี้นะ) โดยเฉพาะฉากของลุงนายกนี่ไม่รู้ว่าจงใจขนาดไหนแต่ดูจะมีอิมแพกต์ต่อคนดูได้มากทีเดียวทั้งผู้ชมชาวไทยและต่างชาติที่มาดูรอบสื่อ ไม่น่าเชื่อว่าลุงตู่ของเราเป็นคาแรกเตอร์ที่สื่อสารได้ในระดับสากลทีเดียว เป็นฉากที่น่าจดจำมากที่สุดฉากหนึ่งในหนังเลยล่ะ มาดูฉากนี้ฉากเดียวก็คุ้มนะ 555</p>
      <figure>
        <iframe src="https://www.youtube.com/embed/64PW3Lpkmbc" width="640" height="360" data-service="Youtube" scrolling="no"/>
      </figure>
      <p><b>สรุป</b> ก็เป็นหนังที่ให้ความรู้สึกร่วมน้อยเหมือนดูสารคดีเหมือนดูข่าวที่จำลองเหตุการณ์ตามคำบอกเล่ามาตัดสลับรัดรวบย่อให้อยู่ในเวลาชั่วโมงครึ่งเสียมากกว่า พอดูได้แต่ให้ดีรอดูมินิซีรีส์ยาว ๆ กว่านี้น่าจะอินกว่า</p>
      <aside>นางนอน หรือจะสู้นอนดูหนังสนุก ๆ เลือกที่นั่งสบาย ๆ ก่อนใคร กดที่รูปด้านล่างได้เลย</aside>
      <figure>
        <a href="http://www.majorcineplex.com/booking2/search_showtime/movie=1097">
          <img src="https://www.beartai.com/wp-content/uploads/2019/11/The-Cave-.jpg"/>
        </a>
      </figure>
    </article>
  </body>
</html>