<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvanicno-vratio-se-luis-enrike-moreno-otisao-u-suzama/342864"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ZVANIČNO: Vratio se Luis Enrike, Moreno otišao u suzama"/>
    <meta property="og:description" content="Španija dobila novog-starog selektora"/>
  </head>
  <body>
    <article>
      <h1>ZVANIČNO: Vratio se Luis Enrike, Moreno otišao u suzama</h1>
      <h2>Španija dobila novog-starog selektora</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Pet meseci nakon što se zbog teške porodične situacije povukao sa mesta selektora reprezentacije Španije, <b>Luis Enrike</b> se vratio na posao! Čelnici španske fudbalske federacije su na današnjoj konferenciji za novinare potvrdili da će <b>Enrike</b> biti novi-stari selektor, a da se <b>Roberto Moreno, </b>dosadašnji strateg, koji je uspešno završio kvalifikacije sa Crvenom furijom, povukao sa dužnosti.</p>
      <p>Kako je rečeno na konferenciji, <b>Moreno</b> je sve vreme bio u kontaktu sa <b>Enrikeom</b> i on je prvi saznao i podelio informaciju da bivši selektor želi da se vrati na posao. I povukao se bez reči, ne želeći da bude prepreka prijatelju niti Savezu. Ipak, kako piše deo španskih medija,<b> Moreno</b> je sa suzama u očima napustio tabor reprezentacije nakon pobede nad Rumunijom u ponedeljak uveče (5:0).</p>
      <p>Predsednik FS Španije <b>Luis Rubales</b> je na današnjoj konferenciji rekao:<br/>„<b>Želim da potvrdim informaciju da se Luis Enrike vraća na posao selektora reprezentacije. Niko nije prevaren, još onog dana kada je rešio da ode, rekli smo Enrikeu da će mu vrata državnog tima biti otvorena kada god poželi i bude se osetio spremnim da se vrati“</b>, saopštio je <b>Rubales</b>.</p>
      <p>Novi-stari selektor Španije u junu podneo ostavku zbog teške porodične situacije, jer mu je ćerka imala tešku bolest, od koje je kasnije preminula.<br/>„<b>Sa Luisom sam razgovarao tri puta u međuvremenu otkako je otišao. Onog dana kada mu je preminula ćerka, u oktobru i juče. Između tih mojih poziva, sa njim je u kontaktu bio i Roberto Moreno, kojem je Luis i rekao da želi da se vrati. Dakle, mi smo za njegovu želju saznali upravo od Roberta Morena</b>“, objasnio je <b>Rubales.</b></p>
      <p>Prvi čovek španske federacije je objasnio i zašto se <b>Luis Enrike</b> vraća, iako je <b>Roberto Moreno</b> izvanredno odradio posao u kvalifikacijama.<br/>„<b>Luis je vođa ovog projekta. Imao je naše obećanje da može da se vrati kad god poželi. Njegov projekat je počeo kvalifikacijama za Evropsko prvenstvo i nastaviće se na Svetskom prvenstvu u Kataru</b>“, zaključio je <b>Rubales.</b></p>
      <p>Foto: <i>Reuters</i></p>
      <p> </p>
    </article>
  </body>
</html>