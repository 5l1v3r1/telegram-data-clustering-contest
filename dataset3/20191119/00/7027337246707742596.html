<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699120/%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AF%D8%A7%D8%B9%D8%B4-%D8%B1%D8%A7-%D8%A7%D8%B2-%D8%A8%DB%8C%D9%86-%D8%A8%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="رییس جمهوری افغانستان: داعش را از بین برده ایم"/>
    <meta property="og:description" content="تنها ساعاتی بعد از آزادی دو گروگان خارجی توسط طالبان، اشرف غنی روز سه شنبه گفت: نیروهای امنیتی شبه نظامیان دولت اسلامی (داعش) را در افغانستان از بین برده اند."/>
  </head>
  <body>
    <article>
      <h1>رییس جمهوری افغانستان: داعش را از بین برده ایم</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038658_588.jpg"/>
      </figure>
      <p>تنها ساعاتی بعد از آزادی دو گروگان خارجی توسط طالبان، اشرف غنی روز سه شنبه گفت: نیروهای امنیتی شبه نظامیان دولت اسلامی (داعش) را در افغانستان از بین برده اند.</p>
      <p>به گزارش ایرنا به نقل از رویترز، غنی در جمع بزرگان و مقامات در جلال آباد، شهر اصلی استان ننگرهار که در سالهای گذشته شاهد موجی از حملات انتحاری بود، گفت: در سال گذشته هیچ کس فکر نمی کرد که ما بتوانیم در برابر تروریست ها مقاومت کنیم اما امروز ما اعلام می کنیم که داعش را از بین برده ایم.</p>
      <p>رییس جمهوری افغانستان افزود: اکنون که نیروهای داعش تسلیم شده اند، من از مقامات می خواهم که با خانواده هایشان انسان دوستانه رفتار کنند.</p>
      <p>به گزارش رویترز، دولت کابل می گوید که در میان افراد بازداشت شده داعش اتباع بیگانه از جمله پاکستان، تاجیکستان، ازبکستان، جمهوری آذربایجان ، قزاقستان و مالدیو حضور دارند.</p>
      <p>با این حال طالبان افغانستان، که هم اکنون کنترل نیمی از کشور افغانستان را بر عهده دارد ادعای دولت کابل را تکذیب کرد و "ذبیح الله مجاهد"، سخنگوی طالبان، اعلامیه غنی را "پوچ" توصیف کرد.</p>
      <p>بیش از 600 نیروی داعش مستقر در افغانستان در هفته های گذشته با خانواده های خود تسلیم دولت افغانستان شده اند. مقامات می گویند که حملات هوایی نیروهای افغان و نیروهای ائتلاف بین الملل، کمبود بودجه و از دست دادن روحیه این گروه را مجبور به تسلیم شدن کرده است.</p>
      <p>رادیو بین المللی فرانسه گزارش داد که دو استاد دانشگاه آمریکایی کابل که از ماه اگوست (شهریور) سال ٢٠١۶ اسیر بودند، توسط طالبان آزاد شدند.</p>
      <p>"کوین کینگ" آمریکایی و "تیموتی ویکس" استرالیایی، بعد از انتقال یافتن به استان زابل، در شهرستان نوبهار به آمریکایی‌ها تحویل داده شدند.</p>
      <p>"ذبیح‌الله مجاهد" سخنگوی طالبان تأیید کرد که سه عضو آزادشده این گروه نیز به دوحه پایتخت قطر منتقل شده‌اند. این سه نفر انس حقانی، عبدالرشید و حاجی مالی‌خان نام دارند.</p>
    </article>
  </body>
</html>