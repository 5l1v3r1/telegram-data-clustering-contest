<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture-newspaper/_geroyi-serialu-zlomleni-pidlitki/938748"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:20:00+00:00"/>
    <meta property="og:title" content="Герої серіалу — зломлені підлітки"/>
    <meta property="og:description" content="&amp;mdash;&amp;ensp;Таке враження, що українське телебачення переживає брежнєвський застій. Усе &amp;shy;рафіноване й одноманітне, невідповідне реальному &amp;shy;життю, &amp;mdash; каже сценарист серіалу &quot;Перші ластівки&quot; 27-річний Євген Тунік. &amp;mdash; Я старався влити свіжу кров. Зробити кіно, що захопить увагу ..."/>
  </head>
  <body>
    <article>
      <h1>Герої серіалу — зломлені підлітки</h1>
      <address><time datetime="2019-11-19T00:20:00+00:00">19 Nov 2019, 00:20</time> by <a rel="author">Ілля ПРОКОПЕНКО</a></address>
      <p>— Таке враження, що українське телебачення переживає брежнєвський застій. Усе ­рафіноване й одноманітне, невідповідне реальному ­життю, — каже сценарист серіалу "Перші ластівки" <b>27-річний Євген Тунік</b>. — Я старався влити свіжу кров. Зробити кіно, що захопить увагу та змусить замислитися.</p>
      <p>"Перші ластівки" йдуть на "Новому каналі" з 19 листопада.</p>
      <p>У перший день навчального року одинадцятикласниця Поліна падає з даху багатоповерхівки. Матір її однокласника, слідча Ольга Макарова, намагається дізнатися — дівчина скоїла самогубство чи її зіштовхнули. Під час розслідування з'ясовує, що школярка в соцмережах спілкувалася з невідомим на прізвисько "Друг". Перебувала під його впливом. У цю історію вплутані й однокласники Поліни, але вони бояться розповісти правду, за сюжетом.</p>
      <p>Словосполучення "перші ластівки" означає початкові ознаки того, що дитина в депресії — порушення сну, апетиту, апатія. В такому стані може вкоротити собі віку.</p>
      <p>Консультували фільм психологи та юристи.</p>
      <p>— Підлітковий вік — небезпечний. Школярі часто стикаються з цькування, нерозумінням, почуттям, що ними нехтують. Герої серіалу — зломлені підлітки. Вони на межі. Усі з різних сімей — від заможних до малозабезпечених. Та проблеми виникають у всіх, незалежно від соціального статусу, — продовжує Євген Тунік.</p>
      <p>— Серіал для підлітків і батьків. Саме дорослі впливають на те, яка дитина виросте і ким стане. Сподіваюся, люди зрозуміють, що про проблеми мовчати не варто. Треба з кимось про це поділитися.</p>
      <p>Ми не хочемо читати з телевізора моралі. Намагалися зняти фільм, який уперше в Україні покаже — в житті школярів є наркотики, самогубства, цькування, самотність, проблеми в сім'ї. І не варто заплющувати на це очі.</p>
      <p>Головну роль у серіалі грає <b>20-річна Марія Смолякова</b>.</p>
      <p>— Моя героїня — Поліна. Дівчина, яка страждає від цькування в школі. Матір хоче, щоб вона схудла, стала актрисою, ходила на кастинги й була найкраща в школі. А Поліні просто хочеться бути такою, як усі. Завести друзів, яким зможе довіряти, — розповідає Смолякова.</p>
      <p>Зйомки "Перших ластівок" проходили у столичних школах під час літніх канікул. Перший сезон складається з восьми серій.</p>
      <p>За словами заступника директора Інституту дослідження екстремізму Богдана Петренка, щороку в Україні відбувається 100–150 випадків самогубств підлітків і до двох із половиною тисяч спроб.</p>
    </article>
  </body>
</html>