<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238453-trener-madarska-rossi-nechceme-dat-slovakom-sancu-na-postup"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Tréner Maďarska Rossi: Nechceme dať Slovákom šancu na postup"/>
    <meta property="og:description" content="Vo väčšine kvalifikačných skupín je pred posledným hracím dňom rozhodnuté, situácia v slovenskej E-skupine ale bude zjavne dramatická až do konca. O druhú, poslednú postupovú miestenku zabojujú na diaľku až tri tímy. Na európsky šampionát postúpi víťaz duelu Wales - Maďarsko, v prípade remízy má však stále nádej aj štvrté Slovensko."/>
  </head>
  <body>
    <article>
      <h1>Tréner Maďarska Rossi: Nechceme dať Slovákom šancu na postup</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michal Šášky</a></address>
      <p>Vo väčšine kvalifikačných skupín je pred posledným hracím dňom rozhodnuté, situácia v slovenskej E-skupine ale bude zjavne dramatická až do konca. O druhú, poslednú postupovú miestenku zabojujú na diaľku až tri tímy. Na európsky šampionát postúpi víťaz duelu Wales - Maďarsko, v prípade remízy má však stále nádej aj štvrté Slovensko.</p>
      <p>Najbližšie k postupu má maďarská reprezentácia, ktorá figuruje na druhom postupovom mieste za Chorvátmi, pred posledným súbojom má však len jednobodový náskok pred Walesom a dvojbodový pred Slovákmi. Walesania majú v utorok vo vzájomnom dueli výhodu domáceho prostredia, zverenci trénera Pavla Hapala zase doma privítajú outsiderov z Azerbajdžanu. Tí v priebehu celej kvalifikácie získali len jeden bod, v siedmich zápasoch zaznamenali päť gólov a inkasovali až šestnásť. Ani jeden tím teda nemôže nechať nič na náhodu a hrať na víťazstvo.</p>
      <p>Tréner Maďarska Marco Rossi, ktorý v slovenskej Fortuna lige počas sezóny 2017/18 viedol Dunajskú Stredu, pochopiteľne neberie žiadny iný výsledok ako postup. Pred zápasom však zvolil pomerne ostrý slovník. <i><b>„Wales musí zvíťaziť a my si tiež nevieme predstaviť remízu. Viem, že to nebude znieť diplomaticky, ale nechceme dať Slovensku žiadnu šancu na postup,“</b></i> cituje <b>Rossiho </b>slová slovensko-maďarský portál <a href="https://www.sportolunk.sk/magyar-foci/rossi-nem-tudom-elkepzelni-hogy-dontetlen-legyen/">Sportlunk.sk</a>.</p>
      <figure>
        <img src="https://profutbal.sk/static/article/2019/11/5dd3ac7a69263/content/5dd3ba02d2ced.jpg"/>
        <figcaption>Júnový vzájomný zápas Maďarska s Walesom sa v Budapešti skončil domácim víťazstvom 1:0, Mate Patkai skóroval desať minút pred koncom riadneho hracieho času. (foto: TASR/AP)</figcaption>
      </figure>
      <p>Tréneri Walesu i Maďarska musia pred rozhodujúcim zápasom siahnuť do zostavy. Domáci Ryan Giggs pred zápasom dokonca dopísal na súpisku 24-ročného krídelníka FC Aberdeen Ryana Hedgesa, pozitívom pre tím by mal byť návrat stredopoliara Stoke City Joea Allena po kartovom treste. Hosťujúci tréner Rossi sa musí zaobísť bez viacerých zranených hráčov, medzi ne patrí aj opora DAC-u Zsolt Kalmár, ktorý si v piatkom prípravnom zápase s Uruguajom zlomil členok a čaká ho niekoľkomesačná absencia. </p>
      <p>V obrane budú chýbať aj Tamáš Kádár, Mihály Korhut a Willi Orban. <i>„Na papieri môže byť naša obrana zraniteľná,“ </i>priznal <b>Rossi</b>, ktorý však očakáva, že jeho mužstvo predvedie tímový výkon a agresívnym futbalom získa tri body na horúcej cardiffskej pôde. V piatok sa pri domácom debute ukázal v dobrom svetle krajný bek Zsolt Nagy, ten by nemal chýbať premiérovo v základnej zostave. Na druhej strane by mal operovať Gergő Lovrencsics, stopérsku dvojicu zrejme vytvoria Botond Baráth a Ádám Lang.</p>
      <p>Kvalifikačné stretnutia Wales - Maďarsko i Slovensko - Azerbajdžan sa začínajú v utorok 19. novembra o 20.45 hod.</p>
    </article>
  </body>
</html>