<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134763-v-zhitomirsky-oblast-zatrimano-nelegalnogo-lsoruba-na-traktor.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="В Житомирській області затримано нелегального лісоруба на тракторі"/>
    <meta property="og:description" content="Чоловіка, який трактором приїхав до лісу та повалив 7 дубів, помітили працівники лісової охорони. Вони повідомили про подію поліцейським, а ті затримали правопорушника та вилучили знаряддя вчинення злочину. Розпочато досудове розслідування.18 листопада до Олевського відділення поліції надійшло повідомлення від працівників місцевого лісгоспу про незаконну порубку дерев. На місце події вирушила слідчо-оперативна група.Встановлено, що близько 10:00 у Поясківському лісництві поблизу с. Радовель було вирубано 7 дубів. На місці події поліцейські застали 33-річного місцевого жителя, в якого при собі була бензопила. А здобуту деревину він планував забрати за допомогою трактора, яким і приїхав.Правоохоронці вилучили знаряддя злочину та доставили чоловіка до відділку для з’ясування всіх обставин події.Нині триває досудове розслідування кримінального провадження, розпочатого за ч. 1 ст. 246 (Незаконна порубка або незаконне перевезення, зберігання, збут лісу) КК України.Відповідно до чинного законодавства таке правопорушення…"/>
  </head>
  <body>
    <article>
      <h1>В Житомирській області затримано нелегального лісоруба на тракторі</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Чоловіка, який трактором приїхав до лісу та повалив 7 дубів, помітили працівники лісової охорони. Вони повідомили про подію поліцейським, а ті затримали правопорушника та вилучили знаряддя вчинення злочину. Розпочато досудове розслідування.<br/><br/>18 листопада до Олевського відділення поліції надійшло повідомлення від працівників місцевого лісгоспу про незаконну порубку дерев. На місце події вирушила слідчо-оперативна група.<br/><br/>Встановлено, що близько 10:00 у Поясківському лісництві поблизу с. Радовель було вирубано 7 дубів. На місці події поліцейські застали 33-річного місцевого жителя, в якого при собі була бензопила. А здобуту деревину він планував забрати за допомогою трактора, яким і приїхав.<br/><br/>Правоохоронці вилучили знаряддя злочину та доставили чоловіка до відділку для з’ясування всіх обставин події.<br/><br/>Нині триває досудове розслідування кримінального провадження, розпочатого за ч. 1 ст. 246 (Незаконна порубка або незаконне перевезення, зберігання, збут лісу) КК України.<br/><br/>Відповідно до чинного законодавства таке правопорушення карається штрафом від 1000 до 1500 неоподатковуваних мінімумів доходів громадян або арештом на строк до 6 місяців, або обмеженням волі на строк до 3 років, або позбавленням волі на той самий строк.</p>
    </article>
  </body>
</html>