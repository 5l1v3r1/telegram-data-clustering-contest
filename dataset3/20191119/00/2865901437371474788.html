<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/puklo-u-totenhemu-igraci-navijaju-za-poketinovu-smenu/342836"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Puklo u Totenhemu: Igrači navijaju za Poketinovu smenu"/>
    <meta property="og:description" content="Gazda Levi i argentinski trener imali sastanak za vikend"/>
  </head>
  <body>
    <article>
      <h1>Puklo u Totenhemu: Igrači navijaju za Poketinovu smenu</h1>
      <h2>Gazda Levi i argentinski trener imali sastanak za vikend</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Puklo je u Totenhemu! Dugo se kuvalo, dugo je vladala napetost, samo je čekalo kada će da eksplodira i šta će od toga da izleti. Kao u ekspres loncu na ivici pucanja. A, iz tog lonca izleteli su „kosti iz ormara“ Pevaca i donele iznenađujuće vesti!</p>
      <p>Održan je hitan krizni sastanak u Londonu minulog vikenda, kako piše britanski Telegraf, između gazde Totenhema <b>Danijela Levija</b> i menadžera <b>Maurisija Poketina</b>, pošto je Argentinac na ivici otkaza. Ono što je najšokantnije u celoj priči, fudbaleri koji su bili sa svojim reprezentacijama tokom prethodnih nedelju dana, razmenjivali su poruke u kojima su otvoreno navijali da Poketino dobije otkaz!</p>
      <p>Čovek koji je doveo Pevce do finala Lige šampiona pre samo nekoliko meseci, sada je persona non grata za fudbalere, koji se nadaju da će mu uskoro videti leđa. Kako su pisali u tim porukama, „<b>Poketinu sat otkucava</b>“.</p>
      <p>Međutim, neće ni to ići tako lako. Štedljivi gazda <b>Levi</b> nije baš raspoložen da se tako lako odrekne argentinskog stručnjaka. Prvo, zato što jako ceni rezultate koje je ostvario i to bez nekih spektakularnih poteza u prelaznim rokovima, trošenja stotina miliona evra na svakih šest meseci. A, drugi je razlog što bi u slučaju otkaza morao da isplati <b>Poketinu</b> odštetu od 12.500.000 funti. Ili možda možemo, onda, da okrenemo razloge, koji je prvi, a koji drugi...</p>
      <p>Još jedna stvar, ne vide u Totenhemu u ovom trenutku ko bi mogao da bude naslednik argentinskog stručnjaka, a da donese neki napredak u igri ekipe, koja je ove sezone senka prošlosezonskog tima.</p>
      <p>Utisak je da ni <b>Poketinu</b> ne bi zasuzile oči da se sutra rastane sa Totenhemom. Najavljivao je proletos da će možda otići posle finala Lige šampiona ako se ne napravi projekat za nekoliko godina, ali je na kraju, ipak, ostao, mada nije dobio to što je tražio. Zbog svega toga, Argentincu ne bi teško palo da napusti London, a sigurno je da na novi posao ne bi dugo čekao.</p>
      <p>
        <b>Foto:</b>
        <i> Reuters</i>
      </p>
      <figure>
        <img src="https://mozzartsport.com/upload/CKEditor/Baneri/4.%20Bogdan%20Bogdanovic%CC%81%20za%20Zvec%CC%8Cansku%201080x1080.jpg"/>
      </figure>
      <p> </p>
    </article>
  </body>
</html>