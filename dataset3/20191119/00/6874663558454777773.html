<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774059,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="בצל חקירת הרשות – הגשמה ממנה את עוזי דנינו ורונן טורם למנהלי החברה"/>
    <meta property="og:description" content="דנינו יחליף את חנן שמש כיו&quot;ר החברה, טורם ייכנס בשלב זה למנכ&quot;ל הפעילות הפרטית של הקרן; גורמים בשוק ההון: &quot;הסבירות היא שהובאו כדי לשנות את האסטרטגיה העסקית ולכוון השקעות שיפיקו תשואות גבוהות יותר ובסיכון נמוך יותר&quot;"/>
  </head>
  <body>
    <article>
      <h1>בצל חקירת הרשות – הגשמה ממנה את עוזי דנינו ורונן טורם למנהלי החברה</h1>
      <h2>דנינו יחליף את חנן שמש כיו"ר החברה, טורם ייכנס בשלב זה למנכ"ל הפעילות הפרטית של הקרן; גורמים בשוק ההון: "הסבירות היא שהובאו כדי לשנות את האסטרטגיה העסקית ולכוון השקעות שיפיקו תשואות גבוהות יותר ובסיכון נמוך יותר"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צלי גרינברג</a></address>
      <p>קרן הגשמה, הנמצאת תחת שליטת אבי כץ וחנן שמש, הודיעה היום (ג') על מינויים של עוזי דנינו, לשעבר מנכ"ל אקסלנס, לתפקיד יו"ר הקרן, ורונן טורם, מנכ"ל מגדל שוקי הון לשעבר, לתפקיד מנכ"ל הקרן. ההודעה מגיעה כחודשיים לאחר <a href="https://www.calcalist.co.il/local/articles/0,7340,L-3770163,00.html">חשיפת כלכליסט, כי רשות ניירות ערך עיכבה ב-10 לספטמבר השנה לחקירה את יו"ר הקרן חנן שמש</a>, ואת מנכ"ל הקרן, רו"ח רון ברקוביץ', בחשד לביצוע עבירות דיווח בקשר להסכם התקשרות עם היזם האמריקאי גרי דראגול.</p>
      <figure>
        <img src="https://images1.calcalist.co.il/PicServer2/20122005/566434/ECO321885_l.jpg"/>
        <figcaption>עוזי דנינו, היו"ר הנכנס של קרן הגשמה <br/>צילום: נמרוד גליקמן</figcaption>
      </figure>
      <p>דנינו יחליף את שמש בתפקיד היו"ר בזמן שהאחרון ימשיך לכהן כשותף מייסד בחברה. טורם ייכנס בשלב זה למנכ"ל הפעילות הפרטית. יחליף בתפקידו את רון ברקוביץ', שהודיע על כוונתו לפרוש מהתפיד, בצל חקירת הרשות.</p>
      <p>גורמים בשוק ההון סיפרו לכלכליסט כי "דנינו בחן את הקרן והביא עימו את טורם כדי לבחון כניסה יחד עימו. שניהם מגיעים מעולמות הניהול המוסדי, והסבירות היא שהובאו כדי לשנות האסטרטגיה העסקית של הקרן ולכוון השקעות למקומות שיפיקו לחברה תשואות גבוהות יותר ובסיכון נמוך יותר. הרצון של הקרן לשנות אסטרטגית השקעות הייתה ידועה עוד לפני החקירה, ואכן עולה שאלה עד כמה האחרונה שימשה זרז למינויים האחרונים". שמש מסר במסגרת ההודעה כי ״אנו מכוונים להרחבה וגיוון מעגל המשקיעים וליצירת שיתופי פעולה אסטרטגיים עם השוק המוסדי והפיננסי. וכדי להשיג מטרות אלה צירפנו אלינו כשותפים מנהלים את עוזי דנינו ורונן טורם, המביאים עימם הישגים מקצועיים וניסיון רב". דנינו וטורם הוסיפו במסגרת ההודעה כי ״עולם השקעות הנדל"ן המשותפות בעל פוטנציאל רב בקרב המשקיעים הישראליים, המחפשים אלטרנטיבות השקעה. בעשור האחרון ניהלה הגשמה מאות פרויקטים ברחבי העולם ושירתה מעגל לקוחות מרשים, המונה עשרות אלפי משקיעים". הגשמה מחברת משקיעים פרטיים כקבוצות השקעה בפרויקטים בתחום הנדל"ן בארץ ובחו"ל. מאז הקמתה בשנת 2009, ניהלה החברה כ-241 פרויקטים, מתוכם 107 כבר הושלמו, והחברה מציינת כי החזירה למשקיעיה מעל 1.4 מיליארד שקל, בממוצע תשואות של כ-12.2% בשנה.</p>
    </article>
  </body>
</html>