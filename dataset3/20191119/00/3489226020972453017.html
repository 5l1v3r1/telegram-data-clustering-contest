<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/nomimoi-oi-israhlinoi-epoikismoi-sthn-katexomenh-palaistinh-lene-oi-hpa"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="«Νόμιμοι» οι ισραηλινοί εποικισμοί στην κατεχόμενη Παλαιστίνη λένε οι ΗΠΑ"/>
    <meta property="og:description" content="Οι Ηνωμένες Πολιτείες δεν θεωρούν πλέον ότι οι δεκάδες εβραϊκοί οικισμοί που έχουν ιδρυθεί από το Ισραήλ στην κατεχόμενη Δυτική Όχθη αντίκεινται στο διεθνές δίκαιο, ανακοίνωσε ο υπουργός Εξωτερικών των ΗΠΑ Μάικ Πομπέο."/>
  </head>
  <body>
    <article>
      <h1>«Νόμιμοι» οι ισραηλινοί εποικισμοί στην κατεχόμενη Παλαιστίνη λένε οι ΗΠΑ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Οι Ηνωμένες Πολιτείες δεν θεωρούν πλέον ότι οι δεκάδες εβραϊκοί οικισμοί που έχουν ιδρυθεί από το Ισραήλ στην κατεχόμενη Δυτική Όχθη αντίκεινται στο διεθνές δίκαιο, ανακοίνωσε ο υπουργός Εξωτερικών των ΗΠΑ Μάικ Πομπέο.</h4>
      <p><i>«Η ίδρυση ισραηλινών οικισμών στη Δυτική Όχθη δεν είναι καθεαυτή ασύμβατη με το διεθνές δίκαιο»</i>, είπε ο επικεφαλής του <b>Στέιτ Ντιπάρτμεντ</b>, σε συνέντευξη Τύπου που παραχώρησε.</p>
      <p>Η απόφαση αυτή παρεκκλίνει από τη νομική γνωμοδότηση του υπουργείου Εξωτερικών των ΗΠΑ του 1978 που είχε αποφανθεί για τη μη νομιμότητα των οικισμών, όπου σήμερα ζουν<b> 600.000 Ισραηλινοί.</b></p>
      <p>Ο <b>ΟΗΕ </b>και μεγάλο μέρος της διεθνούς κοινότητας θεωρούν παράνομους τους οικισμούς.</p>
      <p><i>«Αφού εξετάσαμε επιμελώς όλα τα επιχειρήματα αυτής της νομικής διαφωνίας (συμπεράναμε) ότι η ίδρυση αποικιών Ισραηλινών πολιτών στη Δυτική Όχθη δεν αντιτίθεται καθεαυτή στο διεθνές δίκαιο»,</i> είπε ο Πομπέο.</p>
      <p>Ο πρωθυπουργός του <b>Ισραήλ Μπενιαμίν Νετανιάχου </b>χαιρέτισε αμέσως την απόφαση της Ουάσινγκτον για τους οικισμούς τονίζοντας ότι «επανορθώνει μια ιστορική αδικία» ενώ το υπουργείο Εξωτερικών ευχαρίστησε την κυβέρνηση του προέδρου <b>Ντόναλντ Τραμπ </b>για την υποστήριξή της στη χώρα.</p>
      <p>Ο <b>Νετανιάχου</b> είχε προτείνει πρόσφατα την προσάρτηση από το Ισραήλ ενός μέρους των εβραϊκών οικισμών στην κατεχόμενη Δυτική Όχθη.</p>
      <h3>Έντονη η αντίδραση των Παλαιστινίων</h3>
      <p>Την έντονη αντίδραση των <b>Παλαιστινίων </b>και της <b>Ιορδανίας </b>προκάλεσε η απόφαση των <b>ΗΠΑ</b> να αλλάξουν την πολιτική τους απέναντι στους εβραϊκούς οικισμούς στα <b>παλαιστινιακά</b> <b>εδάφη</b>, τους οποίους δεν θεωρούν πλέον <b>παράνομους</b>.</p>
      <p>Ένας εκπρόσωπος του Παλαιστίνιου προέδρου <b>Μαχμούντ Αμπάς</b> είπε ότι η απόφαση της Ουάσινγκτον «είναι πλήρως αντίθετη με το διεθνές δίκαιο». Οι ΗΠΑ <i>"δεν έχουν τα προσόντα ή την άδεια να ακυρώνουν διατάξεις του διεθνούς δικαίου και δεν έχουν το δικαίωμα να νομιμοποιήσουν τους ισραηλινούς οικισμούς"</i>, ανέφερε σε ανακοίνωσή του ο <b>Ναμπίλ Άμπου Ρουντέινα.</b></p>
      <p>Ο υπουργός Εξωτερικών της Ιορδανίας <b>Αϊμάν Σαφάντι </b>προειδοποίησε ότι η αλλαγή στάσης των ΗΠΑ απέναντι στους εβραϊκούς οικισμούς στην κατεχόμενη Δυτική Όχθη θα έχει <i>«επικίνδυνες συνέπειες» </i>στις προοπτικές αναζωογόνησης της ειρηνευτικής διαδικασίας στη Μέση Ανατολή.</p>
      <p>Σε ανάρτησή του στο Twitter ο Σαφάντι χαρακτήρισε παράνομους τους οικισμούς, προσθέτοντας ότι καταστρέφονται οι προοπτικές για μια λύση των δύο κρατών, με την οποία οι Παλαιστίνιοι θα συνυπάρχουν πλάι-πλάι με το Ισραήλ. Η λύση αυτή, σύμφωνα με τις αραβικές χώρες, είναι ο μοναδικός τρόπος για να επιλυθεί αυτή η αραβοϊσραηλινή διένεξη δεκαετιών.</p>
      <h3>Καταδικάζει η Ε.Ε.</h3>
      <p>Η <b>Ευρωπαϊκή Ένωση</b> εξακολουθεί να θεωρεί ότι η εποικιστική δραστηριότητα του Ισραήλ στα κατεχόμενα παλαιστινιακά εδάφη είναι παράνομη με βάση το διεθνές δίκαιο και υπονομεύει τις προοπτικές για μια βιώσιμη ειρήνη στη <b>Μέση Ανατολή.</b></p>
      <p><i>"Η ΕΕ καλεί το Ισραήλ να τερματίσει όλες τις εποικιστικές δραστηριότητες, σύμφωνα με τις υποχρεώσεις του ως δύναμη κατοχής", </i>ανέφερε σε ανακοίνωσή της η επικεφαλής της ευρωπαϊκής εξωτερικής πολιτικής Φεντερίκα Μογκερίνι.</p>
      <p>Λίγο νωρίτερα η Ουάσινγκτον ανακοίνωσε ότι εγκαταλείπει την θέση που διατηρούσε επί 40 χρόνια ότι οι εβραϊκοί οικισμοί δεν συνάδουν με το διεθνές δίκαιο, αναγνωρίζοντας επί της ουσίας το δικαίωμα του Ισραήλ να κατασκευάζει τέτοιους οικισμούς στην κατεχόμενη Δυτική Όχθη.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>