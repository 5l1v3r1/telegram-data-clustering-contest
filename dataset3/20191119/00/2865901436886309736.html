<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/otisao/342902"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Otišao!"/>
    <meta property="og:description" content="Argentinac napustio klub nakon pet godina i svega šest meseci od poraza u finalu Lige šampiona"/>
  </head>
  <body>
    <article>
      <h1>Otišao!</h1>
      <h2>Argentinac napustio klub nakon pet godina i svega šest meseci od poraza u finalu Lige šampiona</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p><b>Maurisio Poketino</b> više nije trener Totenhema. To su večeras najpre objavili svi viđeni engleski mediji, a potom je zvanično potvrdio i londonski klub, koji je sada u potrazi za novim rešenjem na poziciji šefa struke. Argentinskom strategu će na ime obeštećenja pripasti 13.000.000 evra. </p>
      <p><b>Poketino</b> je platio danak lošim rezultatima na početku ove sezone i činjenici da je u potpunosti pogubio konce, a klub je napustio samo šest meseci nakon finala Lige šampiona i poraza od Liverpula na Vandi Metropolitano. Iza sjajnog Argentinca je neverovatan posao u taboru Pevaca.</p>
      <p>Pod njegovim vođstvom Totenhem je za pet godina izrastao u standardnog člana Lige šampiona i ekipu koja se pita za najviši plasman u engleskom fudbalu. Ipak, na početku ove sezone se osetila zasićenost u ekipi, koja se odrazila i na igru, pa je upravni odbor, na čelu sa gazdom kluba <b>Danijelom Levijem</b>, doneo ovu prilično nezahvalnu odluku.<br/>"<b>Prilično smo oklevali prilikom donošenja ove odluke koja nije bila laka. Nažalost, rezultati u u prvenstvu na kraju prošle sezone i početkom ove su bili razočaravajući. Na Upravnom odboru je da donosi teške odluke, a ova je bila izuzetno teška s obzirom na mnoge nezaboravne trenutke koje smo imali sa Maurisiom i njegovim stručni štabom. Ali, ovo radimo u najboljem interesu kluba</b>", poručio je <b>Levi</b>.</p>
      <p><b>Poketino</b> je uradio veliki posao u Londonu, stvorio je snažan tim prepoznatljivu igru, ali su trofeji izostali. Pored finala Lige šampiona odigrao je i jedno finale Liga kupa (sezona 2014/2015), ali je i tu poražen od Čelsija sa 2:0.</p>
      <figure>
        <img src="https://mozzartsport.com/upload/CKEditor/19.11.2019./2019-10-05T125459Z_1667016080_RC1AF7766A00_RTRMADP_3_SOCCER-ENGLAND-BRH-TOT-REPORT.JPG"/>
      </figure>
      <p>Totenhem je ove sezone potpuno podbacio u Premijer ligi, gde se nakon 12 odigranih kola nalazi na razočaravajućoj 14 poziciji na tabeli. Pored <b>Poketina</b> Pevci su se zahvalili i članovima njegovog stučnog štaba <b>Hesusu</b> <b>Perezu</b>, <b>Migelu</b> <b>Dagostinu</b> i <b>Antoniju Himenezu</b>.<br/>"<b>Maurisio i njegov stručni štab će uvek biti deo naše istorije. Izuzetno se divim načinu na koji se odnosio prema teškim vremenima, daleko od domaćeg terena dok smo gradili stadion, kao i zbog topline i pozitivnosti koju nam je doneo. Hteo bih da im zahvalim na svamu što su dali. Oni će ovde uvek biti dobrodošli. Imamo talentovanu ekipu. Moramo da ponovo podignemo energiju i pružimo pozitivnu sezonu našim navijačima. U dogledno vreme ćemo angažovati novi stručni štab</b>", dodao je <b>Levi</b>.</p>
      <p>Krajem prošle godine <b>Poketino</b> je bio ozbiljna želja Reala iz Madrida nakon odlaska <b>Đulena Lopetegija</b>, ali je tada odlučio da ostane veran Totenhemovom projektu, što se na kraju ispostavilo ispravnim potezom jer su Pevci na sjajan način izborili finale elitnog takmičenja. Na početku ove pominjalo se da bi mogao da preuzme Madriđane i zameni <b>Zidana</b>, čiji je tim bio u ozbiljnoj krizi, a nedavno je spominjan i kao jedan od kandidata za klupu minhenskog Bajerna. Ipak, nema sumnje da neće dugo biti bez posla, pošto je i njemu očigledno neophodna ozbiljna promena u ovom trenutku.</p>
      <figure>
        <img src="https://mozzartsport.com/upload/CKEditor/19.11.2019./Dragan-Stojkovic%CC%81-Piksi-1080x1080.jpg"/>
      </figure>
      <p>Foto: <i>Reuters</i></p>
    </article>
  </body>
</html>