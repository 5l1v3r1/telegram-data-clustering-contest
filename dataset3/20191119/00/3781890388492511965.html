<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742381"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T00:45:00+00:00"/>
    <meta property="og:title" content="ตำรวจฮ่องกงเสริมกำลังตรึงเข้มรอบ &quot;โพลียู&quot;"/>
    <meta property="og:description" content="ตำรวจปราบจลาจลเสริมกำลังยกระดับมาตรการปิดล้อมมหาวิทยาลัยฮ่องกงโพลีเทคนิค หลังผู้ประท้วงพยายามหลบหนีออกจากพื้นที่อย่างต่อเนื่อง แต่ยังคงถูกสกัดด้วยแก๊สน้ำตาและกระสุนยาง ด้านสหรัฐชี้คณะผู้บริหารฮ่องกง 'ต้องรับผิดชอบ'"/>
  </head>
  <body>
    <article>
      <h1>ตำรวจฮ่องกงเสริมกำลังตรึงเข้มรอบ "โพลียู"</h1>
      <address>
        <time datetime="2019-11-19T00:45:00+00:00">19 Nov 2019, 00:45</time>
      </address>
      <p>
        <b>ตำรวจปราบจลาจลเสริมกำลังยกระดับมาตรการปิดล้อมมหาวิทยาลัยฮ่องกงโพลีเทคนิค หลังผู้ประท้วงพยายามหลบหนีออกจากพื้นที่อย่างต่อเนื่อง แต่ยังคงถูกสกัดด้วยแก๊สน้ำตาและกระสุนยาง ด้านสหรัฐชี้คณะผู้บริหารฮ่องกง "ต้องรับผิดชอบ"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 19 พ.ย. ว่าตำรวจปราบจลาจลของฮ่องกงยกระดับมาตรการปิดล้อมมหาวิทยาลัยฮ่องกงโพลีเทคนิค ( โพลียู ) เมื่อคืนวันจันทร์ที่ผ่านมา หลังผู้ประท้วงหลายสิบคนพยายามหลบหนีออกจาพื้นที่ ด้วยวิธีการใหม่คือการผูกเชือกโรยตัวลงจากสะพานลอยที่อยู่ใกล้กับมหาวิทยาลัย หลังจากนั้นมีจักรยานยนต์หลายสิบคันมารอรับ ซึ่งเจ้าหน้าที่ระดมยิงทั้งแก๊สน้ำตาและกระสุนยางเพื่อสกัดการหลบหนี ที่มีทั้งสำเร็จและไม่สำเร็จ ทั้งนี้ ตำรวจต้องการให้ผู้ที่อยู่ภายในมหาวิทยาลัยทั้งหมดวางอาวุธและมอบตัวเพื่อเข้าสู่กระบวนการทางกฎหมายในข้อหาก่อการจลาจล<br/> </p>
      <figure>
        <iframe data-src="https://twitter.com/SCMPHongKong/status/1196468752516145152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1196441422464978944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_qcZOkAeSbR075404_533.jpg?v=20191119135?v=9110"/>
      </figure>
      <figure>
        <img src="https://www.dailynews.co.th/admin/upload/20191119/news_vJUumlzscI075418_533.jpg?v=20191119135?v=8609"/>
      </figure>
      <p><b>หน่วยกู้ภัยอพยพผู้ประท้วงที่ได้รับบาดเจ็บออกจากโพลียู</b><br/> </p>
      <figure>
        <img src="https://www.dailynews.co.th/admin/upload/20191119/news_RrEcBYxkSA075424_533.jpg?v=20191119135?v=8589"/>
      </figure>
      <p>  <br/><b>เจ้าหน้าที่ควบคุมผู้ประท้วงที่สมัครใจมอบตัวเดินเรียงแถวออกจากมหาวิทยาลัย</b></p>
      <figure>
        <iframe data-src="https://twitter.com/SCMPHongKong/status/1196456807889350657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม ตำรวจอนุญาตให้รถพยาบาลเข้าไปรับตัวผู้ประท้วงซึ่งได้รับบาดเจ็บออกจากพื้นที่ ด้านโรงพยาบาลควีน เอลิซาเบธ ซึ่งอยู่ใกล้กับโพลียูมากที่สุด เผยสิถิติการรับรักษาผู้ประท้วงจากมหาวิทยาลัยแห่งนี้เพิ่มเป็นอย่างน้อย 116 คนแล้ว หนึ่งในนั้นมีอาการอยู่ในขั้นสาหัส แม้มีรายงานผู้ประท้วงประมาณ 20 คน สมัครใจวางอาวุธและมอบตัวต่อเจ้าหน้าที่ แต่ยังมีผู้ประท้วงฮาร์ดคอร์อีกจำนวนไม่น้อยปักหลักปะทะกับตำรวจอย่างต่อเนื่อง ด้วยการขว้างก้อนอิฐและระเบิดเพลิง ร่วมด้วยการยิงธนูเข้าใส่เจ้าหน้าที่ ตอบโต้การยิงแก๊สน้ำตาของตำรวจ ในเวลาเดียวกันมีรายงานการเกิดระเบิดหลายครั้งบนนถนนหลายสายใกล้กับโพลียู และมีผู้ประท้วงชุดดำกลุ่มหนึ่งซึ่งอาจเป็นกลุ่มที่หลบหนีแนวกั้นของเจ้าหน้าที่ออกไปได้ก่อนหน้านี้ พยายามกลับเข้าสู่มหาวิทยาลัย คาดว่าเพื่อเข้าไปช่วยเหลือหรือเสริมกำลังกับผู้ที่ยังอยู่ภายใน แต่ตำรวจยิงแก๊สน้ำตาและกระสุนยางสกัด โดยผู้ประท้วงที่อยู่ภายนอกถูกจับกุมอย่างต่อเนื่อง<br/> </p>
      <figure>
        <iframe data-src="https://twitter.com/SCMPHongKong/status/1196464860621611009?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191119/news_AWviHzVWxs075438_533.jpg?v=20191119135?v=7695"/>
      </figure>
      <p> </p>
      <figure>
        <iframe data-src="https://twitter.com/StateDept/status/1196525257340801024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านนายไมค์ ปอมเปโอ รมว.กระทรวงการต่างประเทศสหรัฐ กล่าวว่ารัฐบาลอวชิงตันจับตาสถานการณ์ที่โพลียู "ด้วยความวิตกกังวลอย่างยิ่ง" จากความเสี่ยงสูงที่จะเกิดการนองเลือด และเตือนว่าคณะผู้บริหารฮ่องกงของนางแคร์รี แลม "ต้องรับผิดชอบ" ต่อเหตุการณ์รุนแรงทั้งหมด พร้อมทั้งเรียกร้องจีนยึดมั่นตามปฏิญญาจีน-บริติช เพื่อรักษาสัญญาในการมอบเสรีภาพให้กับพลเมืองฮ่องกง ส่วนนายเกิ่ง ส่วง โฆษกกระทรวงการต่างประเทศจีน กล่าวว่า "ใครก็ตาม" ไม่ควรประเมินความมุ่งมั่นของแผ่นดินใหญ่ในการปกป้องอธิปไตยของชาติ และการรักษาเสถียรภาพของฮ่องกง “ต่ำเกินไป”.<br/><br/><b>เครดิตภาพ : REUTERS, AP</b></p>
    </article>
  </body>
</html>