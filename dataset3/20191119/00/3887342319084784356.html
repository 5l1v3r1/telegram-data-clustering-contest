<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238446-cernaka-tesi-bodovy-zisk-mrzi-nestabilita-vykonov"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Černáka teší bodový zisk, mrzí nestabilita výkonov"/>
    <meta property="og:description" content="Rezervný tím MŠK Žilina, pôsobiaci v druhej najvyššej súťaži, figuruje po jesennej časti na piatom mieste spomedzi šestnástich tímov, pričom nazbieral dokopy 28 bodov. V kádri dostalo šancu viacero mladých talentov „šošonov“, ale podporili ho aj skúsenejší futbalisti z prvoligového kádra, napríklad, Viktor Pečovský či Jakub Paur."/>
  </head>
  <body>
    <article>
      <h1>Černáka teší bodový zisk, mrzí nestabilita výkonov</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michal Kolárik</a></address>
      <p>Rezervný tím MŠK Žilina, pôsobiaci v druhej najvyššej súťaži, figuruje po jesennej časti na piatom mieste spomedzi šestnástich tímov, pričom nazbieral dokopy 28 bodov. V kádri dostalo šancu viacero mladých talentov „šošonov“, ale podporili ho aj skúsenejší futbalisti z prvoligového kádra, napríklad, Viktor Pečovský či Jakub Paur.</p>
      <p>O tom, ako sú v klube spokojní s umiestnením žilinského béčka, čo sa možno skrýva za výsledkovou nevyrovnanosťou, a ktorý z hráčov urobil za jeseň najväčší progres, sme sa zhovárali s hlavným trénerom projektu MŠK Žilina B+U19, 43-ročným Petrom Černákom.</p>
      <p><b>Ako ste po jesennej časti spokojný s účinkovaním vášho B-tímu v 2. lige?<br/>Peter Černák:</b> „Čo sa týka samotných zápasov, myslím si, že odhliadnuc od posledných štyroch duelov, v ktorých sme získali iba bod za remízu s Komárnom, môžeme byť spokojní. Jeseň sme končili zápasmi proti súperom zo špicu tabuľky a bolo to náročné. Bodov sme však nazbierali počas jesene dosť. Mrzí ma, že sme nedokázali stabilizovať našu výkonnosť. Veľmi veľa bodov sme postrácali najmä v domácom prostredí, potešujúce boli zase body z ihrísk súperov. Jedným z cieľov v tejto sezóne bola záchrana. Získali sme 28 bodov a máme na záchranu v druhej lige slušný základ. Dúfam, že sa nám na jar podarí zrealizovať náš cieľ.“</p>
      <p><b>Spomedzi B-tímov a rezerv, ktoré v súťaži pôsobia, ste v tabuľke najvyššie…</b><br/>„Na jeseň sa nechcem pozerať iba z pohľadu tabuľky. Dôležitý je bodový zisk a nie to, na ktorom mieste sme skončili. Nepozeráme sa na ostatné B-tímy. U nás spolupráca medzi prvým tímom a rezervou funguje výborne, za čo by som sa chcel poďakovať trénerskému tímu A-mužstva. Takto by to malo byť všade a potom je aj práca opodstatnená.“</p>
      <figure>
        <img src="https://profutbal.sk/static/article/2019/11/5dd39ae59ea84/content/5dd39c626e465.jpg"/>
        <figcaption>Za rezervný tím "šošonov" nastupovali aj hráči z A-tímu či zo staršieho dorastu (foto: jäzva)</figcaption>
      </figure>
      <p><b>Na jeseň ste šli výsledkovo s tímom v niekoľkých vlnách. Výhru vystriedala prehra, po dvoch či štyroch dobrých zápasoch prišli zase dva, resp. štyri nevydarené. Možno to pripísať veľkej obmene kádra, ktorá nastáva, prakticky, pri každom zápase?</b><br/>„Samozrejme, že to má určitý vplyv na naše výkony a výsledky. Máme niekoľkých stabilných hráčov, ku ktorým prichádzajú hráči z A-tímu a z nižších vekových kategórií. Niekedy skladáme zostavu na poslednú chvíľu. Na tento faktor by som to však úplne nezvaľoval. Výsledková nevyrovnanosť sa dá skôr pripísať výkonnosti hráčov v tomto mladom veku, ktorá je kolísavá. Konštantnosť výkonov nebola na požadovanej úrovni, čo nás mrzí, ale je to ďalší podnet na to, aby sme sa zamysleli, prečo tomu tak bolo a snažili sa o jeho odstránenie.“</p>
      <p><b>Na jeseň sa vo vašom tíme prestriedali vyše tri desiatky hráčov. Určite to nie je ľahké pracovať s toľkými futbalistami…</b><br/>„Pracujeme ako projekt „béčka“ a kategórie U19 dohromady a využívame aj hráčov A-tímu, za čo sme veľmi radi. Podľa uznania trénerov sa do nášho druholigového tímu chodili rozohrať alebo nám vypomôcť viacerí hráči prvého mužstva. Niekedy sme však museli siahať aj do nižších kategórií, pretože A-tím hral v ten deň svoj zápas a obmena kádra tak bola skutočne vysoká. Je však iba dobre, že postupne dostávajú šancu hráči z mladších kategórií. Práve to je zmyslom a jedným z cieľov nášho projektu.“</p>
      <p><b>Futbal je kolektívny šport a tréneri neradi niekoho vyzdvihujú do popredia. Napriek tomu, bol v tíme niekto z hráčov, ktorý, podľa vás, urobil na jeseň najväčší progres?</b><br/>„Som rád, že máme kolektív, ktorý ťahá za jeden koniec povrazu a nenarúša ho príchod posíl z A-tímu či chlapcov z najvyššej dorasteneckej kategórie. Samozrejme, nie vždy to vyšlo, ale kolektív určite vytlačil na povrch aj niektoré individuality. Za všetkých spomeniem najmä poľského útočníka Dawida Kurminowskeho, ktorý sa prepracoval už do A-tímu a s deviatimi gólmi patrí k jedným z najlepších strelcov súťaže. Uvidíme, ktorí ďalší hráči dostanú šancu. Musia byť však trpezliví a pracovať naďalej na sebe. Vidia však, že ak pristupujú k futbalu poctivo, šanca môže prísť veľmi rýchlo.“</p>
      <figure>
        <img src="https://profutbal.sk/static/article/2019/11/5dd39ae59ea84/content/5dd39b98b9a9e.jpg"/>
        <figcaption>Peter Černák pôsobí v MŠK Žilina už tri a pol roka. Momentálne je hlavným trénerom žilinskej rezervy, ktorá si po jeseni vydobyla 5. priečku v tabuľke. (foto: jäzva)</figcaption>
      </figure>
      <p><b>Aký bude teraz plán tímu MŠK Žilina B+U19 po skončení jesennej časti?</b><br/>„Chystáme sa odohrať ešte dva prípravné zápasy a budeme až do 13. decembra trénovať. Potom nasleduje prestávka a 8. januára 2020 začína zimná príprava na jarnú časť sezóny. Hráči počas pauzy dostanú individuálne tréningové plány a odporúčania od trénerov. Myslím si, že chlapci budú mať predstavu o tom, čo počas prestávky robiť pre to, aby prišli na prípravu pred jarou nachystaní v čo najlepšej forme a nemuseli sme začínať akoby od začiatku.“</p>
      <p><b>Tabuľka 2. ligy sa po jesennej časti vykryštalizovala do určitej podoby. Koho vy osobne favorizujete na postup, prípadne baráž do najvyššej slovenskej súťaže?</b><br/>„V súťaži je viacero dobrých mužstiev. Vyzdvihnúť jedno je naozaj ťažké, pretože ani tímy z popredia súťaže sa nevyhli zaváhaniam. Sú tam niektoré tímy, ktoré sa postupovými ambíciami netaja a sám som zvedavý, kto to nakoniec bude. Jar bude určite zaujímavá, nielen čo sa týka postupu, ale aj vývoja v druhej polovici tabuľky.“</p>
    </article>
  </body>
</html>