<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/roma_furti_case_fleming_ladro_arnese_oggi_news-4871280.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Roma, ladro seriale al Fleming: ecco come saccheggiava gli appartamenti senza lasciare traccia"/>
    <meta property="og:description" content="Era da qualche giorno che la polizia gli stava dando la caccia. Ieri mattina, è scattata la trappola. Lui è un pregiudicato di 30 anni, specializzato in furti in appartamento. Gli..."/>
  </head>
  <body>
    <article>
      <h1>Roma, ladro seriale al Fleming: ecco come saccheggiava gli appartamenti senza lasciare traccia</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Marco De Risi</a></address>
      <p>Era da qualche giorno che la polizia gli stava dando la caccia. Ieri mattina, è scattata la trappola. Lui è un pregiudicato di 30 anni, specializzato in furti in appartamento. Gli agenti l'hanno sorpreso al quarto piano di via Bevagna, <b>Collina Fleming</b>, mentre stava scassinando la serratura di un appartamento di un commercialista. Perché la polizia stava dando la caccia ad un topo d'appartamento? L'uomo, che vive al <b>Quartaccio</b>, non è un ladro come altri ma un vero specialista nel riuscire ad aprire qualunque tipo di serratura. L'attrezzatura che gli hanno trovato addosso i poliziotti è una conferma. Il ladro aveva alcuni strumenti per ricreare una serratura in tempo reale. Poi con altri grimaldelli apriva la porta di una casa senza neanche lasciare un'effrazione.</p>
      <p>
        <a href="https://www.ilmessaggero.it/roma/news/alessandrino_sfondano_vetrina_market_furto_arrestata_coppia_roma-4868648.html">Roma, sfondano la vetrina di un market e portano via merce per oltre 6mila euro: arrestata coppia</a>
      </p>
      <p>Gli agenti del commissariato <b>Ponte Milvio</b>, ultimamente, avevano raccolto più denunce di furti in appartamento e tutte accomunate dal fatto che i soliti ignoti non avevano lasciato tracce di scasso. Ecco che sono scattati dei controlli mirati in strada. Ieri mattina, gli investigatori hanno riconosciuto il ladro che ha precedenti penali e l'hanno seguito fino a coglierlo in flagranza. Ma la cattura non è stata semplice. Il malvivente si è accorto di essere seguito e si è messo a correre per le scale ed è entrato in uno studio privato. Gli agenti l'hanno sorpreso mentre si nascondeva in una vasca. Quando è stato preso, l'uomo non ha opposto resistenza. È stato portato in commissariato dove è stato perquisito. Così è stato trovato il prezioso materiale da scasso che è stato sequestrato. Gli investigatori sono convinti che l'uomo sia autore di altri furti e per questo ci sono accertamenti in corso.<br/> </p>
      <footer>Ultimo aggiornamento: 10:45<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/fotogallery/roma/roma_ladro_appartamenti_chiave_magica-4872610.html"/>
        <a href="https://www.ilmessaggero.it/roma/news/alessandrino_sfondano_vetrina_market_furto_arrestata_coppia_roma-4868648.html"/>
        <a href="https://www.ilmessaggero.it/roma/news/car_sharing_furti_fermati_due_giovani-4862260.html"/>
      </related>
    </article>
  </body>
</html>