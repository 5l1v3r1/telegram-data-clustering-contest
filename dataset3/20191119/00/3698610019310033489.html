<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-nezakonno-nadav-derzhohoronu-bogdanu-bihus-info-330095_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T00:21:00+00:00"/>
    <meta property="og:title" content="Зеленський незаконно надав держохорону Богдану – Bihus.Info"/>
    <meta property="og:description" content="Керівник ОП користується послугами УДО за кошти платників податків, а на його автомобілі встановлюють номери прикриття."/>
  </head>
  <body>
    <article>
      <h1>Зеленський незаконно надав держохорону Богдану – Bihus.Info</h1>
      <h2>Керівник ОП користується послугами УДО за кошти платників податків, а на його автомобілі встановлюють номери прикриття.</h2>
      <address>
        <time datetime="2019-11-19T00:21:00+00:00">19 Nov 2019, 00:21</time>
      </address>
      <p>Керівника Офісу президента <b><a href="https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html">Андрія Богдана</a></b> за розпорядженням Володимира Зеленського охороняють співробітники Управління державної охорони, повідомляє Bihus.Info. Однак перелік посадових осіб, які мають право користуватися послугами УДО обмежений, і керівника ОП серед них немає. Таким чином, Зеленський надав Богдану УГО незаконно, констатують автори журналістського розслідування.</p>
      <p>За даними журналістів, президент Володимир Зеленський підписав документ про надання очільнику тоді ще Адміністрації державної охорони 26 червня – через місяць після призначення Андрія Богдана на цю посаду.</p>
      <p>Згідно з законом України "Про державну охорону органів державно влади та посадових осіб", військовослужбовці УДО охороняють будівлі Верховної Ради, Кабінету міністрів, Верховного суду, Конституційного суду й усі місця перебування глави держави. Крім президента, охорона УДО автоматично надається керівництву парламенту (спікеру і віце-спікерам), прем'єр-міністру і першому віце-прем'єру, головам Верховного і Конституційного судів, міністру закордонних справ і генеральному прокурору.</p>
      <p>У разі реальної загрози життю, охорона УДО може також надаватися обмеженому колу осіб: народним депутатам, міністрам, керівникам органів виконавчої влади, які не є членами Кабміну, суддям. Але ні голова Адміністрації президента, ні його керівник його Офісу жодного разу не згадуються в законі, що регулює функціонування УДО.</p>
      <p>Автори сюжету нагадали, що співробітники ОП не є держслужбовцями і не мають владних повноважень. Вони не зобов'язані подавати електронні декларації, на них не поширюються обмеження закону про очищення влади (люстрації). Офіс президента – це допоміжний орган, який забезпечує роботу глави держави.</p>
      <p>Осіб, які не мають права користуватися послугами УДО, може охороняти поліція охорони. У тому числі, за кошти клієнта.</p>
      <p>Але Богдана співробітники УДО охороняють за рахунок платників податків. Крім того, автори сюжету зафіксували регулярну зміну номерних знаків на автомобілях Богдана. Зокрема на електрокарі Tesla, в якому Зеленський періодично записує відеозвернення. А номер "АА 4899 АЕ", з яким іноді їздить Tesla Богдана, журналісти "Схем" зафільмували на мікроавтобусі УДО, що охороняв і обслуговував весілля сина генпрокурора Юрія Луценка в 2017 році. Автори розслідування дійшли висновку, що Богдан незаконно користується оперативними номерами прикриття.</p>
      <p>Крім Богдана і тих, кому держохорона належить за законом, УДО охороняє ще й міністра енергетики Олексія Оржеля.</p>
      <p>Як зазначалося вище, президент має право в особливих випадках надавати охорону міністрам. Однак Оржель ухилився від відповіді, чи є зараз загроза його життю.</p>
      <figure>
        <iframe src="https://www.youtube.com/embed/ufCzsOu01tY" width="640" height="360" data-service="Youtube" scrolling="no"/>
      </figure>
      <p>Зазначимо, що прес-марафоні 10 жовтня <b><a href="https://dt.ua/POLITICS/potuzhniy-profesional-zelenskiy-nazvav-umovu-zvilnennya-bogdana-325954_.html">Володимир Зеленський назвав Андрія Богдана "потужним професіоналом" і пообіцяв звільнити керівника ОП</a></b>, якщо того викриють у порушенні закону.</p>
      <p>Голова ОП і колишній адвокат Ігоря Коломойського Андрій Богдан вже встиг стати фігурантом низки медіаскандалів. 23 серпня він гуляв <b><a href="https://dt.ua/POLITICS/na-vesilli-v-sen-trope-bogdan-aktivno-spilkuvavsya-iz-kuratorom-min-yustu-dovbenkom-323113_.html">на весіллі юриста Андрія Довбенка в курортному місті Сен-Тропе</a></b> на Лазурному березі Франції. За даними проекту Yanukovychleaks, Довбенко надавав послуги організації Сергія Курченка. ЗМІ називали Довбенка "смотрящим, який "контролює" приватних та державних виконавців Мін'юсту. За даними Telegram-каналу The Newsroom, серед гостей весілля були також олігарх Павло Фукс; тіньовий господар Одеси Володимир Галантерник; "куратор потоків" в Державній архітектурно-будівельній інспекції Юрій Горовий; депутати від "Слуги народу" Олег Семінський (експартнер Нестора Шуфрича з газовидобувного бізнесу) і Микола Сольський; судді Господарського суду Києва Вікторія Джарти (дочка колишнього "смотрящего" за Кримом часів Віктора Януковича) і Олена Чинчин.</p>
      <p>Істеблішмент США вважає Богдана "токсичним". За даними DT.UA <a href="https://dt.ua/POLITICS/bogdan-priznacheniy-glavoyu-ap-vsuperech-rekomendaciyam-volkera-dzherelo-312023_.html"><b>Курт Волкер категорично не рекомендував Зеленському призначати Богдана</b></a> на посаду глави АП. Юрист Дональда Трампа Руді Джуліані стверджував, що дипломати не радили йому спілкуватися з "рішалою" Богданом.</p>
      <p>Олександр <b><a href="https://dt.ua/POLITICS/danilyuk-u-nas-iz-bogdanom-neprosti-stosunki-325271_.html">Данилюк назвав "складні стосунки" з Богданом однією з причин своєї відставки</a></b> з посади секретаря РНБО. За його словами, у них – ціннісний конфлікт, так як Богдан звик "вирішувати питання".</p>
      <p>У Кабміні Миколи Азарова Богдан був радником прем'єр-міністра q урядовим уповноваженим з питань антикорупційної політики. Саме за це його люструвати в 2014 році. За даними KyivPost, в 2010 році <b><a href="https://dt.ua/POLITICS/kyiv-post-bogdan-mig-tisnuti-na-suddyu-ksu-dlya-rishennya-na-korist-yankuovicha-325786_.html">Богдан нібито чинив незаконний тиск на суддю КСУ Петра Стецюка</a></b>, щоб той підтримав рішення, яке дозволило Віктору Януковичу встановити контроль над Верховною Радою q узурпувати владу.</p>
      <p>Згідно з законом "Про очищення влади", Андрій Богдан не може протягом 10 років працювати на держслужбі з моменту набуття законом чинності (тобто до жовтня 2024 року). Однак 21 травня Володимир <b><a href="https://dt.ua/POLITICS/glavoyu-administraciyi-prezidenta-stav-andriy-bogdan-312022_.html">Зеленський підписав указ про призначення Андрія Богдана главою АП</a></b>.</p>
      <footer>За матеріалами: <a href="https://dt.ua/go/aHR0cDovL2JpaHVzLmluZm8=">bihus.info</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>