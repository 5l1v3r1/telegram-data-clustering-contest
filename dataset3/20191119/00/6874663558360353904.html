<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774034,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="לקראת פריצת דרך? נתניהו וגנץ ייפגשו הערב"/>
    <meta property="og:description" content="ראש הממשלה ויו&quot;ר כחול לבן ייפגשו בלשכת ראש הממשלה על מנת לדון בקידומה של ממשלת אחדות לאומית. מוקדם יותר התקיימה פגישה בין נתניהו וליברמן שהוגדרה כפגישה טובה ועניינית"/>
  </head>
  <body>
    <article>
      <h1>לקראת פריצת דרך? נתניהו וגנץ ייפגשו הערב</h1>
      <h2>ראש הממשלה ויו"ר כחול לבן ייפגשו בלשכת ראש הממשלה על מנת לדון בקידומה של ממשלת אחדות לאומית. מוקדם יותר התקיימה פגישה בין נתניהו וליברמן שהוגדרה כפגישה טובה ועניינית</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צבי זרחיה</a></address>
      <p>ראש הממשלה בנימין נתניהו ויו"ר כחול לבן בני גנץ ייפגשו הערב בשעה 22:00 בלשכת ראש הממשלה בירושלים על מנת לדון בקידומה של ממשלת אחדות לאומית. הפגישה תיערך 26 שעות לפני תום המנדט שניתן לגנץ להרכיב ממשלה. הפגישה נקבעה להיום לאחר שיו"ר ישראל ביתנו ח"כ אביגדור ליברמן הודיע שאם עד מחר בשעה 12:00 בצהריים לא יחתמו הסכמים קואליציוניים בראשי תיבות להקמתה של ממשלת אחדות לאומית אזי "כל אחד לנפשו".</p>
      <p>בשעה 19:15 יפגשו נתניהו וצוות המו"מ של הליכוד בהשתתפות שר התיירות יריב לוין והשר להגנת הסביבה וירושלים זאב אלקין עם נשיא המדינה ראובן ריבלין וידווחו לו על המגעים להקמתה של הממשלה.</p>
      <figure>
        <img src="https://images1.calcalist.co.il/PicServer3/2019/09/17/935940/1NL.jpg"/>
        <figcaption>מימין: בנימין נתניהו ובני גנץ <br/>אבי מועלם</figcaption>
      </figure>
      <p>הבוקר נפגש נתניהו עם יו"ר ישראל ביתנו ח"כ אביגדור ליברמן שלוחץ להקמתה של ממשלת אחדות לאומית. בהודעה משותפת לליכוד ולישראל ביתנו נמסר כי "הפגישה הייתה טובה ועניינית והשניים ימשיכו במאמצים להקמת ממשלת אחדות". לפי שעה לא ברורים הסיכויים להקמתה של ממשלת אחדות לאומית. גורמים פוליטיים טוענים כי גנץ הציע שנתניהו ייצא לנבצרות בעת הגשתו לבית המשפט של כתב האישום כנגדו - אם יוגש בסופו של דבר וכי בליכוד מסרבים לכך. בכחול לבן מוכנים לשבת עם החרדים בממשלה אחת אבל יש להם כמו גם לישראל ביתנו דרישות לחקיקת חוק הגיוס, תחבורה ציבורית בשבת, הנהגת ברית זוגיות, גיור, מתווה הכותל ועוד. החרדים מסרבים להיענות לכל הדרישות ואומרים שלא יוכלו להתפשר בסוגיית השבת, נישואין וגיור. לא מן הנמנע שאם אכן יגיעו נתניהו וגנץ להסכמה אזי החרדים יכנסו לממשלה לאחר שיחוקק חוק הגיוס.</p>
      <p>בליכוד פסלו היום את ההצעה להקים ממשלה צרה בת 63 חברי כנסת בהשתתפות 55 ח"כי גוש הימין וישראל ביתנו. ואולם, אם לא תושג הסכמה על הנהגתה של ממשלת אחדות - הרעיון יועלה שוב.</p>
    </article>
  </body>
</html>