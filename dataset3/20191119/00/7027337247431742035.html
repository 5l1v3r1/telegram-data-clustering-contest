<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699145/%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%DB%8C%DA%A9-%D9%BE%D8%A7%D8%B3%D8%A7%DA%98-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D8%A7%DA%A9%D8%A8%D8%A7%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="آتش‌سوزی یک پاساژ در خیابان اکباتان تهران"/>
    <meta property="og:description" content="سخنگوی آتش‌نشانی تهران از وقوع آتش‌سوزی در یک ساختمان تجاری در خیابان اکباتان خبر داد."/>
  </head>
  <body>
    <article>
      <h1>آتش‌سوزی یک پاساژ در خیابان اکباتان تهران</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038682_765.jpg"/>
      </figure>
      <p>سخنگوی آتش‌نشانی تهران از وقوع آتش‌سوزی در یک ساختمان تجاری در خیابان اکباتان خبر داد.</p>
      <p>سید جلال ملکی در گفت‌وگو با خبرنگار تسنیم با اعلام خبر آتش‌سوزی در یک ساختمان تجاری در خیابان اکباتان، درباره جزئیات این حادثه اظهار کرد: ساعت 20:53 امروز یک مورد حادثه آتش‌سوزی در یک ساختمان تجاری در خیابان اکباتان به سامانه 125 اعلام شد که به سرعت آتش‌نشانان سه ایستگاه آتش‌نشانی به همراه خودروی حامل تجهیزات تنفسی، تشک نجات و نردبان هیدرولیکی به محل حادثه اعزام شدند.</p>
      <p>سخنگوی سازمان آتش‌نشانی و خدمات ایمنی تهران ادامه داد: محل حادثه یک ساختمان تجاری دو طبقه بود که در طبقه همکف آن تعدادی مغازه و در طبقه بالایی تعدادی انبار وجود داشت.</p>
      <p>وی با بیان اینکه آتش‌سوزی در تعدادی از انبارها در طبقه دوم به وقوع پیوسته بود، گفت: انبارها محل نگهداری لوازم اسقاطی تلفن بود و حدوداً 6 تا هفت متر وسعت داشت.</p>
      <p>ملکی افزود: حین رسیدن آتش‌نشانان در پاساژ قفل بود که آتش‌نشانان پس از گشودن در، وارد ساختمان شده و نسبت به اطفای حریق اقدام کردند.</p>
      <p>سخنگوی آتش‌نشانی تهران با اشاره به شدت حریق، متذکر شد: آتش در حال سرایت به سقف شیروانی بود که آتش‌نشانان به سرعت موفق به مهار و اطفای حریق شدند و از گسترش آتش‌سوزی جلوگیری به عمل آمد.</p>
      <p>به گفته وی، هم‌اکنون آتش‌نشانان مشغول لکه‌گیری و ایمن‌سازی محل حادثه هستند و پس از اتمام عملیات کارشناسان آتش‌نشانی به بررسی علت این حادثه خواهند پرداخت.</p>
    </article>
  </body>
</html>