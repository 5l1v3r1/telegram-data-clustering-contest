<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/aixmh-gerapetrith-pros-xrysoxoidh-symfwnhse-me-gerobasilh-oti-yphrxe-ypermetrh-drash-ths-astynomias-sthn-asoee"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="«Αιχμή» Γεραπετρίτη προς Χρυσοχοΐδη - Συμφώνησε με Γεροβασίλη ότι υπήρξε υπέρμετρη δράση της Αστυνομίας στην ΑΣΟΕΕ"/>
    <meta property="og:description" content="Διαφοροποιήσεις στη Νέα Δημοκρατία όσον αφορά την επέμβαση των αστυνομικών δυνάμεων κατά την πρόσφατη επιχείρηση στην ΑΣΟΕΕ."/>
  </head>
  <body>
    <article>
      <h1>«Αιχμή» Γεραπετρίτη προς Χρυσοχοΐδη - Συμφώνησε με Γεροβασίλη ότι υπήρξε υπέρμετρη δράση της Αστυνομίας στην ΑΣΟΕΕ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Διαφοροποιήσεις στη Νέα Δημοκρατία όσον αφορά την επέμβαση των αστυνομικών δυνάμεων <a href="https://www.documentonews.gr/article/entash-kai-traymaties-apo-thn-eisbolh-twn-mat-sthn-asoee-poreia-diamartyrias-to-apogeyma-photos-video">κατά την πρόσφατη επιχείρηση στην ΑΣΟΕΕ</a>.</h4>
      <p>Κατά τη συνέντευξη της Γραμματέα της Κ.Ο. του ΣΥΡΙΖΑ,<b> Όλγας Γεροβασίλη </b>στην τηλεόραση της ΕΡΤ και στην Όλγα Τρέμη ο υπουργός Επικρατείας, <b>Γιώργος Γεραπετρίτης </b>εμφανίστηκε να συμφωνεί για «υπέρμετρη δράση της αστυνομίας μετά το σπάσιμο της αλυσίδας» (σ.σ. στην ΑΣΟΕΕ), θέση που εκθέτει τον υπουργό Προστασίας του Πολίτη Μιχάλη Χρυσοχοίδη. Σημειώνεται πως και η υπουργός Παιδείας,<b> </b><a href="https://www.documentonews.gr/article/h-keramews-rixnei-to-mpalaki-ston-xrysoxoidh-gia-thn-eisbolh-sthn-asoee"><b>Νίκη Κεραμέως</b> είχε δηλώσει άγνοια και είχε κρατήσει αποστάσεις από την «επιχείρηση» του Μιχάλη Χρυσοχοΐδη.</a></p>
      <p>Σε ερωτήσεις σχετικά με την ΑΣΟΕΕ και το Πανεπιστημιακό Άσυλο, η κ. Γεροβασίλη σημείωσε τα εξής:</p>
      <p><i>«Υπάρχει μία στοχευμένη ρητορική η οποία έχει ξεκινήσει από όταν ήμασταν κυβέρνηση. Αυτή λέει πως ο ΣΥΡΙΖΑ ταυτίζεται με τους παραβατικούς, με τους εγκληματίες, τους μπαχαλάκηδες, με την τρομοκρατία και ό,τι άλλο»</i> και υπογράμμισε ότι γίνεται μία προσπάθεια απαξίωσης ώστε να τελειώνει η Νέα Δημοκρατία με το ΣΥΡΙΖΑ και την αριστερά.</p>
      <p><i>«Η αλήθεια όμως απέχει πολύ από αυτό και υπάρχει και πραγματική ζωή πέραν της επιθυμίας»</i> σχολίασε η κ. Γεροβασίλη και συμπλήρωσε ότι <i>«κατά την διακυβέρνηση του ΣΥΡΙΖΑ για 4,5 χρόνια (και από την θέση μου ως υπουργού Προστασίας του Πολίτη) οι πράξεις και οι επιχειρήσεις μας δείχνουν το ποιοι είμαστε. Και είχαμε πολύ σοβαρά αποτελέσματα στην αντιμετώπιση της παραβατικότητας όλων των εκδοχών».</i></p>
      <p>Σε διάλογο που άνοιξε για τις εκκενώσεις κτιρίων που έγιναν επί ΣΥΡΙΖΑ, η κ. Γεροβασίλη σημείωσε ότι η ουσιαστική και σοβαρή συζήτηση η οποία πρέπει να γίνει στον δημόσιο διάλογο είναι <i><b>«τι εννοούμε ως ασφάλεια του πολίτη και κατά πόσον η αστυνομία λειτουργεί με κανόνες δικαίου. Εμείς με αυτή την λογική λειτουργήσαμε»</b></i>, συμπλήρωσε η κ. Γεροβασίλη και απευθύνθηκε στον κ. Γεραπετρίτη, επισημαίνοντας ότι θα γνωρίζει και ο ίδιος <i>«ότι η δημόσια διοίκηση για να είναι συμβατή με το νόμο πρέπει να ακολουθεί ορισμένες αρχές. Εκείνη της αποτελεσματικότητας, του κατά πόσον είναι πρόσφορο το μέσο που χρησιμοποιείται και αν χρησιμοποιείται η αρχή της αναλογικότητας».</i></p>
      <p>
        <b>Διαβάστε επίσης:<i> </i><a href="https://www.documentonews.gr/article/to-termatise-h-domna-opla-apo-thn-asoee-pswnizei-o-stratos-ths-syrias-video">Το τερμάτισε η Δόμνα! Όπλα από την ΑΣΟΕΕ «ψωνίζει» ο στρατός της Συρίας (Video)</a></b>
      </p>
      <p>Σε ερώτηση των δημοσιογράφων κατά πόσο συμφωνεί με την παρέμβαση της αστυνομίας στο υπόγειο της ΑΣΟΕΕ η κ. Γεροβασίλη απάντησε: <i>«Απολύτως ναι. Το θεωρώ αυτονόητο».</i> <b>Επεσήμανε, όμως, παράλληλα ότι αυτή η επιχείρηση της αστυνομίας δεν οδήγησε σε εξάρθρωση κάποιου κέντρου παραεμπορίου ή κυκλώματος ναρκωτικών.</b></p>
      <p>Στην συζήτηση η οποία ακολούθησε για το πανεπιστημιακό άσυλο, η κ. Γεροβασίλη υπογράμμισε ότι <i>«Το να μπαίνουν και βγαίνουν άνθρωποι σε ένα δημόσιο χώρο δε με βρίσκει να διαφωνώ. Οι παραβατικές συμπεριφορές εντός του πανεπιστημίου είναι αυτές που συνιστούν πρόβλημα. Αυτό δεν σημαίνει ότι θα ποινικοποιήσουμε συλλήβδην τη ζωή ενός πανεπιστημίου. Ο προηγούμενος νόμος ασύλου δεν ήταν αιτία κακών. Η αστυνομία μπορούσε να παρέμβει με ενημέρωση από τις πρυτανικές αρχές»</i> είπε η κ. Γεροβασίλη και θύμισε την επιτυχημένη επιχείρηση της αστυνομίας στο ΑΠΘ επί δικής της υπουργίας.</p>
      <p>Επανερχόμενης της συζήτησης στην επέμβαση της αστυνομίας στην ΑΣΟΕΕ, η κ. Γεροβασίλη έθεσε το ερώτημα στον κ. Γεραπετρίτη για τον τρόπο που ενήργησε η αστυνομία: <i><u>«Τηρήθηκε η αρχή της αναλογικότητας βάσει της οποίας πρέπει να λειτουργεί η αστυνομία κ. Γεραπετρίτη, όταν για μία κλειδαριά ψεκάζονται 200 φοιτητές;» </u></i>Ο κ. Γεραπετρίτης συμφώνησε με την κ. Γεροβασίλη ότι υπήρξε <i><b>«υπέρμετρη δράση της αστυνομίας μετά το σπάσιμο της αλυσίδας»</b></i> λέγοντας χαρακτηριστικά: <i><b>«Έχετε δίκιο». </b></i></p>
      <p>
        <b>Διαβάστε επίσης: <a href="https://www.documentonews.gr/article/wmh-bia-matatzh-kata-diadhlwtrias-exw-apo-thn-asoee-video">Ωμή βία ΜΑΤατζή κατά διαδηλώτριας έξω από την ΑΣΟΕΕ (Video)</a></b>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/19/5dd3b376825e6309f96a4772.jpg"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>