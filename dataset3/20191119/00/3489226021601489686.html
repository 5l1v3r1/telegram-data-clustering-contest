<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/oi-protaseis-ths-ebdomadas"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Οι προτάσεις της εβδομάδας"/>
    <meta property="og:description" content="Οι δικές μας επιλογές που δεν ταυτίζονται απαραίτητα με τις επιλογές που επιβάλλει η κεντρική κατεύθυνση της εποχής. Μουσικά γεγονότα, εικαστικές συναντήσεις, πολιτιστικά events από όλη την Ελλάδα (γιατί για την εφημερίδα Ελλάδα δεν είναι μόνο η Αθήνα): όπου θεωρούμε ότι καλό είναι να βρεθείτε και να συμμετάσχετε για να μοιραστείτε στη συνέχεια την εμπειρία σας με φίλους και γνωστούς."/>
  </head>
  <body>
    <article>
      <h1>Οι προτάσεις της εβδομάδας</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Οι δικές μας επιλογές που δεν ταυτίζονται απαραίτητα με τις επιλογές που επιβάλλει η κεντρική κατεύθυνση της εποχής. Μουσικά γεγονότα, εικαστικές συναντήσεις, πολιτιστικά events από όλη την Ελλάδα (γιατί για την εφημερίδα Ελλάδα δεν είναι μόνο η Αθήνα): όπου θεωρούμε ότι καλό είναι να βρεθείτε και να συμμετάσχετε για να μοιραστείτε στη συνέχεια την εμπειρία σας με φίλους και γνωστούς.</h4>
      <h3>Μπαρόκ μουσική στη Θεσσαλονίκη</h3>
      <p>Για τρίτη χρονιά πραγματοποιείται στο Μέγαρο Μουσικής Θεσσαλονίκης το Φεστιβάλ Μπαρόκ Μουσικής, σε καλλιτεχνική επιμέλεια του βιολοντσελίστα Δήμου Γκουνταρούλη. Φέτος το φεστιβάλ παρουσιάζει έργα γνωστών συνθετών του μπαρόκ, ενώ ανοίγει τον ορίζοντά του διευρύνοντας το ρεπερτόριο και τα χρονικά του όρια προς τα πίσω με αναγεννησιακή θρησκευτική μουσική και προς τα εμπρός με κλασική μουσική δωματίου από το δεύτερο μισό του 18ου αιώνα. Παράλληλα προσκαλεί για πρώτη φορά δύο σημαντικά ευρωπαϊκά σχήματα μπαρόκ μουσικής: το σύνολο La Vaghezza και το σύνολο Musica ad Rhenum του φλαουτίστα Jed Wentz.</p>
      <h3>Δύο βραδιές με τους Waterboys</h3>
      <p>Οι Waterboys θα εμφανιστούν για δύο βραδιές στη σκηνή του Piraeus 117 Academy. H ροκ μπάντα που με τη μελωδικότητα και τον λυρισμό της σημάδεψε τις δεκαετίες του ’80 και του ’90 παραμένει ευρηματική και δραστήρια. Εχοντας στις αποσκευές της τον τελευταίο της δίσκο με τίτλο «Where the action is» γυρίζει ξανά τον κόσμο για να γεμίσει με μουσική τις περιπέτειές μας. Οι Waterboys δημιουργήθηκαν στο Εδιμβούργο το 1983 από τον Σκωτσέζο μουσικό Mάικ Σκοτ και το όνομά τους το εμπνεύστηκε από το τραγούδι του Λου Ριντ «The kids». Η ιστορία τους είναι πρακτικά συνυφασμένη με τη μουσική υπόσταση και πορεία του Μάικ Σκοτ, ο οποίος εκτός από ιδρυτικό μέλος είναι και η ψυχή του συγκροτήματος. Από το 1983 έως σήμερα έχουν κυκλοφορήσει συνολικά 15 άλμπουμ, ενώ τελευταία φορά επισκέφτηκαν τη χώρα μας πριν από δέκα χρόνια.</p>
      <h3>Αφιέρωμα στον Γεώργιο Σκληρό</h3>
      <p>Στον εισηγητή των μαρξιστικών ιδεών και της κοινωνιολογικής ανάλυσης στην Ελλάδα είναι αφιερωμένη η δεύτερη εκδήλωση του κύκλου «Λόγος 7» της Εθνικής Βιβλιοθήκης της Ελλάδος, με τίτλο «Γεώργιος Σκληρός, 100 χρόνια από τον θάνατό του». Την επιμέλεια των εκδηλώσεων έχει ο Σταύρος Ζουμπουλάκης. Στην εκδήλωση θα μιλήσουν οι Βίκυ Καραφουλίδου και Γιάννης Κουμπουρλής.</p>
      <h3>Billy Harper Quintet στο Half Note Jazz Club</h3>
      <p>Ο σαξοφωνίστας από το Τέξας έρχεται για πρώτη φορά ως lead στο Half Note Jazz Club και στην Αθήνα. Ο Μπίλι Χάρπερ προχώρησε καθαρά στα βήματα του μεγάλου Τζον Κολτρέιν και διακρίθηκε σε κάθε περίπτωση – από τη σκηνή των rhythm &amp; blues του Τέξας, από όπου ξεκίνησε, έως την ορχήστρα του Γκιλ Εβανς, με την οποία άρχισε να δείχνει την πραγματική του αξία στη μουσική και στον αυτοσχεδιασμό. Ο Χάρπερ έχει μια γερή βάση στο γκόσπελ και το μπλουζ και το παίξιμό του χαρακτηρίζεται από δύναμη και εκφραστική άνεση που τον πηγαίνει έως τα όρια της free – τα οποία σχεδόν ποτέ δεν υπερβαίνει.</p>
      <h3>5η Έκθεση Κεραμικής από την Ομάδα Κεραμέων Ίχνη</h3>
      <p>Η Ομάδα Κεραμέων Ιχνη, την οποία απαρτίζουν οι κεραμίστες Βασίλειος Αναστασόπουλος, Χαρούλα Κοροπούλη, Μαριλένα Λιβιεράτου, Βασίλης Παπαϊωάννου και Ηλίας Χριστόπουλος, διοργανώνει στην Αγορά Αργύρη στην Πάτρα την 5η Εκθεση Κεραμικής, στην οποία παίρνουν μέρος με πρωτότυπα έργα 40 Ελληνες κεραμίστες, μεταξύ των οποίων η Μάνια Αγγέλου, η Μυρτώ Κόλλια, ο Βασίλης Παπαϊωάννου και ο Ηλίας Χριστόπουλος. Ο θεατής θα έχει την ευκαιρία να διαπιστώσει μέσα από τα έργα των κεραμιστών τις δυνατότητες του πηλού, ο οποίος σε συνδυασμό με την έμπνευση του κάθε κεραμίστα και με διαφορετικές τεχνικές κατασκευής, διακόσμησης και ψησίματος δίνει διαφορετικό αποτέλεσμα.</p>
      <h3>Τραγούδια και χοροί από την Αρμενία</h3>
      <p>Η μουσική παράδοση της Αρμενίας είναι τεράστια και ιδιαίτερα αγαπητή στη χώρα μας. Το παραδοσιακό μουσικό της όργανο, το ντουντούκ, είναι διάσημο σε όλο τον κόσμο. Μια σπουδαία ορχήστρα παραδοσιακής μουσικής, η Naregatsi Orchestra of Armenia, έρχεται στην Αθήνα στις 20 Νοεμβρίου. Με δεξιοτέχνες μουσικούς στο ούτι και το ντουντούκ αλλά και με δεξιοτέχνες τραγουδιστές και χορευτές θα ταξιδέψει το κοινό στα υψίπεδα του όρους Αραράτ με οδηγό τα αρμενικά τραγούδια.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>