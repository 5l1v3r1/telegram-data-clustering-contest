<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/telesidikh-katadikh-gia-thn-paraomada-ths-eyp-dikaiwsh-meta-apo-7-xronia-gia-ton-kwsta-baxebanh-sthn-ypothesh-aggelakh"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Τελεσίδικη καταδίκη για την παραομάδα της ΕΥΠ - Δικαίωση μετά από 7 χρόνια για τον Κώστα Βαξεβάνη στην υπόθεση Αγγελάκη"/>
    <meta property="og:description" content="Καταδικάστηκαν από το Εφετείο ο πρώην πράκτορας της ΕΥΠ Κώστας Αγγελάκης και ο συνεργάτης του για τις πλαστές αποδείξεις με τις οποίες μεθοδεύτηκε η δολοφονία χαρακτήρα του Κώστα Βαξεβάνη. Για δολοφονία χαρακτήρα του δημοσιογράφου έκανε λόγο και η εισαγγελέας της έδρας που ζήτησε επίσης, με μια αγόρευση - κόλαφο, την καταδίκη τους."/>
  </head>
  <body>
    <article>
      <h1>Τελεσίδικη καταδίκη για την παραομάδα της ΕΥΠ - Δικαίωση μετά από 7 χρόνια για τον Κώστα Βαξεβάνη στην υπόθεση Αγγελάκη</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Καταδικάστηκαν από το Εφετείο ο πρώην πράκτορας της ΕΥΠ Κώστας Αγγελάκης και ο συνεργάτης του για τις πλαστές αποδείξεις με τις οποίες μεθοδεύτηκε η δολοφονία χαρακτήρα του Κώστα Βαξεβάνη. Για δολοφονία χαρακτήρα του δημοσιογράφου έκανε λόγο και η εισαγγελέας της έδρας που ζήτησε επίσης, με μια αγόρευση - κόλαφο, την καταδίκη τους.</h4>
      <h3>Η απόφαση</h3>
      <p>Ο πρώην πράκτορας της ΕΥΠ Κώστας Αγγελάκης και ο συνεργάτης του Σοφοκλής Κουκουλίτσιος κρίθηκαν ένοχοι για ηθική αυτουργία στην πλαστογραφία και τη χρήση πλαστού εγγράφου. Η τελική ποινή κατά συγχώνευση από τα δύο χρόνια που τους επιβλήθηκε αρχικά είναι 18 μήνες στον καθένα.</p>
      <p>Σε 6 μήνες καταδικάστηκε η Μ.Ξ. ως φυσικός αυτουργός της πλαστογραφίας.</p>
      <figure>
        <iframe data-src="https://twitter.com/KostasVaxevanis/status/1196852726036078593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο δικηγόρος που υποστήριξε την κατηγορία στο δικαστήριο, νομικός σύμβουλος του Documento, Γιάννης Απατσιδης, δήλωσε μετά την καταδίκη των κατηγορουμένων :</p>
      <p>
        <i>«Το μόνο που έχω είναι δηλώσω είναι ότι επιτέλους υπάρχει και αποδόθηκε δικαιοσύνη από δικαστές που, πάνω απ' όλα είναι άνθρωποι, πράττοντας κάθε τι υπεράνθρωπο για μια υπόθεση που κινδύνευε να παραγραφεί για λόγους που διερευνώνται. Αυτή η υπόθεση δεν θα υπήρχε σήμερα εάν δεν υπήρχε η έφεση της Εισαγγελέων Εφετών Αθηνών, κυρίας Ελένης Σίσκου, με την οποία τέθηκαν τα θεμέλια για την ακύρωση της πρωτοβάθμιας εκτρωματικής απόφασης»</i>
      </p>
      <h3>Η αγόρευση της εισαγγελέως</h3>
      <p>Την καταδίκη του πρώην διοικητή της ΕΥΠ, Κώστα Αγγελάκη και του πρώην συνεργάτη της ΕΥΠ, Σοφοκλή Κουκουλίτσιου ζήτησε στην αγόρευση της κόλαφο η εισαγγελέας της έδρας του δικαστηρίου στο οποίο δικάζονται για δεύτερη φορά για ηθική αυτουργία σε πλαστογραφία και χρήση πλαστού εγγράφου. ΟΙ κατηγορίες αφορούν την πολύκροτη υπόθεση των πλαστών αποδείξεων της ΕΥΠ που είδαν το φως της δημοσιότητας το 2012 και εμφάνιζαν ως δήθεν έμμισθους της ΕΥΠ τον Κώστα Βαξεβάνη και άλλους δημοσιογράφους.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/19/5dd42988825e63087251fcd4.jpg"/>
      </figure>
      <p>Η εισαγγελέας της έδρας ζήτησε την καταδίκη των Αγγελάκη και Κουκουλίτσιου τονίζοντας μεταξύ άλλων ότι «δημιούργησαν τις πλαστές αποδείξεις για να χτυπήσουν τον Κ. Βαξεβάνη ο οποίος είχε κάνει αποκαλύψεις για τη δράση τους».</p>
      <p>Αυτό ήταν το κίνητρο σύμφωνα με την εισαγγελέα της έδρας, η οποία επισήμανε ότι οι δύο κατηγορούμενοι εκμεταλλεύτηκαν τη σχέση τους με την ΕΥΠ και τα Μέσα που είχαν για να χτυπήσουν το δημοσιογράφο, ενώ αναφέρθηκε και σε τυχόν άλλη διάσταση της υπόθεσης, καθώς υποστήριξε ότι είναι πολύ πιθανόν όλα αυτά να έγιναν για να αποκομίσουν χρήματα.</p>
      <p>Ιδιαίτερα ενδιαφέρουν παρουσιάζουν τα έγγραφα που κατέθεσε κατά τη διάρκεια της διαδικασίας ο συνήγορος της πολιτικής αγωγής, Γιάννης Απατσίδης που αποδεικνύουν πως η προστατευόμενη μάρτυρας Μ.Ξ. όσο ήταν σε εξέλιξη οι επιχειρήσεις που αποκάλυψε τότε, βρισκόταν σε τηλεφωνική επαφή με Αγγελάκη και Κουκουλίτσιο.</p>
      <p>Πριν μερικές μέρες μάλιστα οι Κ. Αγγελάκης και Σοφοκλής Κουκουλίτσιος καταδικάστηκαν σε ποινή φυλάκισης έξι μηνών, για παρακολούθηση της Αγγελικής Αγούλου, της πρώην διευθύντριας υποκαταστήματος της Τράπεζας Πειραιώς στη Ζάκυνθο. Αγγελάκης και Κουκουλίτσιος κατείχαν μάλιστα φωτογραφίες της και άλλα προσωπικά της δεδομένα (τηλέφωνα που καλούσε, επικοινωνίες και συναντήσεις που είχε, περιουσιακά της στοιχεία κ.α) τα οποία επρόκειτο να χρησιμοποιήσουν αργότερα σε επιχείρηση συκοφάντησης εναντίον της.</p>
      <h3>Πως ξεκίνησε</h3>
      <p>Πρόκειται για την πολύκροτη υπόθεση των πλαστών αποδείξεων της ΕΥΠ που είδαν το φως της δημοσιότητας το 2012, εν μέσω δημοσιευμάτων του περιοδικού Hot Doc αλλά και του διεθνούς πρακτορείου Reuters για την προβληματική και αδιαφανή λειτουργία του ελληνικού τραπεζικού συστήματος.</p>
      <p>Οι εν λόγω αποδείξεις εμφάνιζαν δήθεν ως έμμισθους της υπηρεσίας μυστικών υπηρεσιών, γνωστούς δημοσιογράφους, μεταξύ των οποίων τους Βασίλη Χήτο, Κώστα Βαξεβάνη, Ιωάννα Μάνδρου, Τάσο Τέλλογλου κ.α.</p>
      <p>Οι πλαστές αποδείξεις δημοσιεύτηκαν σε διάφορες εφημερίδες και blogs όπως το περιβόητο fimotro του Γιάννη Παπαγιάννη. Για την ανάρτηση αυτή, ο Γιάννης Παπαγιάννης έχει ζητήσει συγγνώμη από τον Κώστα Βαξεβάνη.</p>
      <p>Να σημειωθεί πως η διαδικασία της έρευνας για τις πλαστές αποδείξεις της ΕΥΠ ξεκίνησε έπειτα από καταγγελία του Κώστα Βαξεβάνη στην εισαγγελία.</p>
      <h3>Η πρώτη δίκη</h3>
      <p>Ο πρώην διοικητής της ΕΥΠ, Κώστας Αγγελάκης και ο πρώην συνεργάτης της ΕΥΠ, Σοφοκλής Κουκουλίτσιος παραπέμφθηκαν σε δίκη για ηθική αυτουργία σε πλαστογραφία και χρήση πλαστού εγγράφου. Μαζί τους είχε κατηγορηθεί και η Μ.Ξ., υπάλληλος που είχε προσλάβει ο πρώτος για την «επιχείρηση» και που μέσω των καταθέσεών της αποκαλύφτηκε πλήρως το τι γινόταν.</p>
      <p>Η πρώτη δίκη στο Τριμελές Πλημμελειοδικείο Αθηνών είχε ξεκινήσει το Σεπτέμβριο του 2018 με τους Κώστα Αγγελάκη και Σοφοκλή Κουκουλίτσιο να αθωώνονται και να καταδικάζεται μόνο η πρώην συνεργάτη τους Μ.Ξ ως φυσική αυτουργός της πλαστογραφίας. Ωστόσο η εισαγγελέας Εφετών, Ελένη Σίσκου ,κατέθεσε έφεση κατά του αθωωτικού σκέλους της απόφασης με αποτέλεσμα Αγγελάκης και Κουκουλίτσιος να δικαστούν εκ νέου.</p>
      <h3>Έτσι έγινε η αποκάλυψη</h3>
      <p>Στις 9 Σεπτεμβρίου του 2012, πέντε άτομα, εισέβαλαν στο σπίτι του δημοσιογράφου Κώστα Βαξεβάνη, στήνοντάς του καρτέρι. Ο Βαξεβάνης τους αντιλήφθηκε και ειδοποίησε την αστυνομία η οποία δεν κατάφερε να τους συλλάβει. Τις επόμενες ημέρες η ΕΛΑΣ υποβάθμισε την ενέδρα σε απόπειρα διάρρηξης και δεν κάλεσε αρχικώς κανέναν μάρτυρα από όσους είδαν το περιστατικό να καταθέσει. Μόνο όταν το θέμα έφτασε στη Βουλή, κλήθηκαν οι μάρτυρες.</p>
      <p>Μερικές μέρες μετά την ενέδρα, μια γυναίκα εμφανίστηκε στο HOT DOC και αποκάλυψε πως δούλευε για μια ομάδα υπαλλήλων της ΕΥΠ, οι οποίοι είχαν νοικιάσει γραφεία κοντά στα γραφεία του HOT DOC και έχοντας πάρει εντολή από τραπεζίτες, σχεδίαζαν να εξοντώσουν αρχικώς ηθικά και στη συνέχεια βιολογικά τον Κώστα Βαξεβάνη αλλά να συκοφαντήσουν και άλλους δημοσιογράφους οι οποίοι χαρακτηρίζονταν «εχθρικοί».</p>
      <p>Αποκάλυψε πως η ίδια με εντολή του πράκτορα της ΕΥΠ ,Κώστα Αγγελάκη και του συνεργού του Σοφοκλή Κουκουλίτσιου, έφτιαξε πλαστές αποδείξεις που εμφάνιζαν τους δημοσιογράφους ως χρηματοδοτούμενους από την ΕΥΠ και τις διοχέτευσαν σε φιλικούς τους δημοσιογράφους για αξιοποίηση. Μια σειρά φωτοτυπιών με πλαστές αποδείξεις στάλθηκαν στην ΕΣΗΕΑ, ενώ άλλες μεμονωμένα στον συγκρότημα του Κουρή.</p>
      <p>Η γυναίκα που έκανε τις αποκαλύψεις δέχθηκε να κάνει επίσημη γραφολογική εξέταση που απέδειξε πως έλεγε την αλήθεια, ήταν δηλαδή η πλαστογράφος. Τα στοιχεία όλα κατατέθηκαν επίσημα στην Εισαγγελία. η μάρτυρας κατέθεσε και επισήμως μπαίνοντας σε πρόγραμμα προστασίας μαρτύρων.</p>
      <p>
        <b>Δείτε τα βίντεο με όσα κατέθεσε on camera η Μ.Ξ.</b>
      </p>
      <figure>
        <iframe src="https://www.youtube.com/embed/nNaFLUSJkTw" width="480" height="270" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/NNGsjwBWZAE" width="480" height="270" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/MeNzbng7CM4" width="480" height="270" data-service="Youtube" scrolling="no"/>
      </figure>
      <p>
        <b>Καμπάνα και από το Εφετείο για την υπόθεση Αγούλου</b>
      </p>
      <p>Υπενθυμίζεται ότι πριν μερικές μέρες Κ. Αγγελάκης και Σοφοκλής Κουκουλίτσιος καταδικάστηκαν σε ποινή φυλάκισης έξι μηνών, για κατοχή και επεξεργασία προσωπικών δεδομένων τα οποία θα χρησιμοποιούσαν στη συνέχεια για να συκοφαντήσουν την πρώην διευθύντριά υποκαταστήματος της Τράπεζας Πειραιώς, Αγγελική Αγούλου.</p>
      <p>Το Εφετείο επέβαλε την ίδια ακριβώς ποινή με το Πρωτόδικο Δικαστήριο, επικυρώνοντας έτσι και την Πρωτόδικη κρίση. Η δίωξη κατά των δύο είχε ασκηθεί έπειτα από αναφορά του δημοσιογράφου και εκδότη Κώστα Βαξεβάνη στον εισαγγελέα και η τελεσίδικη κρίση της Δικαιοσύνης καταδεικνύει ότι οι δύο καταδικασθέντες είχαν συγκροτήσει μία ομάδα στην ΕΥΠ οποία είχε αναπτύξει παραθεσμική και παράνομη λειτουργία.</p>
      <p>Η υπόθεση αφορά στην παρακολούθηση της Αγγελικής Αγούλου, σύμφωνα με προστατευόμενο μάρτυρα ο οποίος εργαζόταν για τον πρώην πράκτορα της ΕΥΠ, της πρώην διευθύντριας υποκαταστήματος της Τράπεζας Πειραιώς στη Ζάκυνθο. Αγγελάκης και Κουκουλίτσιος κατείχαν μάλιστα φωτογραφίες της και άλλα προσωπικά της δεδομένα (τηλέφωνα που καλούσε, επικοινωνίες και συναντήσεις που είχε, περιουσιακά της στοιχεία κ.α) τα οποία επρόκειτο να χρησιμοποιήσουν αργότερα σε επιχείρηση συκοφάντησης εναντίον της.</p>
      <p>
        <b>Διαβάστε επίσης: </b>
        <b>
          <a href="https://www.documentonews.gr/article/enoxh-aggelakh-gia-tis-plastes-apodeixeis-ths-eyp-proteine-h-eisaggeleas">Ενοχή Αγγελάκη για τις πλαστές αποδείξεις της ΕΥΠ πρότεινε η εισαγγελέας</a>
        </b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>