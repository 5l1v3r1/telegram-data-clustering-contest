<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10722--mimo-zari-reflektoru-egyptan-ziskal-na-jedinem-miste-uz-16-titulu"/>
    <meta property="og:site_name" content="Tenisový svět"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Mimo záři reflektorů. Egypťan získal na jediném místě už 16 titulů!"/>
    <meta property="og:description" content="Někdy není od věci nahlédnout mimo největší tenisová klání, protože i na menších turnajích se občas skrývají zajímavé příběhy. Jeden z nich píše od února 2016 Karim-Mohamed Maamoun, který si obzvlášť oblíbil jednu lokalitu, v níž si šestnáctkrát dokráčel pro titul."/>
  </head>
  <body>
    <article>
      <h1>Mimo záři reflektorů. Egypťan získal na jediném místě už 16 titulů!</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Někdy není od věci nahlédnout mimo největší tenisová klání, protože i na menších turnajích se občas skrývají zajímavé příběhy. Jeden z nich píše od února 2016 Karim-Mohamed Maamoun, který si obzvlášť oblíbil jednu lokalitu, v níž si šestnáctkrát dokráčel pro titul.</b>
      </p>
      <p>Jméno Karim-Mohamed Maamoun asi většině tenisových fanoušků nic neříká. Tento osmadvacetiletý Egypťan se pohybuje ve čtvrté stovce v žebříčku, přičemž nikdy nebyl výše než na 225. místě. Pozornější příznivci českých tenistů si možná vybaví jeho nedávné těsné vítězství ve finále ITF turnaje v egyptském Šarm aš-Šajch nad Markem Gengelem.</p>
      <p>Právě zmíněná lokalita se zapsala zlatým písmem do kariéry Maamouna, kterého mohli čeští tenisoví příznivci vidět na letošních challengerech v Prostějově, Praze a Liberci (na dvou z nich porazil Adama Pavláska). Egypťan se může pyšnit tím, že v Šarm aš-Šajch, kde se hraje turnaj s dotací 15 tisíc amerických dolarů na tvrdém povrchu, získal od února 2016 neuvěřitelných 16 titulů!</p>
      <p>Egypťanovi k uvedenému statistickému zápisu pomohlo, že se na daném místě koná více turnajů za rok. Například letos jich tam ve dvouhře absolvoval už sedm, z nichž šest ovládl (každý úspěch mu vynesl 10 bodů). Jedinou porážku utrpěl před čtyřmi týdny v semifinále s Francouzem Kyrian Jacquet, aktuálně 673. hráčem světového pořadí.</p>
      <p>Maamoun letos triumfoval ještě na antuce v Káhiře, v roce 2019 tak má na kontě sedm turnajových vavřínů. Společně s Ivanem Nedělkem a Dmitrijem Popkem vévodí statistikám v počtu titulů na okruhu ITF. Mezi ženami vládne ve stejné disciplíně Nizozemka Arantxa Rusová, jež si připsala dokonce deset turnajových prvenství, navíc všechna na kláních s dotací 25 tisíc amerických dolarů.</p>
      <footer>Marek Bartošík, foto: Twitter – The National</footer>
    </article>
  </body>
</html>