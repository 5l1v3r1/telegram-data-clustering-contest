<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oggi.it/gossip/amori/2019/11/19/serena-autieri-parla-da-mamma-con-la-figlia-giulia-sono-severa-innamoratissima-e-spaventata-esclusivo/"/>
    <meta property="og:site_name" content="OGGI"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Serena Autieri parla da mamma (con la figlia Giulia): “Sono severa, innamoratissima e… spaventata” – ESCLUSIVO"/>
    <meta property="og:description" content="L'attrice racconta la sua vita in famiglia in un'intervista esclusiva al settimanale Oggi. La mia bambina viene prima di tutto, confida. E del marito Enrico Griselli dice..."/>
  </head>
  <body>
    <article>
      <h1>Serena Autieri parla da mamma (con la figlia Giulia): “Sono severa, innamoratissima e… spaventata” – ESCLUSIVO</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <figure>
        <a href="https://www.oggi.it/gossip/gallery/serena-autieri-prima-il-marito-enrico-griselli-e-la-figlia-giulia-che-signorina-poi-il-ritorno-in-tv-foto-esclusive/">
          <img src="https://static2.oggi.it/wp-content/uploads/sites/5/2019/11/serena-autieri-figlia_esclusive-6451.jpg?v=1574088893"/>
        </a>
        <figcaption>Serena Autieri con la figlia Giulia nelle immagini esclusive del settimanale Oggi <br/><a href="https://www.oggi.it/gossip/gallery/serena-autieri-prima-il-marito-enrico-griselli-e-la-figlia-giulia-che-signorina-poi-il-ritorno-in-tv-foto-esclusive/?origin=639261&amp;blog_origin=5">Foto</a> | <a href="http://www.oggi.it/video/gossip/2019/02/07/serena-autieri-prima-la-figlia-giulia-che-e-diventata-una-signorina-poi-il-ritorno-in-tv/">Video</a></figcaption>
      </figure>
      <p>
        <b>L’attrice racconta la sua vita in famiglia in un’intervista esclusiva al settimanale Oggi. “La mia bambina viene prima di tutto”, confida. E del marito Enrico Griselli dice…</b>
      </p>
      <p>Serena Autieri rivela il suo lato materno in un’intervista esclusiva al settimanale Oggi. “Da quando c’è Giulia sono un’altra”, confida l’attrice. “La mia vita non c’è più: lei viene prima di tutto”. E del marito Enrico Griselli dice “Tra noi mai una crisi. Coltivo la pace interiore, sono Serena di nome e di fatto” – <a href="https://www.oggi.it/gossip/gallery/serena-autieri-prima-il-marito-enrico-griselli-e-la-figlia-giulia-che-signorina-poi-il-ritorno-in-tv-foto-esclusive/">FOTO ESCLUSIVE</a> | <a href="http://www.oggi.it/video/gossip/2019/02/07/serena-autieri-prima-la-figlia-giulia-che-e-diventata-una-signorina-poi-il-ritorno-in-tv/">VIDEO 1</a> | <a href="http://www.oggi.it/video/tag/serena-autieri/">VIDEO 2</a></p>
      <p>
        <a href="https://www.oggi.it/gossip/gallery/serena-rossi-serena-autieri-nunzia-de-girolamo-e-tanti-altri-alla-prima-di-frozen-sfilano-le-famiglie-e-i-baby-vip-guarda-le-foto/">Serena Autieri, red carpet con marito e figlia tra tanti amici vip – GUARDA</a>
      </p>
      <p>La piccola Giulia non ne voleva sapere di essere circondata dai suoi pupazzi preferiti di Elsa di <i>Frozen</i> e i suoi amici, senza poterci giocare: il fotografo ha dovuto arrendersi e aspettare che lei lo facesse, per cominciare a scattare le foto con mamma Serena. Sei anni e mezzo di autentica energia, ironia e allegria contagiosa, la figlia dell’Autieri e di suo marito Enrico Griselli è davvero una bambina irresistibile. Merito di entrambi i genitori che l’hanno cresciuta circondata di amore e attenzioni, mettendola sempre al primo posto rispetto al resto, che nel caso di Serena significava impegni teatrali, televisivi e canori non proprio all’acqua di rose. Una mamma equilibrista, che, dal trapezio della sua carriera artistica, ha da poco prestato nuovamente la voce a Elsa, la protagonista del sequel del cartone animato della Disney, <i>Frozen</i>. Ma accanto a lei anche la piccola Giulia si è divertita a fare la doppiatrice, lasciando il segno con la sua tenerissima vocina. Molto presto al cinema sarà possibile sentire entrambe.</p>
      <p>
        <a href="http://www.oggi.it/gossip/gossip/2013/04/24/serena-autieri-primo-mare-con-la-figlia-giulia-e-il-marito-enrico-griselli/">Serena Autieri al mare con la figlia Giulia: è un mamma meraviglia! – GUARDA</a>
      </p>
      <p><b>Bel tipino sua figlia…</b> «Devo ammetterlo, è davvero molto simpatica. È piena di curiosità ed entusiasmo. L’abbiamo mandata a scuola un anno prima, proprio perché ci siamo accorti che era pronta a spiccare il volo con tutte le sue domande».</p>
      <p>
        <a href="http://www.oggi.it/gossip/gossip/2011/09/06/serena-autieri-anniversario-di-nozze-al-mare/">Serena Autieri, anniversario di matrimonio romanticissimo - GUARDA</a>
      </p>
      <p><b>E come se l’è cavata? Di solito i bambini anticipatari fanno un po’ fatica rispetto agli altri. </b>«Certo, i primi due mesi del passaggio sono stati un po’ più faticosi, ma poi se l’è cavata egregiamente. Ora fa la seconda e siamo davvero contenti della scelta che abbiamo fatto».</p>
      <p>
        <a href="http://www.oggi.it/gossip/gossip/2010/09/13/serena-autieri-nozze-quasi-segrete-e-blindatissime/">Serena Autieri ed Enrico Griselli, rivivi il loro matrimonio (quasi) blindatissimo – GUARDA</a>
      </p>
      <p><b>Scuola internazionale anche per Giulia? Tutte le sue colleghe mandano la propria prole in scuole straniere perché i figli possano essere bilingui… </b>«No, scuola italianissima. Cinque anni di elementari tradizionali non glieli toglierà nessuno. Le basi devono essere solide, mia figlia deve sapere bene l’italiano prima di ogni altra cosa e per l’inglese, che certamente è importante, tre volte a settimana frequenta una scuola di lingue al pomeriggio. Suo padre, che lo conosce perfettamente, le parla spesso in inglese e io e lei cantiamo canzoni straniere».</p>
      <p>
        <a href="https://www.oggi.it/gossip/amori/2019/08/20/michelle-hunziker-e-tomaso-trussardi-con-le-figlie-sole-e-celeste-vacanze-in-montagna-con-polemica/">Michelle Hunziker in vacanza in montagna con la famiglia e Serena Autieri – GUARDA</a>
      </p>
      <p><b>A chi somiglia di più Giulia?</b> «Ho sempre pensato e sperato che assomigliasse a suo padre perché se ami profondamente un uomo è naturale sperare di avere un figlio che gli assomigli. Ora che è cresciuta però direi che fisicamente è un mix di entrambi. Fra noi c’è una sintonia speciale, una vera simbiosi. Siamo come due canetti che si annusano, l’uno stempera le ansie dell’altro, sdrammatizzando i momenti più complessi, magari con una risata o una carezza. Perché lei è estremamente sensibile…».</p>
      <p><b>Che madre è? </b>«Sono una mamma severa, ogni giorno di più ed è una sorpresa anche per me. Ma sono severa sulle cose importanti. L’educazione, la scuola, la disciplina nello sport e negli impegni che ha preso sono le mie priorità. A volte quando è stanca dopo la ginnastica artistica tenderebbe a mollare, ma io non transigo. Ha scelto lei di farla, come il pianoforte e il canto».</p>
      <p><b>Aggiunti all’inglese, di tempo per giocare alla piccola Giulia ne resta ben poco. </b>«Io non la parcheggio davanti alla tv, mi piace che viva di stimoli. E il tempo per giocare non le manca certo!»</p>
      <p><b>In cosa l’ha cambiata la maternità? </b>«Sono un’altra donna, la mia vita non esiste più, perché esiste prima di tutto Giulia. Spesso Enrico mi dice di prendermi del tempo per me, ma mi piace anteporre la famiglia a tutto il resto. Noi facciamo tutto insieme e sottrarre tempo a questo “noi” per dedicarlo a me mi pare folle. Mia figlia mi ha reso senz’altro meno intransigente, ma continuo a pretendere sempre tanto da me stessa come madre e come moglie. E anche come artista».</p>
      <p><b>Di cose ne ha certamente fatte. </b>«Lavoro da 23 anni, e il criterio è sempre il medesimo anche a costo di stare ferma. Non mi accontento. Ogni mia scelta professionale è tutto fuorché casuale».</p>
      <p><b>Sembrate la famiglia del Mulino bianco</b>. «Ci manca il cane! Di perfetto non c’è nulla nella vita, ma noi tre siamo in sintonia perché ci confrontiamo continuamente, anche con Giulia, con cui parliamo come fosse un’adulta. Non mi piace banalizzare, noi la nostra fortuna ce la costruiamo col dialogo: c’è un lavoro anche nella coppia. Ogni quotidianità comporta problematiche, se le affronti parlando si risolvono. Da più di dieci anni io e mio marito sentiamo il bisogno e la voglia di stare insieme, mai avuti momenti di crisi».</p>
      <p><b>Ed è pure talentuosa: donna fortunata lo è, non lo neghi</b>. «Ci sono parecchie cose che la vita mi ha regalato, ma mi creda che dietro quelle c’è tanto, tanto studio e niente è lasciato al caso. Cerco di recitare sempre meglio, di cantare sempre meglio perché la voce deve essere pronta e pulita. Per farlo mi circondo di persone migliori di me che mi aiutano a coltivare ciò che madre natura mi ha donato».</p>
      <p><b>Pure la bellezza la coltiva?</b> «Il tempo passa anche per me, inutile negarlo. Ma il mio segreto è la consapevolezza di stare bene con me stessa e con chi ho accanto. Io sono Serena di nome e di fatto, la mia pace interiore mi consente di guardare con bontà anche chi tenta di ferirmi. Non porto rancore, non coltivo la rabbia, mi dimentico subito dei torti subiti».</p>
      <p><b>Allora mi dica almeno se ha paura di qualcosa.</b> «Mi spaventa l’idea di lasciare a mia figlia un mondo così pieno di incertezze, così poco solido. Per quello, da mamma, posso poco».</p>
      <p>
        <i>
          <b>Sabina Donadio</b>
        </i>
      </p>
      <related>
        <a href="https://www.oggi.it/gossip/amori/2019/11/06/parla-serena-autieri-la-maternita-mi-ha-sconvolto-la-vita-esclusivo/"/>
        <a href="https://www.oggi.it/gossip/amori/2019/11/19/serena-autieri-parla-da-mamma-con-la-figlia-giulia-sono-severa-innamoratissima-e-spaventata-esclusivo/"/>
        <a href="https://www.oggi.it/gossip/gallery/serena-autieri-prima-il-marito-enrico-griselli-e-la-figlia-giulia-che-signorina-poi-il-ritorno-in-tv-foto-esclusive/"/>
        <a href="http://www.oggi.it/video/gossip/2019/02/07/serena-autieri-prima-la-figlia-giulia-che-e-diventata-una-signorina-poi-il-ritorno-in-tv/"/>
        <a href="https://www.oggi.it/gossip/amori/2019/02/07/serena-autieri-prima-il-marito-enrico-griselli-e-la-figlia-giulia-che-signorina-poi-il-ritorno-in-tv-esclusivo/"/>
        <a href="https://www.oggi.it/gossip/gossip/2013/04/24/serena-autieri-primo-mare-con-la-figlia-giulia-e-il-marito-enrico-griselli/"/>
      </related>
    </article>
  </body>
</html>