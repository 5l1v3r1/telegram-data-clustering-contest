<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238461-cesko-slovenske-derby-na-euro-pozrite-si-rozdelenie-kosov"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Česko-slovenské derby na EURO? Pozrite si rozdelenie košov"/>
    <meta property="og:description" content="V prípade, ak Slovensko senzačne postúpi na záverečný turnaj EURO 2020, bude môcť vzniknúť skupina so Slovenskom i Českom. Zatiaľčo sokoli by v prípade postupu s určitosťou figurovali v poslednom koši pri žrebe základných skupín, zverenci trénera Jaroslava Šilhavého sú na hrane tretieho a štvrtého koša. Medzi outsiderov ich môže odsunúť jedine Maďarsko."/>
  </head>
  <body>
    <article>
      <h1>Česko-slovenské derby na EURO? Pozrite si rozdelenie košov</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michal Šášky</a></address>
      <p>V prípade, ak Slovensko senzačne postúpi na záverečný turnaj EURO 2020, bude môcť vzniknúť skupina so Slovenskom i Českom. Zatiaľčo sokoli by v prípade postupu s určitosťou figurovali v poslednom koši pri žrebe základných skupín, zverenci trénera Jaroslava Šilhavého sú na hrane tretieho a štvrtého koša. Medzi outsiderov ich môže odsunúť jedine Maďarsko.</p>
      <p>Česku výrazne pomohla prehra Fínov na gréckej pôde, pokiaľ by totiž Severania nadviazali na posledné úspešné výsledky a triumfovali, preskočili by tohto súpera a boli by členmi tretieho výkonnostného koša. V Aténach sa však zrodilo víťazstvo domácich 2:1. Jedinou hrozbou pre Čechov tak zostáva Maďarsko, to by ale muselo vo Walese zaznamenať aspoň päť presných zásahov a zvíťaziť o tri a viac gólov. Iný scenár posúva druhého postupujúceho z kvalifikačnej E-skupiny do štvrtého výkonnostného koša a Čechov ponecháva v treťom.</p>
      <p>V prípade, ak by Slovensko postúpilo, čo sa udeje v prípade víťazstva nad Azerbajdžanom a remízy v paralelne sa hranom stretnutí medzi Walesom a Maďarskom, na budúcoročnom európskom šampionáte by sme tak mohli byť v skupinovej fáze svedkami česko-slovenského derby. To sme naposledy zažili na jeseň 2018 v Lige národov, Česko zvíťazilo v oboch dueloch (2:1 v Trnave, 1:0 v Prahe). Predtým sa Slováci na vrcholovom podujatí stretli s Čechmi v kvalifikácii na MS 2010, v Prahe triumfoval výber trénera Weissa 2:1 po góloch Šestáka a Jendriška, v Bratislave sa zrodila remíza 2:2 po góloch Šestáka a Hamšíka.</p>
      <figure>
        <embed-post data-src="https://www.instagram.com/p/B5DKXbuB7jx" data-service="Instagram"/>
      </figure>
      <p>Okrem Česka ešte istotu výkonnostného koša nemá ani Francúzsko, Nemecko, Poľsko (všetci 1. alebo 2. kôš), Portugalsko (2. alebo 3. kôš) či Holandsko (1., 2. alebo 3. kôš).</p>
      <p>Istotu účasti tentoraz nemala žiadna z organizátorských krajín, tých bude v budúcoročnom prípade až dvanásť. Miesto si ale vybojovalo Anglicko, Dánsko, Holandsko, Nemecko, Rusko, Španielsko a Taliansko, trojica Írsko, Rumunsko a Škótsko sa musí spoliehať na v play-off Ligy národov, Azerbajdžan už nemá šancu zúčastniť sa. Aktuálne poznáme devätnásť z 24 účastníkov EURO 2020. Doteraz sa na podujatie okrem spomínaných dostali Česko, Fínsko, Francúzsko, Chorvátsko, Poľsko, Portugalsko, Rakúsko, Švédsko, Turecko a Ukrajina.</p>
      <h3>AKTUÁLNE ROZDELENIE KOŠOV PRED ŽREBOM SKUPÍN EURO 2020</h3>
      <p><b>1. kôš:</b> Anglicko, Belgicko, Španielsko, Taliansko, Ukrajina<b><br/>2. kôš:</b> Chorvátsko, Rusko, Švajčiarsko<b><br/>3. kôš:</b> Dánsko, Rakúsku, Švédsko, Turecko<b><br/>4. kôš:</b> Fínsko</p>
      <p>
        <i>*Zvyšné krajiny (Francúzsko, Holandsko, Nemecko, Poľsko, Portugalsko) budú rozdelené do košov po odohraní utorňajších kvalifikačných stretnutí. Tímy, ktoré sa na turnaj kvalifikujú vďaka play-off Ligy národov, budú automaticky členom posledného výkonnostného koša.</i>
      </p>
      <p>
        <i>*Usporiadateľské krajiny boli vopred pridelené do skupín: Taliansko bude v skupine A, Rusko a Dánsko v skupine B, Holandsko (a príp. Rumunsko) v skupine C, Anglicko (a príp. Škótsko) v skupine D, Španielsko (a príp. Írsko) v skupine E, Nemecko (a príp. Maďarsko) v skupine F.</i>
      </p>
      <p>
        <i>*V skupine B sa s Ruskom pre politické dôvody nemôže ocitnúť Ukrajina ani Kosovo.</i>
      </p>
    </article>
  </body>
</html>