<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3378756/huseyin-arslan/rabia-naz-icin-adalet"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Rabia Naz için adalet"/>
    <meta property="og:description" content="12 Nisan 2018 Perşembe günü saat 17.35 sıralarında 11 yaşındaki Rabia Naz, Giresun’un Eynesil ilçesindeki evlerinin önünde yaralı şekilde bulunmuş ve akabinde tedavi için ambulansla hastaneye götürülürken yolda hayatını kaybetmiştir. Resmi kayıtlara göre Rabia Naz, okul çıkışından sonra oturdukları apartmandan atlayarak intihar etmiştir. Ancak baba Şaban Vatan'ın olay yerinde kızının okul çantasını ilk anlarda bulamaması ve olaydan saatler sonra çantanın bir anda apartmanın çatı katında ortaya çıkması, olay yerinde kızının sol ayağının kopar derecesine gelmesine ve atardamar kesiği olmasına rağmen herhangi bir kan izine rastlamaması üzerine durumdan şüphelenmiştir. Bunun üzerine kendi yaptığı araştırmalar ve görgü tanıklarıyla yaptığı görüşmeler sonucunda kızının ölümünün intihar değil, araba çarpması sonucunda gerçekleştiği bulgularına ulaşmıştır."/>
  </head>
  <body>
    <article>
      <h1>Rabia Naz için adalet</h1>
      <address><time datetime="2019-11-19T00:30:00+00:00">19 Nov 2019, 00:30</time> by <a rel="author" href="https://www.milligazete.com.tr/yazar/huseyin-arslan" target="_blank">Hüseyin Arslan</a></address>
      <p>12 Nisan 2018 Perşembe günü saat 17.35 sıralarında 11 yaşındaki Rabia Naz, Giresun’un Eynesil ilçesindeki evlerinin önünde yaralı şekilde bulunmuş ve akabinde tedavi için ambulansla hastaneye götürülürken yolda hayatını kaybetmiştir. Resmi kayıtlara göre Rabia Naz, okul çıkışından sonra oturdukları apartmandan atlayarak intihar etmiştir. Ancak baba Şaban Vatan'ın olay yerinde kızının okul çantasını ilk anlarda bulamaması ve olaydan saatler sonra çantanın bir anda apartmanın çatı katında ortaya çıkması, olay yerinde kızının sol ayağının kopar derecesine gelmesine ve atardamar kesiği olmasına rağmen herhangi bir kan izine rastlamaması üzerine durumdan şüphelenmiştir. Bunun üzerine kendi yaptığı araştırmalar ve görgü tanıklarıyla yaptığı görüşmeler sonucunda kızının ölümünün intihar değil, araba çarpması sonucunda gerçekleştiği bulgularına ulaşmıştır.</p>
      <p>Babanın Hacettepe Üniversitesi Adli Tıp’tan aldığı otopsi raporunda da kızının ölümüne büyük ihtimalle trafik kazasının neden olduğu belirtilince baba, şüphelerinin ve elde ettiği bulguların doğru olduğu kanaatine varmıştır. Bunun üzerine baba, sosyal medya ve ulaşabildiği diğer platformlarda kızının ölüm nedeni ile ilgili daha dikkatli ve titiz bir araştırmanın yapılmasını ve faillerin bulunup yargılanmasını talep etmiştir.</p>
      <p>Babaya göre üst düzey bazı siyasetçiler olayın üzerini örtmektedir. Maalesef "Kenar-ı Dicle'de bir kurt kapsa koyunu / Gelir de adl-i ilâhi Ömer’den sorar onu!" anlayışıyla hareket ettiklerini her ortamda dile getiren yöneticiler, Rabia Naz olayı karşısında "duymadım, görmedim, bilmiyorum" anlayışıyla hareket etmektedirler. Ayrıca kızının ölümüne neden olan faillerin bulunması konusunda ağır işleyen adalet mekanizması, babanın haklı taleplerinin üstünün örtülmesi ve susturulması için adeta jet hızıyla çalıştırılarak baba Şaban Vatan ve iki gazeteci gözaltına alındı. Ancak bir süre sonra serbest bırakıldılar. Baba Şaban Vatan, elinden geldiğince kızının intihar etmediğini kanıtlamaya çalışmaktadır. Yetkililer ise Rabia Naz’ın öldürüldüğüne dair bir delilin olmadığını ifade etmektedirler. Peki, yetkililere soruyoruz, Rabia Naz’ın intihar ettiğine dair tatmin edici deliller niye yok? İntihar ettiğine dair ileri sürülen deliller tatmin etmediği halde söz konusu vak'a nasıl intihar vak’ası olarak yansıtılabilmektedir? İleri sürülen delillerden hareketle insanlar neden intihar ettiğine inanmamaktadır?</p>
      <p>Bazı insanlar, babanın akıl sağlığını sorgulamışlar. Aslında bunlar babaya inanan ve baba Şaban Vatan şahsında onun gibi ileri sürülen argümanlara inanmayan veya tatmin olmayan tüm kesimin akıl sağlığını sorgulamaktadırlar. Çocuğunu kaybeden ve adalet diye çırpınan bir babaya nasıl bu kadar rahat “deli” yaftalayabilmektedirler, şaşırıyoruz.</p>
      <p>Bu ülkenin gençleri ve vatandaşları olarak temennimiz Rabia Naz'ın katillerinin yargılanarak adaletin yerini bulmasıdır.</p>
      <p>Bu yüzden tüm yetkililere tekrar soruyoruz: Rabia Naz'a ne oldu?</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3303674/huseyin-arslan/istanbul-sehir-universitesi"/>
        <a href="https://www.milligazete.com.tr/makale/1920783/huseyin-arslan/ismet-ozel-icin-olum-bir-yikilma-ani-midir"/>
        <a href="https://www.milligazete.com.tr/makale/1613959/huseyin-arslan/saadet-partisi-chpye-kac-milletvekili-kazandirdi"/>
        <a href="https://www.milligazete.com.tr/makale/1557957/huseyin-arslan/chp-msp-koalisyonu-ve-chp-saadet-secim-isbirligi"/>
        <a href="https://www.milligazete.com.tr/makale/1553828/huseyin-arslan/devlet-benim"/>
        <a href="https://www.milligazete.com.tr/yazar/huseyin-arslan"/>
      </related>
    </article>
  </body>
</html>