<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/nagrody-kultury-miasta-opola-2019-prezydent-nagrodzil-zasluzonych-dla-kultury-padl-rekord-nominowanych/ar/c13-14592861"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Nagrody Kultury Miasta Opola 2019. Prezydent nagrodził zasłużonych dla kultury. Padł rekord nominowanych"/>
    <meta property="og:description" content="Gala odbyła się już po raz 23, a poprowadził ją Artur Orzech. Nagrody przyznano w siedmiu kategoriach, w tym w dwóch nowych: za debiut kulturalny roku i za wydarzenie kulturalne w mieście."/>
  </head>
  <body>
    <article>
      <h1>Nagrody Kultury Miasta Opola 2019. Prezydent nagrodził zasłużonych dla kultury. Padł rekord nominowanych</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Mirela Mazurkiewicz</a></address>
      <p>
        <b>Gala odbyła się już po raz 23, a poprowadził ją Artur Orzech. Nagrody przyznano w siedmiu kategoriach, w tym w dwóch nowych: za debiut kulturalny roku i za wydarzenie kulturalne w mieście.</b>
      </p>
      <p>Coroczne wyróżnienia Miasta Opola przyznawane są opolskim artystom za wybitne zasługi w dziedzinie kultury. Tym razem zgłoszono rekordową liczbę, bo aż 42 nominowanych. Dla porównania jeszcze dwa lata temu kandydatów było o połowę mniej.</p>
      <p>Nagrody przyznano w siedmiu kategoriach, w tym w dwóch nowych: za debiut kulturalny roku i za wydarzenie kulturalne w mieście.</p>
      <h3>Nagrody Kultury Miasta Opola - zwycięzcy w poszczególnych kategoriach:</h3>
      <p>Nagroda promocyjna, za aktywność kulturalną promująca miasto w kraju i za granicą:</p>
      <p><b>Krzysztof Puma Piasecki</b> - kompozytor, gitarzysta, jazzman i pedagog. Nagrał 11 płyt autorskich. Od lat podbija polskie i zagraniczne sceny, promując tym samym Opole, z którym jest związany od urodzenia. Jego działalność artystyczna i kulturalna została doceniona w plebiscycie „Człowiek Roku” 2018 Nowej Trybuny Opolskiej.</p>
      <p>- Ta nagroda da mi jeszcze większego speeda, żeby promować <a href="https://gdynia.naszemiasto.pl/tag/nasze-miasto.html#utm_medium=alz&amp;utm_source=nto.pl&amp;utm_campaign=artykul">nasze miasto</a> - mówił na scenie nagrodzony artysta.</p>
      <p>Nagroda dla animatorów kultury, za osiągnięcia w dziedzinie upowszechniania kultury</p>
      <p><b>Małgorzata i Piotr Skrzypcowie</b> - pedagodzy i animatorzy kultury współtworzący Studio Piosenki „Debiut” i Wokalne Studio Kształcenia Jazzowego w Młodzieżowym Domu Kultury w Opolu. Ich uczniowie zdobywają nagrody i wyróżnienia na prestiżowych ogólnopolskich konkursach muzycznych.</p>
      <p>Nagroda za całokształt dokonań twórczych i artystycznych</p>
      <p><b>Jerzy Stemplewski </b>- znany opolski fotograf, który ma w swoim dorobku kilkadziesiąt wystaw indywidualnych i zbiorowych. Od ponad 50 lat fotografuje Opole, dokumentując historię miasta i ludzi z nim związanych. Jeden z najważniejszych darczyńców Muzeum Polskiej Piosenki w Opolu – przekazał blisko 1000 fotografii artystów, związanych z Krajowym Festiwalem Polskiej Piosenki.</p>
      <p>Nagroda za debiut kulturalny roku</p>
      <p><b>Aleksander Sowa</b> - pochodzący z Opolszczyzny pisarz niezależny, wydawca i self-publisher, autor bestsellerowej serii kryminalnej „Gwiazdy Oriona”, „Era Wodnika” i „Punkt Barana”. Jest policjantem, dlatego jego kryminały uderzają realizmem i autentycznością, bo autor zna od podszewki tajniki pracy organów ścigania.</p>
      <p>Nagroda za wydarzenie kulturalne w mieście</p>
      <p><b>Opolski Festiwal Fotografii </b>- cykliczna impreza fotograficzna prezentująca prace najważniejszych polskich twórców oraz promująca młodych artystów. Jej pomysłodawcami są opolscy fotografowie i założyciele Fundacji 2.8: Sławoj Dubiel, Michał Grocholski oraz nasz wieloletni kolega redakcyjny i fotoreporter Nowej Trybuny Opolskiej Sławomir Mielnik.</p>
      <p>Nagroda w dziedzinie ochrony dziedzictwa kulturowego za wyróżniające dokonania w zakresie opieki i ochrony dóbr kultury na terenie Opola:</p>
      <p><b>Henryk Korbański</b> - artysta rzeźbiarz, malarz i rysownik. Od 1983 roku zajmuje się renowacją zabytków. Jego dorobek to ponad 150 odrestaurowanych obiektów zabytkowych, sakralnych i realizacji do współczesnych wnętrz. Wśród tych prac są m.in. liczne renowacje kamienic w Opolu oraz rzeźba Thomasa Myrtka przy pl. Wolności w Opolu.</p>
      <p>Nagroda za mecenat nad rozwojem kultury i ochroną jej dóbr</p>
      <p><b>Fundacja Górażdże - Aktywni w Regionie </b>- została założona w 2012 roku i od tego czasu systematycznie wspiera realizację lokalnych projektów z obszaru kultury, edukacji, sportu czy ochrony zabytków. Tylko w ubiegłym roku fundacja przyznała ponad 30 grantów w tym zakresie.</p>
      <p>Uroczysta gala wręczenia nagród odbyła się w Muzeum Polskiej Piosenki. Jej zwieńczeniem był koncert Lory Szafran.</p>
      <p>Nagrody dla ludzi kultury przyznała kapituła w składzie:</p>
      <ul>
        <li>Arkadiusz Wiśniewski - prezydent Opola</li>
        <li>Magdalena Matyjaszek - naczelnik Wydziału Kultury, Turystyki i Współpracy Zagranicznej UM Opola</li>
        <li>Agnieszka Włoch - ubiegłoroczna laureatka nagrody promocyjnej za aktywność kulturalną promującą miasto w kraju i za granicą</li>
        <li>Urszula Zajączkowska - laureatka nagrody w dziedzinie ochrony dziedzictwa kultury z 2012 roku</li>
        <li>Aleksander Iszczuk - przewodniczący Komisji Edukacji i Kultury Rady Miasta Opola</li>
        <li>Rafał Poliwoda - dyrektor Narodowego Centrum Polskiej Piosenki.</li>
      </ul>
    </article>
  </body>
</html>