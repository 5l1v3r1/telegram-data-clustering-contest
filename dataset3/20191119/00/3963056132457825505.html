<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/trigone_velenoso_razza_velenosa_puntura-4872509.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Punto dal trigone, il ragazzino è rimasto paralizzato ma per i medici può recuperare"/>
    <meta property="og:description" content="Arrivano buone notizie dall'Ospedale Maggiore di Bologna. Il ragazzino trafitto dal trigone qualche giorno fa sta meglio: «Muove le braccia e ci sono segnali da uno dei due arti inferiori...."/>
  </head>
  <body>
    <article>
      <h1>Punto dal trigone, il ragazzino è rimasto paralizzato ma per i medici può recuperare</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Arrivano buone notizie dall'Ospedale Maggiore di Bologna. Il <b>ragazzino</b> trafitto dal <b>trigone</b> qualche giorno fa sta meglio: «Muove le braccia e ci sono segnali da uno dei due arti inferiori. È un ragazzino con tanta voglia di lottare». Federico De Iure, responsabile della Chirurgia vertebrale dell'Ospedale Maggiore di Bologna, è stato tra i primi ad accogliere il ragazzino di 12 anni di Genova, ferito da un trigone, un pesce simile alla razza, in Costa Rica il 20 ottobre e arrivato nella notte all'ospedale cittadino. </p>
      <p>
        <b>
          <a href="https://www.ilmessaggero.it/italia/paralizzato_manta_vacanza_costa_rica_genova_oggi_ultime_notizie-4869053.html">Punto dal trigone, ragazzino rischia la vita</a>
        </b>
      </p>
      <p>Dopo un volo di 15 ore, partito dal paese sudamericano e che ha fatto tappa in Canada, il giovane paziente, che dopo la lesione non riusciva più a muovere le gambe, insieme alla famiglia e accompagnato dalla dottoressa della Rianimazione del Maggiore Liliana Copertino è atterrato nella notte all'Aeroporto Marconi per proseguire le cure nella struttura sanitaria scelta dai genitori.</p>
      <p>Il 12enne e il fratello stavano giocando in mare quando il trigone lo ha colpito al collo con la coda. «Un aculeo che per forma assomiglia a un ferro da calza - ha spiegato ancora De Iure - ha colpito il paziente all'altezza della sesta vertebra cervicale e l'ha trapassata. Le sue condizioni al momento sono buone, non ha la febbre e dà segni di un iniziale recupero motorio. Ora porta un collare e non sono previsti, al momento, un intervento chirurgico o una terapia farmacologica. Nei 12 mesi vedremo che tipo di recupero ha fatto. Ora è già iniziata la riabilitazione che proseguirà a Montecatone, un istituto specializzato ad Imola». «Non avevamo una conoscenza diretta con la famiglia - ha spiegato De Iure durante una conferenza stampa - ma il Maggiore è uno dei centri in Italia che tratta il maggior numero di lesioni spinali».</p>
      <p>«Ogni anno - ha aggiunto Carlo Coniglio, dirigente di Rianimazione, reparto dove ora è ricoverato il 12enne - trattiamo 200-250 fratture vertebrali e assistiamo 30-35 pazienti con lesioni spinali. Il caso che riguarda questo ragazzo, la lesione provocata da un trigone è più unica che rara. Rimarrà nella storia delle lesioni e verrà anche studiata». Tramite il portavoce Paolo Colombo, la famiglia del giovanissimo paziente ha ringraziato il presidente del Consiglio Giuseppe Conte e la Farnesina per avere messo a disposizione il volo umanitario. «Dopo la convalescenza in ospedale in Costa Rica - ha concluso Copertino - il viaggio ha stancato moltissimo il ragazzo, lo abbiamo assistito in ogni momento. È un bimbo che è cresciuto in fretta e che sta affrontando una prova intensa con molta energia e coraggio».</p>
      <footer>Ultimo aggiornamento: 15:52<br/>© RIPRODUZIONE RISERVATA</footer>
    </article>
  </body>
</html>