<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699109/%D9%86%D9%85%D8%A7%DB%8C%D9%86%D8%AF%D9%87-%D9%88%D9%84%DB%8C%E2%80%8C%D9%81%D9%82%DB%8C%D9%87-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%A2%D8%AA%D8%B4-%D8%B2%D8%AF%D9%86-%D8%A7%D9%85%D8%A7%DA%A9%D9%86-%D9%88-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C-%DA%A9%D8%A7%D8%B1-%D9%85%D8%B1%D8%AF%D9%85-%D9%86%DB%8C%D8%B3%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%B7%D8%B1%D8%A7%D8%AD%DB%8C-%D9%85%D9%86%D8%A7%D9%81%D9%82%D8%A7%D9%86-%D9%88-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="نماینده ولی‌فقیه در کردستان: آتش زدن اماکن و اموال عمومی کار مردم نیست/ اغتشاشات اخیر طراحی منافقان و آمریکا بود"/>
    <meta property="og:description" content="نماینده ولی فقیه در کردستان با بیان اینکه انصافاً حساب مردم از آشوبگران جداست، گفت: منافقان و سران آمریکایی از اغتشاشات اخیر کشور حمایت کردند."/>
  </head>
  <body>
    <article>
      <h1>نماینده ولی‌فقیه در کردستان: آتش زدن اماکن و اموال عمومی کار مردم نیست/ اغتشاشات اخیر طراحی منافقان و آمریکا بود</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038633_390.jpg"/>
      </figure>
      <p>نماینده ولی فقیه در کردستان با بیان اینکه انصافاً حساب مردم از آشوبگران جداست، گفت: منافقان و سران آمریکایی از اغتشاشات اخیر کشور حمایت کردند.</p>
      <p>به گزارش تسنیم، آیت‌الله سیدمحمد حسینی‌شاهرودی ظهر امروز در نشست خبری با اصحاب رسانه استان در سنندج، با تاکید بر اینکه در این برهه حساس باید اختلافات و تفرقه از بین برود، اظهار داشت: دشمنان همواره با بهانه‌های مختلف به‌دنبال دشمنی و ضربه‌زدن به نظام هستند چراکه از پیشرفت و امنیت ایران آشفته و ناراحتند.</p>
      <p>وی با بیان اینکه تحریم‌های دشمنان سبب قطع وابستگی به نفت و پله‌ای برای ترقی کشور بود، افزود: بصیرت، هوشیاری، ایستادگی و آگاهی مردم و اقدامات وحدت‌زا همواره استبکار جهانی را با شکست مواجه کرده است.</p>
      <p>نماینده ولی فقیه در استان کردستان به موضوع گران‌شدن بنزین اشاره کرد و گفت: گرچه شاید در شیوه اجرای طرح سهمیه‌بندی سوخت اختلاف نظرهایی وجود دارد اما اصل این اقدام به نفع مملکت، محرومین و اقشار کم‌ درآمد جامعه است.</p>
      <p>وی عدم اطلاع‌رسانی قبلی به مردم از اجرای سهمیه‌بندی بنزین را از اشکالات این طرح خواند و گفت: باید قبل از آغاز هر کاری، مردم از جزئیات اطلاع و توجیه می‌شدند.</p>
      <p>آیت‌الله حسینی‌شاهرودی با تاکید بر اینکه باید در این شرایط کنونی و فشار اقتصادی، به‌دنبال «ایجاد درآمد» برای مردم باشیم، عنوان کرد: گرانی بنزین در افزایش قیمت سایرکالاها نقش چندانی نداشته اما معمولاً جنبه روانی داشته که باید نظارت‌ها بسیار جدی‌تر شود، تا کسی سوءاستفاده نکند.</p>
      <p>وی اظهار کرد: باید دولت در واریز منابع ناشی از سهمیه‌بندی بنزین به حساب خانوارهای کشور به وعده خود عمل کرده و نظارت بر بازار را بیشتر و بسیار جدی گرفته تا کسی از مردم سوءاستفاده‌ نکند چراکه گرانی‌ها واقعی نبوده و ناشی از عدم نظارت است.</p>
      <p>نماینده ولی فقیه در استان کردستان با ذکر اینکه باید همه با هم آینده‌نگر و به فکر پیشرفت باشیم، هشدار داد: در 5 سال اخیر مصرف بنزین در کشور به دو برابر رسید، که در صورت تداوم این رویه، باید واردکننده بنزیم شویم، بنابراین این طرح به کاهش ترافیک و کاهش قاچاق کمک می‌کند.</p>
      <p>وی با بیان اینکه منافقان و سران آمریکایی از اغتشاشات اخیر حمایت کردند، عنوان کرد: انصافاً حساب مردم از آشوبگران جداست چراکه استقامت، همراهی و ایستادگی مردم در طول 40 سال اخیر بسیاری از مشکلات کشور را برطرف کرده است.</p>
      <p>نماینده مردم کردستان در مجلس خبرگان رهبری پیروی ملت و مجلس از رهبری را بی‌نظیر توصیف کرد و افزود: آتش زدن اماکن و اموال عمومی کار مردم نیست چراکه شیوه اعتراضات فرهنگ یک جامعه و مملکت را نشان می‌دهد و دشمنان سال‌ها برای نحوه اجرای توطئه‌های خود، برنامه‌ریزی کرده‌ بودند.</p>
      <p>وی با بیان اینکه مردم باید اعتراضات خود را از راه قانونی پیگیری کنند، تاکید کرد: گرچه عوامل اغتشاشات اخیر در کشور شناسایی شده اما از همه اقشار مختلف مردم انتظار می‌رود که اجازه تکرار سوءاستفاده به اشرار و ضدانقلاب ندهند تا شأن و جایگاه کشور پایین نیاید.</p>
      <p>آیت‌الله حسینی‌شاهرودی با بیان اینکه وجود رهبری نعمتی بسیار بزرگ از سوی خداوند به مردم است، یادآور شد: سخنان اخیر معظم‌له تمام معادلات و نقشه‌های دشمنان را بر هم زد.</p>
    </article>
  </body>
</html>