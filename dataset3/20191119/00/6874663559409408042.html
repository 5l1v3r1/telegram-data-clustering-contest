<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773973,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מנכ&quot;ל ויקטורי: &quot;רשתות מזון שלא ינפיקו יימכרו ויצאו מהענף&quot;"/>
    <meta property="og:description" content="אייל רביד מעריך שיינות ביתן תתאושש, אך סבור שרשתות אחרות מחפשות רוכש: &quot;סניפי יינות ביתן שקנינו יעלו את מכירות ויקטורי ב־15%–20%&quot;"/>
  </head>
  <body>
    <article>
      <h1>מנכ"ל ויקטורי: "רשתות מזון שלא ינפיקו יימכרו ויצאו מהענף"</h1>
      <h2>אייל רביד מעריך שיינות ביתן תתאושש, אך סבור שרשתות אחרות מחפשות רוכש: "סניפי יינות ביתן שקנינו יעלו את מכירות ויקטורי ב־15%–20%"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">נורית קדוש</a></address>
      <p>העלאות המחירים שביצעו הספקים הגדולים, ובהם קוקה קולה, תנובה, טמפו, יפאורה, חוגלה וסנו, תרמו לעלייה בסכומי המכירות בשוק המזון.</p>
      <p>רשת ויקטורי סגרה את הרבעון השלישי השנה עם הכנסות של 447 מיליון שקל, <a href="https://www.calcalist.co.il/markets/articles/0,7340,L-3773925,00.html">עלייה של 4.8% בהשוואה לרבעון המקביל אשתקד</a>. לעלייה זו תרמה גם פתיחת שלוש חנויות חדשות ברמת גן ובחדרה, בהמשך לפתיחת שתי חנויות בסוף 2018 בתל אביב ובחיפה. החנויות הזהות ברשת בת 50 הסניפים צמחו ב־2.4%.</p>
      <figure>
        <img src="https://images1.calcalist.co.il/PicServer3/2019/11/18/948337/28.jpg"/>
        <figcaption>התרחבות ויקטורי דחפה את המכירות <br/>צילום: יאיר שגיא</figcaption>
      </figure>
      <p>הרווח הנקי של הרשת הסתכם ב־9.3 מיליון שקל, המשקפים ירידה של 3.7%, וזאת בשל יישום תקן IFRS16. אלמלא יישום התקן, היה הרווח הנקי עומד על 11.5 מיליון שקל, המשקפים עלייה של 19.1%. החברה תחלק דיבידנד בגובה 5 מיליון שקל, שיתווספו לחלוקת דיבידנדים בגובה 10 מיליון שקל מתחילת השנה.</p>
      <h3>תחרות נמוכה</h3>
      <p>צמיחת הרשת צפויה להתחזק בשנה הבאה, עם השלמת העסקה לרכישת חמש חנויות מקבוצת יינות ביתן תמורת 63 מיליון שקל. "חנויות אלו יביאו לעלייה של 15%־20% במכירות וברווח רשת ויקטורי בשנה הבאה", העריך אייל רביד. לדבריו, התרחבות הרשת צפויה להתחזק בשנה הבאה גם בזכות הסכמים חתומים לפתיחת ארבע חנויות נוספות, שיובילו את ויקטורי ל־59 סניפים.</p>
      <p>להערכת רביד, פוטנציאל הצמיחה של הרשת באמצעות רכישת חנויות לא יסתיים בקרוב: "אני מעריך שנחום ביתן יתגבר על המשבר, אבל יש רשתות נוספות על המדף. הכיוון בענף הוא להנפיק את החברות, ולהערכתי מי שלא יצטרף למגמה ימכור את החברה ויצא מהענף". על שיעורי הרווחיות הגבוהים שהציגה רשת יוחננוף בתשקיף שפרסמה אמר רביד: "מדובר בשיעורי רווחיות טרום הנפקה. לאחר שהחברה הופכת ציבורית ישנה עלייה בהוצאות והרווחיות נשחקת".</p>
      <p>לטענת ויקטורי, ברשת לא מזהים ירידה כמותית במכירות, כפי שהוצג בנתוני סטורנקסט ויוחס לעליות המחירים: "בתקופת החגים לא היו מלחמות מחירים כמו בעבר, ואפשר להגיד שהתחרות נמוכה מבעבר ועברה מתחרות ארצית ללוקאלית. עם זאת, מכירות הרשת בתקופת החגים צמחו ב־5.5% בהשוואה לתקופה המקבילה של חגי תשרי אשתקד".</p>
      <figure>
        <img src="https://images1.calcalist.co.il/PicServer3/2019/01/29/880537/2L.jpg"/>
        <figcaption>מבעלי השליטה בוויקטורי אייל רביד. בדרך ל־59 סניפים <br/>צילום: אבי רוקח</figcaption>
      </figure>
      <h3>מתחזק מול ספקים</h3>
      <p>התרחבות הרשת מחזקת את כוח המיקוח של רביד מול הספקים, והדבר התבטא בעלייה של 5.9% ברווח הגולמי ל־112.4 מיליון שקל. הרווחיות הגולמית של הרשת זינקה ל־־25.2% מהמכירות.</p>
      <p>הוצאות הנהלה צומצמו ל־21.5% מהמכירות, לעומת 21.9% בתקופה המקבילה אשתקד, והרווחיות התפעולית עלתה ל־3.7% מהמכירות.</p>
      <p>העסקה לרכישת חמישה סניפי יינות ביתן לוויקטורי קיבלה השבוע את אישרה של רשות התחרות, וכעת מצויה בשלבים אחרונים של קבלת אישור בעלי הנכסים.</p>
      <p>העסקה, המשקפת שווי של 12.6 מיליון שקל לסניף, הציבה את מכירת הסניפים לפרש מרקט, שנחתמה כמה ימים קודם, כמשתלמת פחות: רכישת שבע חנויות מיינות ביתן תמורת 110 מיליון שקל, המשקפים שווי ממוצע של 15.7 מיליון שקל לסניף. גם עסקה זו קיבלה את אישור הממונה, אך נרשמו בה קשיים שהובילו להארכת המועד האחרון להשלמתה בחודש.</p>
    </article>
  </body>
</html>