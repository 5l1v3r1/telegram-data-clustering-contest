<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/golden-boy/2019/11/19-63531218/golden_boy_2019_numeri_record_/"/>
    <meta property="og:site_name" content="Tuttosport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Golden Boy 2019, numeri record!"/>
    <meta property="og:description" content="Un grande successo per il concorso di Tuttosport che sceglie il miglior under 21 europeo nell'anno solare"/>
  </head>
  <body>
    <article>
      <h1>Golden Boy 2019, numeri record!</h1>
      <h2>Un grande successo per il concorso di Tuttosport che sceglie il miglior under 21 europeo nell'anno solare</h2>
      <address><time datetime="2019-11-19T00:00:00+00:00">19 Nov 2019</time> by <a rel="author"> Massimo Franchi</a></address>
      <p>Cinque milioni e centomila pagine visitate. Un’enormità. È il dato ufficiale - quasi incredibile, ma ovviamente straconfermato - relativo all’interesse mostrato dai nostri internauti per il <b>Golden Boy 2019</b>, trofeo internazionale di <b>Tuttosport</b> che ogni fine autunno (a partire dal 2003) premia il calciatore Under 21 messosi maggiormente in luce nel corso dell’anno solare. E sono circa <b>180.000</b> quelli che, globalmente, hanno espresso il loro voto sul sito partecipando al concorso per eleggere a loro volta il “<b>Golden Boy tuttosport.com</b>”. Una risposta sensazionale e clamorosa da parte dei nostri appassionati lettori. Sfondato il tetto dei 50.000 voti nel solo periodo compreso fra metà ottobre e metà novembre. Un primato pazzesco soprattutto se si considera che ogni mese, a partire dal 15 luglio, la nostra redazione ha provveduto a tagliare sistematicamente 20 giocatori (il primo listone di giugno era composto da ben 100 selezionati, l’ultimo dai 20 finalisti attuali) estinguendo i voti precedentemente accumulati per far ripartire il sondaggio da zero. Ma gli irriducibili fan hanno continuato a collegarsi sul sito per cliccare sul loro giocatore preferito. Nessuna disillusione se il referendum, come detto, ripartiva da zero ogni giorno 15 del mese. Ecco i voti contabilizzati durante i precedenti “step”: 100 nominati, <b>64.700</b> voti; 80 candidati, <b>25.600</b>; 60, <b>13.100</b>; 40, <b>25.200</b>; 20, <b>51.200</b>. In testa resiste il franco-marocchino <b>Mattéo Guendouzi</b> dell’Arsenal.</p>
      <p>Per quanto concerne il <b>Golden Boy “Absolute Best”</b>, quello votato dalla nostra prestigiosa giura formata da 40 giornalisti delle più autorevoli testate europee, c’è un terzetto al comando: il tedesco <b>Kai Havertz</b> del Bayer Leverkusen, il portoghese <b>João Félix </b>dell’Atlético Madrid e l’anglo-guyanese <b>Jadon Sancho</b> del Borussia Dortmund. Tutti menziona ti in rigoroso ordine alfabetico. Il loro valore di mercato è stratosferico: circa 350 milioni di euro complessivi. Le votazioni si chiuderanno alla mezzanotte del 25 novembre. Due giorni dopo, il 27 a Roma, è in programma una <b>conferenza-stampa</b> presso il Salone d’Onore del Coni (ore 11,15, ospita il presidente Giovanni Malagò) in cui verrano svelati tutti i dettagli - e naturalmente i premiati - del gala che si svolgerà presso lo Spazio Ogr di Torino la sera del 16 dicembre.</p>
      <p>Tuttosport assegnerà <b>7 trofei </b>più 3 riconoscimenti speciali: Golden Boy “Absolute Best”, Golden Boy “Tuttosport.com”, Golden Boy “Italy”, Golden Girl, Golden Agent, Golden Manager e Golden President “Career Award”. Infine un premio in onore di Vittorio Pozzo, un altro dedicato a Valentino Mazzola e un terzo alla memoria di Gaetano Scirea.</p>
      <related>
        <a href="https://www.tuttosport.com/archivio/calcio/golden-boy"/>
        <a href="https://www.tuttosport.com/news/calcio/golden-boy/2019/11/16-63438993/golden_boy_zaniolo-donnarumma_una_sfida_allultimo_voto/?related_news"/>
        <a href="https://www.tuttosport.com/news/calcio/golden-boy/2019/10/15-62270151/golden_boy_sono_rimasti_in_20_votazioni_aperte_/?related_news"/>
        <a href="https://www.tuttosport.com/news/calcio/golden-boy/2019/09/13-61034746/golden_boy_sono_rimasti_in_40_votazioni_aperte/?related_news"/>
        <a href="https://www.tuttosport.com/news/calcio/golden-boy/2019/08/14-60005322/golden_boy_ecco_la_nuova_lista_dei_60_-_vota/?related_news"/>
      </related>
    </article>
  </body>
</html>