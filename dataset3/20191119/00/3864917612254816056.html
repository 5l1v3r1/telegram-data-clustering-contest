<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2820756-premera-rozdilovi-nazivo-iz-sergiem-zadanom-vidbudetsa-11-grudna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T00:54:00+00:00"/>
    <meta property="og:title" content="Прем’єра “Розділові Наживо” із Сергієм Жаданом відбудеться 11 грудня"/>
    <meta property="og:description" content="Прем’єра фільму-концерту “Розділові Наживо” відбудеться в Україні 11 грудня 2019 року."/>
  </head>
  <body>
    <article>
      <h1>Прем’єра “Розділові Наживо” із Сергієм Жаданом відбудеться 11 грудня</h1>
      <h2>Прем’єра фільму-концерту “Розділові Наживо” відбудеться в Україні 11 грудня 2019 року.</h2>
      <address>
        <time datetime="2019-11-19T00:54:00+00:00">19 Nov 2019, 00:54</time>
      </address>
      <p>Про це йдеться у пресрелізі, що є у розпорядженні Укрінформу.</p>
      <p>“Лише один вечір 11 грудня в усіх кінотеатрах країни”, - повідомляють творці картини.</p>
      <p>Як зазначається, 21 листопада в Києві презентують новий офіційний трейлер фільму та покажуть “Розділові Наживо” журналістам.</p>
      <p>Фільм-концерт “Розділові Наживо” - це екранізація перформансу “роздІловІ”, культового мультидисциплінарного проєкту мистецької агенції АртПоле за участі Сергія Жадана (текст/голос), Олі Михайлюк (ідея/візуалізації), Олексія Ворсоби (музика/акордеон), Томаша Сікори (музика/експериментальні інструменти та саксофон) та Сергія Пілявця (VJ).</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2810757-u-niderlandah-prezentuvali-knigu-vorosilovgrad-sergia-zadana.html">У Нідерландах презентували книгу “Ворошиловград” Сергія Жадана</a>
      </blockquote>
      <p>“РоздІловІ” досліджують поезію через музику та візуальні образи, звертаючи увагу на ритми та інтонації. Це чуттєвий твір про любов, ніжність, смерть, терпіння до тих, хто поряд, про тишу.</p>
      <p>Вперше проєкт було презентовано у грудні 2012 року в Івано-Франківську та Києві на основі книги Сергія Жадана “Вогнепальні й ножові”. З того часу “роздІловІ” об’їздили з виступами всю Україну, від Тернополя до Бахмута. У 2019 учасники зрозуміли, що в тому вигляді та складі, в якому проєкт існував останні роки, подальша мандрівка неможлива.</p>
      <p>Зйомки фільму-концерту “Розділові наживо” збіглися з цим рішенням і стали останнім виступом артистів в Україні та своєрідною крапкою в одній з численних історій “роздІлових”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2820704-u-gelsinki-projdut-ukrainski-kinodni.html">У Гельсінкі пройдуть Українські кінодні</a>
      </blockquote>
      <p>Режисер-постановник фільму Вадим Ільков зібрав 11 найкращих операторів України для роботи над стрічкою. 11 камер одночасно слідкували за останнім виступом “роздІлових”, не пропускаючи жоден рух артистів. В результаті сам фільм став дослідженням творчого процесу, розкриваючи перед глядачами несподівані та захопливі моменти творення мистецтва, можливості бути разом, чути й відчувати один одного.</p>
      <p>Проєкт реалізується за підтримки Українського культурного фонду.</p>
      <p>Тривалість - 66 хвилин. Дистриб’ютор - Kyiv Music Film.</p>
      <p>Партнер - Національний культурно-мистецький та музейний комплекс “Мистецький Арсенал”.</p>
    </article>
  </body>
</html>