<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/podjetja-imajo-napacno-predstavo-o-varnostnih-kopijah-storitev-v-oblaku/194255/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Podjetja imajo napačno predstavo o varnostnih kopijah storitev v oblaku"/>
    <meta property="og:description" content="Raziskava družbe 4sl, sicer ponudnika upravljanih storitev v oblaku, kaže na to, da imajo številna podjetja zelo napačno predstavo o tem, kako so zaščiteni njihovi..."/>
  </head>
  <body>
    <article>
      <h1>Podjetja imajo napačno predstavo o varnostnih kopijah storitev v oblaku</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Raziskava družbe <a href="https://www.4sl.com/wp-content/uploads/2019/11/research-report-nov-2019.pdf">4sl</a>, sicer ponudnika upravljanih storitev v oblaku, kaže na to, da imajo številna podjetja zelo napačno predstavo o tem, kako so zaščiteni njihovi podatki in aplikacije v oblaku. Ponudniki storitev v oblaku imajo brez dvoma na voljo več sredstev in bolj dodelane postopke upravljanje s strežniki, aplikacijami in podatki, toda to še ne pomeni, da so podatki avtomatsko varovani pred možnostmi izgube podatkov, tudi katastrofalne.</b>
      </p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-19---cloud-b.png"/>
      </figure>
      <p>Veliko število podjetij v nasprotju z določili pogodbe o najemu storitev verjame, da so njihove aplikacije in podatki že v osnovi varovani z varnostnimi kopijami. Češ, ponudnik storitev bo zagotovo to imel na nek način varovano. Kar je daleč od resnice. Raziskava, ki je zajela odgovore okoli 200 podjetij v Veliki Britaniji, kaže na to, da v obstoj varnostnih kopij verjame kar 81% vprašanih, ki imajo svoje aplikacije in podatke v oblaku Amazon AWS, 84% tistih, ki imajo gostovanje v Microsoft Azure in kar 92% tistih, ki so storitve zaupali Googlu.</p>
      <p>Tudi v primerih, ko se stranke eksplicitno odločijo za najem varnostnih kopij tudi za storitev v oblaku, pogosto spregledajo podrobnosti varnostne politike za posamezen izdelek. Za Microsoftov SharePint Online denimo velja pravilo, da so varnostne kopije ohranjene le za 93 dni, za datoteke v sistemu Microsoft Teams le za 90 dni. Če pogledamo pogoje uporabe sporočil v sporočilnih sistemih Microsoft Exchange in Teams, so podatki varovani le za 14 dni. Raziskava kaže, da se tega zaveda le okoli tretjina vprašanih.</p>
      <p>Rezultat takega nesporazuma je lahko nadvse boleč. Zaradi sistemske ali uporabniške napake lahko podjetje trajno izgubi dragocene podatke. Še več, pred selitvijo v oblak so podjetja imela daljše obdobje hrambe varnostnih kopij, vendar so ob prehodu na to pozabili oziroma privzeli, da veljajo enaki ali še boljši pogoji.</p>
      <p>Analitiki podjetja 4sl zato poudarjajo, da je izredno pomembno biti ozaveščen o pogojih rabe. V koliko standardni pogoji rabe ne ustrezajo, je treba razmisliti o drugačnih nivoje storitve ali pa o alternativnem načinu varovanja podatkov, na primer v lokalno hranjenih varnostnih kopijah. V teh primerih je nato povrnitev v oblak sicer težja, a podatki vseeno niso izgubljeni.</p>
    </article>
  </body>
</html>