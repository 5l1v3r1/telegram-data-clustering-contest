<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773997,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="בורסת ת&quot;א ננעלה בעליות; טבע טיפסה ב-5.5%"/>
    <meta property="og:description" content="מדד ת&quot;א 35 עלה ב-0.4%, ת&quot;א 125 הוסיף 0.5%; טבע התחזקה החודש ב-29%; מדד ת&quot;א נדל&quot;ן טיפס ב-1.4% - גזית גלוב קפצה ב-6.1% לאחר הדוחות; היפוך מגמה - לאחר שזינקו אתמול, סלקום ופרטנר מחקו 3.3% ו-5.7% בהתאמה"/>
  </head>
  <body>
    <article>
      <h1>בורסת ת"א ננעלה בעליות; טבע טיפסה ב-5.5%</h1>
      <h2>מדד ת"א 35 עלה ב-0.4%, ת"א 125 הוסיף 0.5%; טבע התחזקה החודש ב-29%; מדד ת"א נדל"ן טיפס ב-1.4% - גזית גלוב קפצה ב-6.1% לאחר הדוחות; היפוך מגמה - לאחר שזינקו אתמול, סלקום ופרטנר מחקו 3.3% ו-5.7% בהתאמה</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שיר רייטר ונועם לנדמן</a></address>
      <p>
        <b>דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים</b>
      </p>
      <p><a href="https://www.calcalist.co.il/stocks/home/0,7340,L-3961-198,00.html?quote=%D7%9E%D7%93%D7%93%20%D7%AA">ת"א 35</a> <a href="https://www.calcalist.co.il/stocks/home/0,7340,L-3961-199,00.html?quote=%D7%9E%D7%93%D7%93%20%D7%AA">ת"א 125</a> <a href="https://www.calcalist.co.il/stocks/home/0,7340,L-3961-1337,00.html?quote=%D7%9E%D7%93%D7%93%20%D7%AA">בנקים-5</a> <a href="https://www.calcalist.co.il/stocks/home/0,7340,L-3961-525,00.html?quote=%D7%9E%D7%93%D7%93%20%D7%AA">טכנולוגיה</a> <a href="https://www.calcalist.co.il/stocks/home/0,7340,L-3961-521,00.html?quote=%D7%9E%D7%93%D7%93%20%D7%AA">ביומד</a> <a href="https://www.calcalist.co.il/stocks/home/0,7340,L-3961-526,00.html?quote=%D7%9E%D7%93%D7%93%20%D7%AA">נפט וגז</a> <a href="https://www.calcalist.co.il/stocks/home/0,7340,L-3961-403,00.html?quote=%D7%9E%D7%93%D7%93%20%D7%AA">נדל"ן</a></p>
      <p><a href="https://t.me/calcalist">לחצו כאן לערוץ הטלגרם של מדור שוק ההון בכלכליסט</a> </p>
      <p><b>17:25 -</b> המסחר בבורסת תל אביב ננעל בעליות: מדד ת"א 35 עלה ב-0.4% ומדד ת"א 125 הוסיף 0.5%, בראש ת"א 35 גזית גלוב שקפצה לאחר הדוחות ב-6.1% - מדד ת"א נדל"ן טיפס ב-1.4%, טבע הוסיפה 5.5% - עלתה החודש ב-29%. היפוך מגמה: לאחר שזינקו במהלך היום ואתמול על רקע דוחות פלאפון, מחקו סלקום ופרטנר 3.3% ו-5.7% בהתאמה.</p>
      <p>ויקטורי זינקה ב-8% לאחר הדוחות אתמול, מלם תים התחזקה ב-6% לאחר שדיווחה על זינוק של 418% ברווח הנקי ברבעון השלישי, או.פי.סי אנרגיה עלתה ב-5.9% לאחר המלצת מניה אתמול מבנק הפועלים, חילן מחקה 8% לאחר דוחות. עוד חדשות: בצל חקירת הרשות לני"ע, קרן הגשמה ממנה את עוזי דנינו ורונן טורם למנהלי החברה.</p>
      <p><b>17:10 -</b> בצל חקירת הרשות – <a href="https://www.calcalist.co.il/markets/articles/0,7340,L-3774059,00.html">הגשמה ממנה את עוזי דנינו ורונן טורם למנהלי החברה</a>: דנינו יחליף את חנן שמש כיו"ר החברה וטורם את רון ברקוביץ', שפרש בסוף אוקטובר האחרון מתפקיד מנכ"ל הקרן. גורמים בשוק ההון: "הסבירות היא שהובאו כדי לשנות את האסטרטגיה העסקית ולכוון השקעות שיפיקו תשואות גבוהות יותר ובסיכון נמוך יותר". ההודעה מגיעה כחודשיים לאחר <a href="https://www.calcalist.co.il/local/articles/0,7340,L-3770163,00.html">חשיפת 'כלכליסט', כי רשות ניירות ערך עיכבה ב-10 לספטמבר השנה לחקירה את יו"ר הקרן חנן שמש</a>, ואת מנכ"ל הקרן, רו"ח רון ברקוביץ', בחשד לביצוע עבירות דיווח בקשר להסכם התקשרות עם היזם האמריקאי גרי דראגול</p>
      <p><b>16:05 -</b> לפני הפרידה מבורסת ת"א בעוד כשלושה חודשים - נסיגה בהכנסות הרבעוניות של <a href="https://www.calcalist.co.il/stocks/home/0,7340,L-3959-1122381,00.html?quote=%D7%A8%D7%93%D7%94%D7%99%D7%9C">רדהיל</a>: <a href="https://www.calcalist.co.il/markets/articles/0,7340,L-3774047,00.html">חברת הביומד רשמה ברבעון הכנסות של 1.4 מיליון דולר</a>, בהשוואה ל-2.2 מיליון דולר ברבעון המקביל - ההפסד עמד על 9.8 מיליון דולר, צמצום של 200 אלף דולר במינוס הרבעוני.</p>
      <p><b>15:35 -</b> <a href="https://www.calcalist.co.il/real_estate/articles/0,7340,L-3774020,00.html">המגרש שעליו שוכן מועדון האומן 17 בת"א נמכר ב-355 מיליון שקל</a>: החברות י.ח דימרי, שבשליטת יגאל <a href="https://www.calcalist.co.il/stocks/home/0,7340,L-3959-1090315,00.html?quote=%D7%93%D7%9E%D7%A8%D7%99">דמרי</a>, ויהלומית פרץ רכשו במכרז את המגרש בן 16 דונם שממוקם על ציר שלבים. השמאי העריך את שווי הקרקע ב-200 מיליון שקל, אבל הרוכשות הקפיצו את המחיר ככל הנראה מתוך תקווה שהעירייה תגדיל את זכויות הבנייה באזור.</p>
      <figure>
        <img src="https://images1.calcalist.co.il/PicServer3/2019/11/19/948422/Untitled-1_l.jpg"/>
        <figcaption>מועדון האומן 17 בת"א <br/>צילום: google street view</figcaption>
      </figure>
      <p><b>14:30 -</b> <a href="https://www.calcalist.co.il/stocks/home/0,7340,L-3959-1082510,00.html?quote=%D7%92%D7%99%D7%9C%D7%AA">גילת</a>, חברת רשתות הלוויין הדואלית (נסחרת בת"א ובנאסד"ק) מציגה היום את דוחות הרבעון השלישי: ההכנסות עלו במקצת ל-63.3 מיליון דולר מ-62.8 מיליון דולר, והרווח המתואם עלה ל-0.12 דולר למניה מ-0.09 דולר למניה. מניית החברה מאבדת 1% במסחר בת"א.</p>
      <p><b>14:00 -</b> חברת שירותי התוכנה הדואלית (ת"א ונאסד"ק), <a href="https://www.calcalist.co.il/stocks/home/0,7340,L-3959-256016,00.html?quote=%D7%A4%D7%95%D7%A8%D7%9E%D7%95%D7%9C%D7%94%20%D7%9E%D7%A2%D7%A8%D7%9B%D7%95%D7%AA">פורמולה מערכות</a>, <a href="https://www.calcalist.co.il/markets/articles/0,7340,L-3774036,00.html">פרסמה דוחות רבעוניים</a>: ההכנסות ברבעון השלישי עלו ל-489 מיליון דולר מ-362 מיליון דולר ברבעון המקביל. הרווח הנקי עלה ל-25 מיליון דולר מ-18 מיליון דולר ברבעון המקביל, או לחלופין, הרווח למניה עלה ל-0.64 דולר מ-0.46 דולר. מניית החברה מתחזקת ב-4.1%.</p>
      <p>גיא ברנשטיין, מנכ"ל פורמולה מערכות: "אנו מרוצים מהתוצאות המרשימות של הקבוצה ברבעון השלישי, הממחישות את המומנטום החזק המלווה את כלל חברות הפורטפוליו מתחילת השנה".</p>
      <figure>
        <img src="https://images1.calcalist.co.il/PicServer3/2018/02/20/796695/guy_l.jpg"/>
        <figcaption>גיא ברנשטיין, מנכ"ל פורמולה תוכנה</figcaption>
      </figure>
      <p><b>13:50 -</b> שעתיים וחצי לסיום המסחר, עדכון מדדים ענפיים: מדד ת"א נדל"ן מטפס ב-1.2% - בין היתר, עקב התחזקות מניית גזית גלוב שעולה לאחר הדוחות, מדד ת"א תקשורת מוסיף לערכו 1.4% - לא מעט בזכות סלקום שקופצת גם היום ומלם תים שמנתרת לאחר הדוחות. מדד ת"א נפט וגז עולה ב-0.7% ומדד ת"א בנקים מוחק 0.4%. </p>
      <p><b>13:10</b> - <a href="https://www.calcalist.co.il/stocks/home/0,7340,L-3959-1082353,00.html?quote=%D7%A1%D7%90%D7%A0%D7%99%20%D7%AA%D7%A7%D7%A9%D7%95%D7%A8%D7%AA">סאני תקשורת</a>: <a href="https://www.calcalist.co.il/markets/articles/0,7340,L-3774009,00.html">הכנסות שיא לצד צניחה של 54% ברווח הנקי</a>: הרווח הנקי הסתכם ב-7 מיליון שקל לעומת כ-15 מיליון שקל ברבעון המקביל, הכנסות החברה הסתכמו ב-330 מיליון שקל - עלייה של כ-4.5%. החברה חתמה על הארכת הסכם הפצה עם סמסונג העולמית עד לסוף 2024 שיכלול לראשונה לפטופים. המניה עולה ב-1.3%.</p>
      <p><b>13:00 -</b> <a href="https://www.calcalist.co.il/stocks/home/0,7340,L-3959-1082635,00.html?quote=%D7%90%D7%9C%D7%95%D7%9E%D7%99%D7%99">אלומיי קפיטל</a> תשקיע <a href="https://www.calcalist.co.il/markets/articles/0,7340,L-3774010,00.html">בפיתוח תחנות כוח סולאריות באיטליה לייצור 250 מגה וואט</a>: החברה חתמה על הסכם עם חברה אירופית, שתפתח את תחנות הסולאריות במטרה להגיע לכושר ייצור של 250 מגה וואט תוך שלוש שנים. תחנות בכושר ייצור של כ-70 מגה וואט יהיו מוכנות להקמה כבר במהלך שנת 2020. המניה מטפסת ב-1.9%.</p>
      <p><b>12:30 -</b> <a href="https://www.calcalist.co.il/stocks/home/0,7340,L-3959-156018,00.html?quote=%D7%9E%D7%9C%D7%9D%20%D7%AA%D7%99%D7%9D">מלם תים</a> קופצת ב-9.4% אחרי שדיווחה על זינוק של 418% ברווח הנקי לרבעון השלישי של 2019. חברת טכנולוגיית המידע רשמה ברבעון עלייה של 19.4% בהכנסות ל-522.3 מיליון שקל, הרווח הנקי עמד על 51 מיליון שקל, לעומת רווח נקי של 9.8 מיליון שקל ברבעון השלישי של 2018.</p>
      <p>הכנסות מגזר התוכנה והפרויקטים גדלו ב-47.6% ביחס לרבעון המקביל ועמדו על 132.9 מיליון שקל, הכנסות תחום שירותי שכר, משאבי אנוש וחיסכון ארוך טווח עמדו על 51 מיליון שקל, עלייה של 12.4% בהשוואה לרבעון המקביל.</p>
      <p>הכנסות מגזר התשתיות והחומרה עלו ב-13.8% ל-230.3 מיליון שקל, הכנסות מגזר מיקור החוץ הסתכמו ב-108 מיליון שקל, עלייה של 8.6% ביחס לתקופה המקבילה בשנה הקודמת.</p>
      <p>דירקטוריון החברה אישר חלוקת דיבידנד של 15.3 מיליון שקל - שבעה שקלים למניה. בכך תשלים החברה חלוקת דיבידנד של 46 מיליון שקל מתחילת השנה.</p>
      <p>קמהדע נחלשת ב-0.3% במחזור השני בגובהו בבורסה אחרי שדיווחה על פרישתו של פרופ' יצחק קרינסקי מהדירקטוריון "בנסיבות אישיות". קרינסקי, לשעבר יו"ר טבע יפן ודרום קוריאה, יעזוב את התפקיד באופן מיידי. מניית קמהדע מרכזת מחזור של 15.3 מיליון שקל לעומת ממוצע יומי של 1.2 מיליון שקל במניה זו בשנה האחרונה.</p>
      <p><b>10:50 - </b>מניית סלקום מתחזקת ביום השמיני ברצף ומוסיפה 5% בהמשך לנסיקה של 21.1% שרשמה אתמול. חברת הסלולר לא פירסמה שום דיווח למשקיעיה בבורסה. גורמים בשוק מעריכים שהסיבה לזינוק היא התוצאות הכספיות החיוביות שפירסמה אתמול המתחרה פלאפון, שמאותתים כי ייתכן שהמשבר בשוק הסלולר נרגע.</p>
      <figure>
        <img src="https://images1.calcalist.co.il/PicServer3/2018/06/23/826863/CAL0041890_l.jpg"/>
        <figcaption>בית סלקום בנתניה <br/>צילום: אוראל כהן</figcaption>
      </figure>
      <p><b>9:45 - </b>המסחר בבורסה נפתח במגמה חיובית - ת"א 35 מטפס ב-0.2%, ת"א 125 מוסיף לערכו 0.3%. טבע מתחזקת ב-1.3% במחזור הגבוה בבורסה, גזית גלוב עולה ב-2% לאחר שפירסמה דוחות.</p>
      <p>במקביל לתוצאות הכספיות הודיעה גזית גלוב על הקמת שותפות לרכישת נכסים מניבים בקנדה עם דורי סגל. גזית גלוב תשקיע 60 מיליון דולר קנדי ותחזיק ב-60% מהשותפות, שתיקרא שותפות קנדה. סגל ישקיע 40 מיליון דולר קנדי באמצעות חברה שבבעלותו, יחזיק ב-40% מהשותפות וכן יכהן כמנכ"ל השותפות.</p>
      <p>אחרי הקפיצות של אתמול: חלל תקשורת מוחקת 3.1%, סלקום מאבדת 3.8%, פרטנר נסוגה ב-0.8%.</p>
      <p><b>9:35 - </b>חברת מגדל הבהירה למשקיעיה בבורסה שהיא <a href="https://www.calcalist.co.il/markets/articles/0,7340,L-3774004,00.html">אכן בוחנת מכירת סוכנויות ביטוח שבשליטתה</a>, אך לא את סוכנות הביטוח הגדולה בישראל מבטח סימון. בעל השליטה במגדל, שלמה אליהו, הטיל אתמול פצצה בכנס לשכת סוכני הביטוח <a href="https://www.calcalist.co.il/money/articles/0,7340,L-3773995,00.html">כשהכריז שימכור את סוכנויות הביטוח של החברה</a>.</p>
      <p><b>8:50 -</b> יוסי ארד <a href="https://www.calcalist.co.il/markets/articles/0,7340,L-3773998,00.html">רוכש 10% מערך פיננסים ב-7.1 מיליון שקל</a> - פרמיה של 21%: לכלכליסט נודע שחברת האשראי החוץ בנקאי תקצה מניות בהקצאה פרטית לקרן הגידור מונבז שבראשות ארד. במסגרת ההסכם עתידה ערך פיננסים להקצות למונבז מניות בהקצאה פרטית, המהוות 9.99% מההון של החברה, לפי מחיר של 40 שקל למניה, הגבוה בכ-21% ממחיר הנעילה של המניה אתמול, שעמד על 33.13 שקל</p>
      <p><b>7:25 - </b>הבורסה בתל אביב תפתח את יום המסחר השלישי של השבוע בצל המתיחות בצפון ולאחר <a href="https://www.calcalist.co.il/markets/articles/0,7340,L-3773845,00.html">העליות המזעריות אמש בוול סטריט</a> שהובילו לשיא כל הזמנים במדדים המובילים. המדדים דאו ג'ונס ונאסד"ק עלו ב-0.1%, S&amp;P 500 עלה בפחות מ-0.1%.</p>
      <p>הבוקר <a href="https://www.calcalist.co.il/local/articles/0,7340,L-3773996,00.html">נורו רקטות מסוריה לישראל</a>, אחרי תקופה ארוכה של שקט בגזרה. בשעה 4:52 לפנות בוקר נשמעה אזעקה ביישובים בגולן ובגליל העליון, וכעבור כחצי שעה מסר צה"ל כי זוהו ארבעה שיגורים משטח סוריה לעבר שטח ישראל שיורטו על ידי לוחמי כיפת ברזל. בצה"ל מסרו כי ככל הנראה אין נפילות בשטח ישראל.</p>
      <p>הבורסה המקומית <a href="https://www.calcalist.co.il/markets/articles/0,7340,L-3773847,00.html">ננעלה אתמול במגמה שלילית</a> - מדד ת"א 35 נחלש ב-0.5%, ת"א 125 ירד ב-0.2%. מניות הסלולר זינקו על רקע דוחות פלאפון - סלקום נסקה ב-21.1%, פרטנר קפצה ב-10.6%. חלל תקשורת זינקה ב-9.1% אחרי שדיווחה <a href="https://www.calcalist.co.il/markets/articles/0,7340,L-3773921,00.html">שהלוויין עמוס 17 הגיע למסלול היעד שלו בחלל</a> וצפוי להתחיל בפעילות מסחרית.</p>
      <figure>
        <img src="https://images1.calcalist.co.il/PicServer3/2018/04/10/809055/301446847_1-6L.jpg"/>
        <figcaption>בורסת תל אביב <br/>צילום: בלומברג</figcaption>
      </figure>
    </article>
  </body>
</html>