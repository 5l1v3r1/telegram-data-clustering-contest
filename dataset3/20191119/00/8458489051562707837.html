<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/elektrobusy-v-bb-centru-uz-temer-4-objely-zemekouli-4580"/>
    <meta property="og:site_name" content="fDrive.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Elektrobusy v BB Centru už téměř 4× objely zeměkouli"/>
    <meta property="og:description" content="Už tři roky jezdí elektrobusy mezi pražským BB centrem a stanicí metra C Budějovická Za celou dobu této elektrické linky využilo na 2 miliony pasažérů"/>
  </head>
  <body>
    <article>
      <h1>Elektrobusy v BB Centru už téměř 4× objely zeměkouli</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Patrik Svatoš</a></address>
      <ul>
        <li>
          <b>Už tři roky jezdí elektrobusy mezi pražským BB centrem a stanicí metra C Budějovická</b>
        </li>
        <li>
          <b>Za celou dobu této elektrické linky využilo na 2 miliony pasažérů</b>
        </li>
      </ul>
      <p>Dva elektrobusy už přes tři roky nepřetržitě zajišťují pravidelnou kyvadlovou dopravu mezi pražským BB Centrem a stanicí metra C Budějovická na bezplatných linkách BBC 1 a BBC 2. Za tu dobu mají k listopadu 2019 na kontě 150 000 najetých kilometrů a 2 miliony přepravených pasažérů. Pro představu to je, jako kdyby téměř čtyřikrát objely zeměkouli, anebo 750× absolvovaly cestu z Prahy do Brna. Elektrobusy jsou společným projektem developerské a investiční společnosti PASSERINVEST GROUP, Skupiny ČEZ a dopravní společnosti ARRIVA.</p>
      <figure>
        <img src="https://cdn.24net.cz/5/obrazek/elektrobus-31902"/>
      </figure>
      <p>„<i>Jak vyplynulo z našeho posledního průzkumu, kyvadlové dopravy využívá přes 45 % pracujících v BB Centru a nadpoloviční většina z nich elektrobusy velmi uvítala. Pozitivní ohlasy se objevily již v prvním týdnu jejich provozu a během těch tří let jejich obliba roste. Našich bezplatných linek do BB Centra využívá i mnoho obyvatel bydlících v sousedství, ale i návštěvníků BB Centra. Jsou tedy po celou dobu provozu plně vytížené a není proto překvapivé, že svezly už 2 miliony pasažérů</i>,“ doplňuje Kristýna Samková, marketingová manažerka PASSERINVEST GROUP.</p>
      <p>„<i>Elektrobusy mezi pražským BB Centrem a Budějovickou nás překvapují spolehlivostí a výdrží i po 150 tisících kilometrech. Jsem přesvědčen, že začal boom elektrických autobusů a ve velmi krátké době se v rámci MHD napříč republikou budou cestující setkávat s elektrobusy zcela běžně</i>,“ říká generální ředitel Arrivy Daniel Adamka.</p>
      <p>„<i>Bezemisní pohon je dnes především ve městech víc než potřebný a chápeme jako přirozené poslání lídra energetického trhu podporovat jeho vývoj podobnými formami. Stěžejní pro nás zůstává výstavba dobíjecí infrastruktury pro osobní e-auta a nabídka souvisejících služeb. Jako hlavní hráč na trhu elektromobility v České republice momentálně nabízíme síť téměř 180 stanic veřejného dobíjení, z toho asi 120 rychlodobíjecích, a současně kompletní portfolio služeb pro tento rychle rostoucí segment</i>,“ uvedl Tomáš Chmelík, manažer útvaru čisté technologie ČEZ.</p>
      <p>Nasazení elektrobusů do ostrého provozu je jedním z kroků k udržitelnějšímu městu, protože jejich provoz je šetrný k životnímu prostředí. Nespornou výhodou je také jejich nízká hlučnost a plynulost při rozjezdech i brzdění, díky čemuž je pro cestující jízda komfortnější. K dalším výhodám se řadí i klimatizace v horkých letních měsících či bezplatné Wi-Fi připojení.</p>
      <related>
        <a href="https://fdrive.cz/clanky/scania-ma-novy-elektrobus-je-urceny-do-mesta-a-umi-se-nabijet-i-pres-pantograf-4465"/>
        <a href="https://fdrive.cz/clanky/trutnovske-mhd-prechazi-na-alternativni-paliva-ma-i-150kw-nabijeci-stanici-3346"/>
        <a href="https://fdrive.cz/clanky/dalsi-polske-mesto-podepsalo-smlouvu-o-dodavce-elektrickych-autobusu-4218"/>
        <a href="https://fdrive.cz/clanky/milan-si-u-spolecnosti-solaris-objednal-rekordni-pocet-elektrobusu-3989"/>
        <a href="https://fdrive.cz/clanky/na-letiste-zacnou-od-roku-2023-jezdit-bezemisni-velkokapacitni-trolejbusy-4305"/>
        <a href="https://fdrive.cz/clanky/daimler-ma-na-svuj-elektricky-autobus-prvni-objednavky-mimo-nemecko-4098"/>
      </related>
    </article>
  </body>
</html>