<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/vyroba-elektromobilu-id-3-je-az-o-40-lacnejsia-ako-pri-e-golfe/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Výroba elektromobilu ID.3 je až o 40 % lacnejšia, ako pri e-Golfe!"/>
    <meta property="og:description" content="Zníženie nákladov prináša optimistický pohľad na bezbolestný prechod z výroby spaľovacích motorov na elektromobily bez zníženia zisku | TECHBX.sk"/>
  </head>
  <body>
    <article>
      <h1>Výroba elektromobilu ID.3 je až o 40 % lacnejšia, ako pri e-Golfe!</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Richard Pliešovský</a></address>
      <p>Elektrická platforma MEB prináša výrazné zníženie výrobných nákladov. Generálny riaditeľ Volkswagenu, Herbert Diess, hovorí, že ich prvé vozidlo na tejto platforme je až o 40 % lacnejšie ako v prípade e-Golfu.</p>
      <p>Koncern rozbehol výrobu očakvaného elektromobilu ID.3 začiatkom novembra v továrni v Zwickau, ktorú kompletne prebudoval na produkciu elektromobilov.</p>
      <p>Herbert Diess na zasadaní dozornej rady povedal, že výroba nového elektromobilu je nižšia než je to pri e-Golfe, pričom väčšinu nákladov predstavujú batérie. Len 5 až 10 % nákladov ide pritom na vrub vývoju a technologických zmien vo výrobe kvôli novému druhu pohonu.</p>
      <figure>
        <img src="https://techbox.dennikn.sk/wp-content/uploads/2019/09/VW-ID.3-12.jpg"/>
        <figcaption>
          <cite>ZDROJ | VW</cite>
        </figcaption>
      </figure>
      <p>Práve toto zníženie nákladov prináša optimistický pohľad na bezbolestný prechod z výroby spaľovacích motorov na elektromobily bez zníženia zisku spoločnosti.</p>
      <related>
        <a href="https://techbox.dennikn.sk/plne-elektricky-vw-id-3-je-na-svete-cena-ma-ale-od-ludovej-daleko/"/>
      </related>
      <p>Volkswagen už uzavrel výhodné zmluvy na odber batérií vo výške 48 miliárd dolárov, ktoré by mali postačovať na výrobu viac než jedného milióna elektromobilov ročne. Volkswagen momentálne platí za 1 kW približne 100 dolárov. Batériu v ID.3 možno použiť na zvýšenie štrukturálnej tuhosti tela, modulárne usporiadanie batérie zase umožňuje výhodnejšie balenie a cenové úspory z veľkého objemu.</p>
      <figure>
        <img src="https://techbox.dennikn.sk/wp-content/uploads/2019/09/VW-ID.3-8.jpg"/>
        <figcaption>
          <cite>ZDROJ | VW</cite>
        </figcaption>
      </figure>
      <p>Volkswagen uvedie do roku 2029 až 75 modelov elektromobilov a 60 hybridov, zároveň plánuje do spomínaného roku predať 26 miliónov elektromobilov a 6 miliónov hybridov. Na platforme MEB (Modular Electric Drive Matrix) má jazdiť 20 miliónov vozidiel, zvyšných 6 miliónov bude na platforme PPE (High Performance Platform).</p>
      <figure>
        <img src="https://techbox.dennikn.sk/wp-content/uploads/2019/11/Volkswagen-investicie.jpg"/>
        <figcaption>
          <cite>ZDROJ | Volkswagen</cite>
        </figcaption>
      </figure>
      <p>Aby to bolo možné zrealizovať, Volkswagen potrebuje investovať 60 miliárd eur, čo predstavuje viac než 40 percent investícií spoločnosti do nehnuteľností, strojov a zariadení vrátane všetkých nákladov na výskum a vývoj počas plánovacieho obdobia. Zo sumy 60 miliárd eur je až 33 miliárd vyčlenených na elektromobily.</p>
      <related>
        <a href="https://techbox.dennikn.sk/chcete-mat-zo-svojho-sucasneho-auta-elektromobil-staci-vam-5-000-e/"/>
      </related>
      <p>Elektromobily sa budú vyrábať v mestách Mladá Boleslav, Chattanooga, Foshan a Anting. V Nemecku to bude v Zwickau, Emden, Hannover, Zuffenhausen a Drážďany.</p>
      <figure>
        <img src="https://techbox.dennikn.sk/wp-content/uploads/2019/09/VW-ID.3-11.jpg"/>
        <figcaption>
          <cite>ZDROJ | VW</cite>
        </figcaption>
      </figure>
      <p>Potešujúca správa pre motoristov je, že podľa Volkswagenu dosiahnu ich elektromobily cenovú paritu vozidiel s benzínovým pohonom už okolo roku 2023.</p>
      <figure>
        <img src="https://techbox.dennikn.sk/wp-content/uploads/2019/11/e-up.jpg"/>
        <figcaption>
          <cite>ZDROJ | VW</cite>
        </figcaption>
      </figure>
      <p>Už teraz je však možné na Slovensku kúpiť ekologické mestské vozidlo s 5-dverovou karosériou e-up! vďaka zvýšenému eco-bonusu (4 200 eur) za 17 970 eur. Elektrický e-Golf má bonus 5 000 eur a jeho cena je teraz 27 990. Passat s plug-in hybridnou verziou GTE s výkonom až 218 koní sa dá získať za akciovú cenu už od 40 940 eur.</p>
      <figure>
        <img src="https://techbox.dennikn.sk/wp-content/uploads/2019/11/eGolf.jpg"/>
        <figcaption>
          <cite>ZDROJ | VW</cite>
        </figcaption>
      </figure>
      <footer>
        <b>Zdroj: </b>
        <a href="https://www.volkswagen-newsroom.com/en/press-releases/volkswagen-investing-strongly-in-the-future-5576">Volkswagen</a>
      </footer>
    </article>
  </body>
</html>