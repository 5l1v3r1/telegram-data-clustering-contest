<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/health/item/489150-teridona-pente-katigories-trofon-gia-na-tin-prolabete"/>
    <meta property="og:site_name" content="thestival.gr"/>
    <meta property="article:published_time" content="2019-11-19T00:26:00+00:00"/>
    <meta property="og:title" content="Τερηδόνα: Πέντε κατηγορίες τροφών για να την προλάβετε"/>
    <meta property="og:description" content="Η οδοντική και στοματική υγεία δεν επηρεάζονται μόνο από τα γονίδια, τη στοματική υγιεινή και κάποιες συνήθειες (π.χ. αναπνοή από το στόμα), αλλά και από το τι και πόσο συχνά τρώτε."/>
  </head>
  <body>
    <article>
      <h1>Τερηδόνα: Πέντε κατηγορίες τροφών για να την προλάβετε</h1>
      <address><time datetime="2019-11-19T00:26:00+00:00">19 Nov 2019, 00:26</time> by <a rel="author">Thestival team</a></address>
      <p>Η οδοντική και στοματική υγεία δεν επηρεάζονται μόνο από τα γονίδια, τη στοματική υγιεινή και κάποιες συνήθειες (π.χ. αναπνοή από το στόμα), αλλά και από το τι και πόσο συχνά τρώτε.</p>
      <p>Από τη στιγμή που βάζετε στο στόμα σας έστω και μια μπουκιά ή μια γουλιά από ένα τρόφιμο ή ρόφημα, ενεργοποιούνται χημικές διεργασίες ανάλογα με τα συστατικά του.</p>
      <p>Όταν η τροφή περιέχει ζάχαρη ή άλλους υδατάνθρακες, τα βακτήρια του στόματος τους μετατρέπουν σε οξέα τα οποία αρχίζουν να επιτίθενται στην αδαμαντίνη, δηλαδή στο σμάλτο των δοντιών. Έτσι ξεκινά η τερηδόνα.</p>
      <p>Αντίθετα, όταν τρώτε τρόφιμα «φιλικά» προς τα δόντια, τα προστατεύετε από αυτού του είδους τις επιθέσεις.</p>
      <p>Τέτοιες τροφές, σύμφωνα με το <i>onmed.gr,</i> είναι οι εξής:</p>
      <p>Νερό: Σύμφωνα με την Αμερικανική Οδοντιατρική Εταιρεία το φθοριωμένο νερό είναι το καλύτερο ρόφημα για τη διατήρηση της στοματικής υγείας, επειδή το φθόριο βοηθά τα δόντια να γίνονται πιο ανθεκτικά στις επιθέσεις των οξέων. Φθόριο περιέχει σε ορισμένες χώρες κυρίως το πόσιμο νερό της βρύσης και ορισμένα εμπλουτισμένα μεταλλικά νερά του εμπορίου. Πίνετε νερό σε επαρκείς ποσότητες και ξεπλένετε με αυτό το στόμα σας μετά από κάθε γεύμα ή τσιμπολόγημα.</p>
      <p>Γαλακτοκομικά προϊόντα: Το γάλα, το τυρί και το γιαούρτι έχουν χαμηλή περιεκτικότητα σε σάκχαρα, ενώ περιέχουν πρωτεΐνες και ασβέστιο που δυναμώνουν τα δόντια. Πρέπει όμως να είστε προσεκτικοί, όσον αφορά τα λιπαρά τους. Άλλες ωφέλιμες πηγές ασβεστίου είναι το μπρόκολο και το σπανάκι.</p>
      <p>Πρωτεΐνες υψηλής διατροφικής αξίας: Τα πλούσια σε φώσφορο τρόφιμα, όπως το κρέας, τα πουλερικά, τα ψάρια, το γάλα και τα αυγά, δυναμώνουν τα δόντια και περιέχουν πολύτιμες πρωτεΐνες.</p>
      <p>Ξηροί καρποί: Περιέχουν πρωτεΐνες και ιχνοστοιχεία απαραίτητα για την υγεία, ενώ έχουν χαμηλή περιεκτικότητα σε υδατάνθρακες και δεν ευνοούν την τερηδόνα. Απαιτούν πολλή μάσηση, με αποτέλεσμα να διεγείρεται η παραγωγή σάλιου το οποίο «ξεπλένει» το στόμα από τα οξέα και τα υπολείμματα των τροφίμων, μειώνοντας τον κίνδυνο τερηδόνας.</p>
      <p>Σκληρά φρούτα και λαχανικά. Αποτελούν σημαντικό τμήμα κάθε ισορροπημένου διαιτολογίου και κάνουν καλό στα δόντια. Έχουν υψηλή περιεκτικότητα σε νερό και φυτικές ίνες που εξισορροπούνται με τα σάκχαρα που επίσης περιέχουν και συμβάλλουν στον καθαρισμό των δοντιών. Η μάσησή τους, ιδίως όταν είναι ωμά, διεγείρει την παραγωγή σάλιου, το οποίο απαλλάσσει το στόμα από τα επιβλαβή οξέα και τα υπολείμματα τροφίμων.</p>
    </article>
  </body>
</html>