<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742397"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:06:00+00:00"/>
    <meta property="og:title" content="&quot;บิ๊กป๊อก&quot;พร้อมแจงกมธ.ปมเลือกตั้งท้องถิ่น"/>
    <meta property="og:description" content="“บิ๊กป๊อก”พร้อมแจงกมธ.พัฒนาการเมือง เรื่องเลือกตั้งท้องถิ่น ขอไม่วิจารณ์เพื่อไทยปูดมีการแทรกแทรกเลือกตั้งซ่อม ถามเริ่มต้นพูดกันอย่างนี้แล้วจะไปไหวหรือ "/>
  </head>
  <body>
    <article>
      <h1>"บิ๊กป๊อก"พร้อมแจงกมธ.ปมเลือกตั้งท้องถิ่น</h1>
      <address>
        <time datetime="2019-11-19T03:06:00+00:00">19 Nov 2019, 03:06</time>
      </address>
      <p>
        <b>“บิ๊กป๊อก”พร้อมแจงกมธ.พัฒนาการเมือง เรื่องเลือกตั้งท้องถิ่น ขอไม่วิจารณ์เพื่อไทยปูดมีการแทรกแทรกเลือกตั้งซ่อม ถามเริ่มต้นพูดกันอย่างนี้แล้วจะไปไหวหรือ </b>
      </p>
      <p>เมื่อวันที่ 19 พ.ย.  ที่ทำเนียบรัฐบาล พล.อ.อนุพงษ์ เผ่าจินดา รมว.มหาดไทย  กล่าวถึงกรณีที่ กมธ.พัฒนาการเมือง สภาผู้แทนราษฎร เตรียมเรียกเข้าชี้แจงเรื่องการเลือกตั้งท้องถิ่น ว่า อย่าใช้คำว่าชี้แจงเลย เป็นการไปตามเวลาเพื่อให้ข้อมูล และรายละเอียดเรื่องการเลือกตั้งในส่วนของกระทรวงมหาดไทย ซึ่งตนก็จะไปชี้แจงตามที่ กมธ. เชิญมา ส่วนการเตรียมการเลือกตั้งท้องถิ่นนั้น ขั้นตอนคือ ครม. หารือร่วมกับ กกต. และกรมส่งเสริมการปกครองท้องถิ่นท้องถิ่น (สถ.) ซึ่ง กกต. และสถ.นั้น จะต้องคุยกันเรื่องเตรียมความพร้อมของทั้ง 2 หน่วย โดยเห็นว่า กกต. พร้อม จากนั้นก็ต้องออกระเบียบ แล้วประกาศในราชกิจจานุเบกษา ส่วนสถ.ก็ต้องดูเรื่องงบฯในการจัดการเลือกตั้ง ต้องเช็กให้ละเอียดว่าท้องถิ่นทั่วประเทศมีความพร้อมหรือไม่ ซึ่งทางทัองถิ่นจะรายงานกลับมาที่ตนเร็วๆนี้ เพราะการจัดการเลือกตั้งแต่ละท้องถิ่นต้องใช้เงินของตัวเอง หากมีเงินไม่พอก็สามารถดูเงินทดลองราชการ ซึ่งเป็นเงินสำรองที่มีอยู่ และเมื่อ กกต. พร้อม งบฯ พร้อม ก็นำหารือ ครม. เพื่อกำหนดวันเลือกตั้งว่าจะอย่างไรกันบ้สง นี่คือกรอบ และไทม์ไลน์<br/><br/>เมื่อถามว่า พรรคเพื่อไทย (พท.) ระบุว่าขณะนี้มีการแทรกแซงการเลือกตั้งซ่อมเขต 7 ขอนแก่น พล.อ.อนุพงษ์ กล่าวว่า “โอ้โห ไปขนาดนั้นเลยหรือ ไม่มีหรอกมั้ง เป็นหน้าที่ของ กกต. ทุกภาคส่วนก็ต้องทำให้โปร่งใสก็แล้วกัน เริ่มต้นพูดกันอย่างนี้แล้วจะไปไหวหรือ ยังไม่ได้อะไรกันเลย ยังไม่ได้กำหนดวัน ยังไม่ได้อะไรเลย แล้วใครจะไปแทรกตรงไหน ใครไปแทรกก็ผิดเวลาไป ผมไม่ขอวิจารณ์”</p>
    </article>
  </body>
</html>