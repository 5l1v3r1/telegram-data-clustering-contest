<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742406"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:33:00+00:00"/>
    <meta property="og:title" content="&quot;สิระ-ปารีณา&quot;ย่องเข้าทำเนียบฯ อุบมาพบใคร"/>
    <meta property="og:description" content="“สิระ-ปารีณา” ดอดเข้าทำเนียบฯ อุบพบใคร ลั่น 'สิระ' ชี้“เสรีพิศุทธ์-วัฒนา” มีคนทำผิดแน่ หลังเอกสารแต่งตั้งเป็นที่ปรึกษากมธ.ล่วงหน้าปลิวว่อน "/>
  </head>
  <body>
    <article>
      <h1>"สิระ-ปารีณา"ย่องเข้าทำเนียบฯ อุบมาพบใคร</h1>
      <address>
        <time datetime="2019-11-19T03:33:00+00:00">19 Nov 2019, 03:33</time>
      </address>
      <p>
        <b>“สิระ-ปารีณา” ดอดเข้าทำเนียบฯ อุบพบใคร ลั่น "สิระ" ชี้“เสรีพิศุทธ์-วัฒนา” มีคนทำผิดแน่ หลังเอกสารแต่งตั้งเป็นที่ปรึกษากมธ.ล่วงหน้าปลิวว่อน </b>
      </p>
      <p>เมื่อวันที่ 19 พ.ย. นายสิระ เจนจาคะ ส.ส.กทม. พรรคพลังประชารัฐ (พปชร.) และกรรมาธิการ (กมธ.) ป้องกันและปราบปรามการทุจริตประพฤติมิชอบ สภาผู้แทนราษฎร ได้เดินทางมายังตึกบัญชาการ 1 ทำเนียบรัฐบาล ซึ่งกำลังมีการประชุมคณะรัฐมนตรีอยู่ โดยปฏิเสธที่จะตอบคำถามว่ามาพบกับใคร นอกจากนี้ ในเวลาไล่เลี่ยกัน น.ส.ปารีณา ไกรคุปต์ ส.ส.ราชบุรี พรรค พปชร.ซึ่งเป็น กมธ.ชุดดังกล่าวด้วย ก็ได้เดินทางมาที่ตึกบัญชาการ 1 เช่นกัน<br/><br/>ทั้งนี้ นายสิระ ให้สัมภาษณ์ถึงกรณีที่พล.ต.อ.เสรีพิศุทธ์ เตมียเวส ประธาน กมธ.ป้องกันและปราบปรามการทุจริตมิชอบฯ แต่งตั้งนายวัฒนา เมืองสุข สมาชิกพรรคเพื่อไทย เป็นที่ปรึกษาประธาน กมธ.ชุดดังกล่าว โดยในเอกสารแต่งตั้งระบุว่า เป็นวันที่ 20 พ.ย.2562 ซึ่งมาก่อนล่วงหน้าวันที่นายวัฒนาโพสต์บนเฟซบุ๊กส่วนตัวเมื่อวันที่ 18 พ.ย.ที่ผ่านมา ว่า หาก พล.ต.อ.เสรีพิศุทธ์ลงนามในเอกสารจริง จะต้องเป็นคนรับผิดชอบ หากบอกว่าไม่ได้ลงนามก่อนที่กมธ.มีมติ  พล.ต.อ.เสรีพิศุทธ์ต้องรับผิดชอบเองเช่นกัน อาจเข้าข่ายความผิดประพฤติมิชอบ ส่วนนายวัฒนาอาจจะมีความผิดตาม พ.ร.บ.ว่าด้วยการกระทําความผิดเกี่ยวกับคอมพิวเตอร์ พ.ศ.2560 ที่เอาข้อมูลเป็นเท็จมาโพสต์ลงเฟซบุ๊ก คิดว่าเรื่องนี้จะมีคนใดคนหนึ่งกระทำความผิด นอกจากนี้ ตนยังเห็นว่านายวัฒนา ไม่เหมาะสมที่จะนั่งที่ปรึกษาประธาน กมธ. เพราะเคยถูกคณะกรรมการป้องกันและปราบปรามการทุจริตแห่งชาติ (ป.ป.ช.) ในคดีทุจริตโครงการบ้านเอื้ออาทร <br/><br/>ผู้สื่อข่าวถามว่า ก่อนหน้านี้ คณะกรรมาธิการฯได้ทราบและระแคะระคายเรื่องนี้หรือไม่ นายสิระ กล่าวว่า ที่ผ่านมาไม่ทราบว่ามีการแต่งตั้งนายวัฒนาเป็นที่ปรึกษาเลย ตนเห็นว่าเรื่องนี้เป็นเรื่องใหญ่ เพราะส่งผลต่อความเชื่อมั่นของ กมธ. ที่ทำหน้าที่ปราบปรามการทุจริต และยังกระทบถึงการทำหน้าที่ของสภาผู้แทนราษฎร ซึ่งไม่ใช่ว่าใครจะคิดทำอะไรก็ได้ เพราะมีกฎหมายและข้อบังคับ หากฝ่ายนิติบัญญัติไม่เคารพกฎหมาย ถือว่าเป็นความผิดรุนแรงมาก ตอนนี้ตนกำลังเก็บรวบรวมหลักฐานในเรื่องนี้อยู่<br/><br/>นายสิระ กล่าวว่า นอกจากนี้ วันเดียวกัน (19 พ.ย.) ตนจะไปฟ้องศาล เพื่อเอาผิด พล.ต.อ.เสรีพิศุทธ์ ข้อหาหมิ่นประมาท ขณะเดียวกัน จะขอให้ กมธ.ใช้ดุลยพินิจตัดสินว่า พล.ต.อ.เสรีศุทธ์เหมาะสมที่จะเป็นประธาน กมธ.หรือไม่ และตนยืนยันว่าสามารถเอา พล.ต.อ.เสรีศุทธ์พ้นจากตำแหน่งได้ แต่ตัวประธาน กมธ.ยังต้องยึดโควตาฝ่ายค้าน.<br/> </p>
    </article>
  </body>
</html>