<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/u-ministerstvi-cifroviy-transformaciyi-rozpovili-koli-v-ukrayini-bude-5g-internet-330110_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T03:52:00+00:00"/>
    <meta property="og:title" content="У міністерстві цифрової трансформації розповіли, коли в Україні буде 5G інтернет"/>
    <meta property="og:description" content="Такий інтернет призначений, насамперед, для бізнесу"/>
  </head>
  <body>
    <article>
      <h1>У міністерстві цифрової трансформації розповіли, коли в Україні буде 5G інтернет</h1>
      <h2>Такий інтернет призначений, насамперед, для бізнесу</h2>
      <address>
        <time datetime="2019-11-19T03:52:00+00:00">19 Nov 2019, 03:52</time>
      </address>
      <p>В міністерстві цифрової трансформації вважають, що 5G <b><a href="https://dt.ua/WORLD/za-desyat-rokiv-kilkist-koristuvachiv-internetu-zrosla-vdvoye-328656_.html">інтернет</a></b> може з'явитися в Україні через три роки. Мобільні оператори погоджуються з таким припущенням.</p>
      <p>Про це в інтерв'ю UBR розповів заступник міністра цифроої трансформації Олександр Шелест, передає УНН.</p>
      <p>"Я думаю, що реальне використання 5G у нас з'явиться через три роки. Такі ж припущення висловлювали й українські мобільні оператори. Глава Національної комісії регулювання зв'язку та інформатизації Олександр Животовський заявляв, що тендери можуть пройти і раніше. Але в 2020 році працювати 5G-мережі в Україні точно не будуть", — сказав Олександр Шелест.</p>
      <p>Заступник міністра також додав, що головне завдання 5G — виробити корисні "кейси", оскільки такий інтернет призначений, перш за все, для бізнесу. Наприклад, в сільському господарстві компанії вже зацікавлені у використанні безпілотних тракторів.</p>
      <p>Також Олександр Шелест сказав, що використовувати для впровадження 5G потрібно ті ж частоти, що і в Європі — 700 мегагерц, 3,4-3,8 Гігагерц і 27 ГГц. Ліцензії на використання 5G видаватимуть на основі тендера.</p>
      <p>Також заступник міністра повідомив, що почати треба зі зміни Податкового кодексу. Повинно пройти півроку, перш ніж податкові ставки могли б підвищитись і щоб зміни вступили в силу.</p>
      <p>"Мета уряду на п'ять років — охоплення 80% домогосподарств фіксованим широкосмуговим інтернетом. Причому ми маємо на увазі не просто надати можливість, а не менше 70% — саме підключення та використання послуг. Офіційна статистика свідчить, що рівень проникнення фіксованого інтернету у нас — близько 30-35%", — сказав він.</p>
      <p>Для покриття всієї території України швидкісним мобільним зв'язком 3G та 4G необхідно вирішити проблему діапазонів 700-800 МГц, де поки працюють мовники аналогового телебачення, хоча давно вже повинні були їх звільнити. І саме тут є ґрунт для дій уже нового президента, який міг би взяти ініціативу до своїх рук і підписати указ про вивільнення зазначених діапазонів та проведення конкурсів на частоти, на яких оператори могли б розгорнути мережі 3G, 4G (і якщо в перспективі знадобиться, то й 5G) по всій країні. </p>
      <p>Про це у своїй статті для <b><a href="https://dt.ua/">DT.UA</a> "<a href="https://dt.ua/business/5g-pered-startom-313097_.html"><b>5G — перед стартом</b></a>" </b> пише Герман Богапов. Він нагадує, що регулятор, Національна комісія, що здійснює державне регулювання у сфері зв'язку та інформатизації (НКРЗІ), перебуває поки що в підпорядкуванні президента.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>