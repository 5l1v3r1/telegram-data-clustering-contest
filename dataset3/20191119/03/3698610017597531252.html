<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zakon-pro-derzhbyudzhet-bude-zminyuvatisya-v-procesi-politichnih-diskusiy-razumkov-330109_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T03:23:00+00:00"/>
    <meta property="og:title" content="Закон про Держбюджет буде змінюватися в процесі політичних дискусій — Разумков"/>
    <meta property="og:description" content="Слуши народу розуміють, що бюджет не ідеальний, але хотіли увійти в 2020-й рік з бюджетом"/>
  </head>
  <body>
    <article>
      <h1>Закон про Держбюджет буде змінюватися в процесі політичних дискусій — Разумков</h1>
      <h2>"Слуши народу" розуміють, що бюджет не ідеальний, але хотіли увійти в 2020-й рік з бюджетом</h2>
      <address>
        <time datetime="2019-11-19T03:23:00+00:00">19 Nov 2019, 03:23</time>
      </address>
      <p>Депутати монобільшості поспішали прийняти <a href="https://dt.ua/ECONOMICS/deficit-derzhbyudzhetu-za-dev-yat-misyaciv-2019-r-sklav-20-7-mlrd-grn-330004_.html"><b>бюджет</b>-</a>2020, тому що не хотіли затягувати процес прийняття, і тому вирішила за краще прийняти "неідеальний бюджет". Закон про Державний бюджет на 2020-й рік буде зазнавати певних змін у процесі політичних дискусій.</p>
      <p>Про це заявив Голова Верховної Ради Дмитро Разумков на телеканалі ICTV, повідомляє Укрінформ.</p>
      <p>"Буде ще багато дискусій навколо бюджету. Я впевнений, що буде він піддаватися й деяким змінам. Але треба було прийняти цей закон для того, щоб ми входили в новий, 2020-й, рік із бюджетом, із кошторисом Верховної Ради України, аби держава могла працювати... Ми, як представники більшості (фракція "Слуга народу, - ред.), так само говорили, що бюджет не ідеальний, — це теж правда. Але я не впевнений, що якби ми затягнули цей процес, то це суттєво поліпшило би бюджет на 2020-й рік для нашої держави", - зазначив Разумков.</p>
      <p>Оцінюючи показники Держбюджету-2020, він зауважив, що "не так усе райдужно, як би хотілося, але ми виходили з тих можливостей, які на сьогодні є та були запропоновані урядом". Кардинально змінити ці позиції упродовж досить короткого проміжку, за словами Разумкова, не було змоги ані у членів Кабміну, ані в парламентарів.</p>
      <p>Водночас відповідаючи на запитання, чому Рада відмовилась від третього читання проєкту головного фінансового документа країни, спікер мотивував це тим, що "частіше за все бюджет і приймався у другому читанні та в цілому, дуже рідко йшли на третє читання, а ще рідше — коли розглядали повністю, постатейно".</p>
      <p>Так, відповідно до статті 155 закону "Про Регламент Верховної Ради", проєкт закону про Державний бюджет України на наступний рік розглядається за процедурою трьох читань з урахуванням особливостей, передбачених цією главою.</p>
      <p>Як повідомляв Укрінформ, Верховна Рада 14 листопада ухвалила закон "Про Державний бюджет України на 2020 рік". Відповідний законопроєкт №2000 підтримали в другому читанні та в цілому 279 і 280 народних депутатів відповідно.</p>
      <p>Верховна Рада блискавично <a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html"><b>прийняла проект закону "Про Державний бюджет України на 2020 рік" №2000</b></a>. Після не надто тривалої дискусії депутати ще до обідньої перерви дали 279 голосів за та 55 проти за головний фінансовий документ країни на наступний рік. Ще 38 депутатів утримались та 28 не голосували.</p>
      <p>Основною потугою для ухвалення держбюджету-2020 була президентська фракція "Слуга народу", яка проголосувала 240 голосами "За" законопроєкт. Противників не було, як і таких, що утримались. Лише двоє депутатів не голосували (в тому числі Анна Скороход, яка напередодні заявила про тиск на неї та її сім'ю з боку Офісу президента) та 10 не прийшли на засідання взагалі.</p>
      <p>Майже в повному складі віддала голоси за бюджет депутатська група "За майбутнє" — 19 "За" та 4 не голосували. Ще 20 голосів "За" дали позафракційні депутати, серед яких було і п'ять противників документу.</p>
      <p>Утримались із підтримкою урядового бюджету фракції "Голос" (утримались 19) та "Батьківщина", яка проголосувала 3 голосами "проти" та 13 утримались. "Європейська солідарність" теж дала 21 голос "проти", а ще троє не голосували або утрималися.</p>
      <p>Фракція "Опозиційна платформа - За життя" дала 26 голосів проти, ще двоє утримались, а 13 не голосували.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>