<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2820783-risenna-zamoroziti-dopomogu-ukraini-jslo-vid-trampa-zastupnik-pompeo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T03:37:00+00:00"/>
    <meta property="og:title" content="Рішення заморозити допомогу Україні йшло від Трампа — заступник Помпео"/>
    <meta property="og:description" content="Рішення про замороження фінансової і військової допомоги Україні йшло безпосередньо від президента США Дональда Трампа."/>
  </head>
  <body>
    <article>
      <h1>Рішення заморозити допомогу Україні йшло від Трампа — заступник Помпео</h1>
      <h2>Рішення про замороження фінансової і військової допомоги Україні йшло безпосередньо від президента США Дональда Трампа.</h2>
      <address>
        <time datetime="2019-11-19T03:37:00+00:00">19 Nov 2019, 03:37</time>
      </address>
      <p>Про це на закритих слуханнях у Палаті представників Конгресу США заявив заступник держсекретаря з політичних справ Девід Гейл, повідомило агентство <a href="https://tass.ru/mezhdunarodnaya-panorama/7147913">ТАСС</a>.</p>
      <p>Стенограма парламентських слухань була оприлюднена в понеділок, 18 листопада, а саме засідання відбулося на початку місяця. Дипломат давав свідчення членам трьох комітетів нижньої палати Конгресу в рамках процедури імпічменту президента США.</p>
      <p>За словами Гейла, Трамп дав розпорядження адміністративно-бюджетного управління Білого дому про заморожування допомоги Україні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820700-majze-70-amerikanciv-ne-pidtrimuut-dii-trampa-u-skandali-sodo-ukraini.html">Майже 70% американців не підтримують дії Трампа в скандалі щодо України</a>
      </blockquote>
      <p>Він уточнив, що 23 липня відбулася зустріч на рівні заступників глав всіх ключових американських відомств, що займаються зовнішньою політикою. На цьому засіданні заступник помічника президента з нацбезпеки Чарльз Капперман запитав у представників кожного відомства про позиції щодо призупинення допомоги Україні.</p>
      <p>"Я рішуче виступив на підтримку відновлення допомоги, і те ж саме зробили представники всіх інших відомств за винятком адміністративно-бюджетного управління Білого дому", − розповів заступник держсекретаря.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2820637-pribicniki-trampa-vvazaut-velikou-pomilkou-zatrimku-z-nadannam-dopomogi-ukraini.html">Прихильники Трампа вважають великою помилкою затримку з наданням допомоги Україні</a>
      </blockquote>
      <p>"Адміністративно-бюджетне управління, коли їх запитали, повідомило, що вони отримали вказівку від <b><a href="https://www.ukrinform.ua/tag-tramp">президента </a></b>і виконувача обов'язків керівника апарату Білого дому Міка Малвені заморозити допомогу", − підкреслив Гейл.</p>
      <p>Як повідомляв Укрінформ, друга розмова глави Білого дому з президентом України Володимиром Зеленським 25 липня викликала серйозну стурбованість в адміністрації США. В результаті з'явилася скарга "викривача", а також було ініційовано розслідування щодо імпічменту в Палаті представників американського Конгресу.</p>
    </article>
  </body>
</html>