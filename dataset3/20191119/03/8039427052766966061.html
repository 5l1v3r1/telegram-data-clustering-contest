<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=958530"/>
    <meta property="og:site_name" content="Andhrajyothy"/>
    <meta property="article:published_time" content="2019-11-19T03:31:09+00:00"/>
    <meta property="og:title" content="రాజ్యసభ.. రాష్ట్రాల సభ"/>
    <meta property="og:description" content="ADVT"/>
  </head>
  <body>
    <article>
      <h1>రాజ్యసభ.. రాష్ట్రాల సభ</h1>
      <address>
        <time datetime="2019-11-19T03:31:09+00:00">19 Nov 2019, 03:31</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>దానిని సంప్రదించకుండా 370 రద్దా?</b>
        </li>
        <li>
          <b>సరిహద్దులు మార్చే చట్టాలపై</b>
        </li>
        <li>
          <b>సభను విశ్వాసంలోకి తీసుకోవాలి</b>
        </li>
        <li>
          <b>250వ సమావేశాల్లో మన్మోహన్‌ స్పష్టీకరణ</b>
        </li>
      </ul>
      <p><b>న్యూఢిల్లీ:</b> రాజ్యాంగంలో జమ్మూకశ్మీరుకు ప్రత్యేక ప్రతిపత్తి కల్పించే 370 అధికరణను రద్దుచేసినందుకు మోదీ ప్రభుత్వంపై మాజీ ప్రధాని, కాంగ్రెస్‌ సీనియర్‌ నేత మన్మోహన్‌సింగ్‌ మండిపడ్డారు. జమ్మూకశ్మీరు పేరును ప్రస్తావించకుండా.. దానిని రెండు కేంద్ర పాలిత ప్రాంతాలుగా చేసే విషయంలో రాజ్యసభను విశ్వాసంలోకి తీసుకుని ఉండాల్సిందని చెప్పారు. రాజ్యసభ 250వ సమావేశాలను పురస్కరించుకుని సోమవారం ఆయన ప్రసంగించారు. ‘ఇది రాష్ట్రాల సభ. రాష్ట్రాల సరిహద్దులను మార్చే చట్టాలు చేసేటప్పుడు దీనిని ముందుగానే విశ్వాసంలోకి తీసుకోవాలి’ అని తెలిపారు. ప్రతి బిల్లునూ తొలుత రాజ్యసభలోనే ప్రవేశపెట్టాలన్న సంప్రదాయాన్ని పార్లమెంటు పాటించాలి. కానీ 110వ అధికరణ ప్రకారం ద్రవ్య బిల్లుల విషయంలో లోక్‌సభదే పైచేయిగా ఉంది. రాజ్యసభను పక్కకునెట్టి ఎలాంటి చర్చలు లేకుండా ద్రవ్య బిల్లులను దుర్వినియోగం చేయడాన్ని మనం చూస్తున్నాం’ అని అన్నారు.</p>
      <p>పారిశ్రామికవేత్తలపై అనుమానాలొద్దు</p>
      <p>దేశంలోని పారిశ్రామికవేత్తలు, ఔత్సాహికులను ప్రధాని మోదీ అనుమానిస్తున్నారని మాజీ ప్రధాని మన్మోహన్‌సింగ్‌ ఆరోపించారు. దీనివల్లే ఆర్థికాభివృద్ధి మందగించిందని చెప్పారు. మోదీ ఈ వైఖరిని పక్కనపెట్టాలని సోమవారం ఓ ఆంగ్లపత్రికకు రాసిన వ్యాసంలో హితవు పలికారు. పలువురు పారిశ్రామికవేత్తలతో తాను సంభాషించానని.. ప్రభుత్వ అధికారుల వేధింపులతో భయాందోళనలతో తాము జీవిస్తున్నామని వారు తనకు చెప్పారని తెలిపారు. ‘కొత్తగా రుణాలివ్వడానికి బ్యాంకర్లు వెనుకంజ వేస్తున్నారు. ఔత్సాహిక పారిశ్రామికవేత్తలు నూతన ప్రాజెక్టులతో ముందుకు రావడం లేదు. టెక్నాలజీ స్టార్ట్‌పలు భారత ఆర్థికాభివృద్ధికి, ఉపాధి కల్పనకు కీలకమైన కొత్త ఇంజన్‌లాంటివి. వాటినీ అనుమానంగా చూస్తున్నారు. వాటిపై నిరంతరం నిఘా పెడుతున్నారు. ప్రభుత్వం, దాని అనుబంధ సంస్థల్లోని విధాన నిర్ణేతలు భయంతో నిజం మాట్లాడలేకపోతున్నారు. ఏ సామాజిక పరిణామానికైనా పరస్పర నమ్మకం, ఆత్మవిశ్వాసం కీలకం. ఆర్థికాభివృద్ధికి అవే దోహదం చేస్తాయి. కానీ ఇక్కడ ఆ నమ్మకాన్ని, విశ్వాసాన్ని దెబ్బతీశారు’ అని తెలిపారు.</p>
    </article>
  </body>
</html>