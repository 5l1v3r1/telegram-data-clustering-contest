<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742253"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:00:00+00:00"/>
    <meta property="og:title" content="วิธีง่ายๆกับการจัดบ้าน ใช้ทิศส่งเสริมชีวิตให้ดีขึ้น!!"/>
    <meta property="og:description" content="สัปดาห์นี้นำวิชาชัยภูมิศาสตร์แนะการจัดแต่ง และการจัดวางวัตถุธาตุต่างๆ ในทิศทั้งสี่ รอบๆ บ้านรอบๆ ที่พักอาศัย"/>
  </head>
  <body>
    <article>
      <h1>วิธีง่ายๆกับการจัดบ้าน ใช้ทิศส่งเสริมชีวิตให้ดีขึ้น!!</h1>
      <address>
        <time datetime="2019-11-19T03:00:00+00:00">19 Nov 2019, 03:00</time>
      </address>
      <p>
        <b>สัปดาห์นี้นำวิชาชัยภูมิศาสตร์แนะการจัดแต่ง และการจัดวางวัตถุธาตุต่างๆ ในทิศทั้งสี่ รอบๆ บ้านรอบๆ ที่พักอาศัย</b>
      </p>
      <p>หากพูดถึงศาสตร์ที่เกี่ยวข้องกับที่อยู่อาศัยหรือศาสตร์แห่งการตกแต่งบ้านเรือน ให้ถูกโฉลกกับเจ้าของบ้าน ให้ส่งเสริมดวงชะตาของผู้ที่พักอาศัยในบ้าน เราหลายคนก็คงนึกถึงซินแสที่มีความรู้ทางฮวงจุ้ย หรือครูบาอาจารย์ทางด้านโหราศาสตร์ ชัยภูมิศาสตร์ กันเป็นอันดับแรก โดยที่เราหลายๆ คนมีความคิดว่าศาสตร์เหล่านี้เป็นเรื่องที่ทำความเข้าใจได้ยาก จึงยกหน้าที่นี้ให้กับผู้รู้ผู้เชี่ยวชาญกันไป<br/><br/><b>คอลัมน์นี้ อาจารย์จะเขียนบทความง่ายๆ ให้เราได้สามารถนำวิชาชัยภูมิศาสตร์ อันเป็นศาสตร์โบราณของไทยเรา ซึ่งเราเองก็สามารถนำมาประยุกต์ใช้กับชีวิตประจำวันของเราได้แบบไม่ยุ่งยาก ไม่ซับซ้อนอะไร ใครๆ ก็ทำได้</b><br/><br/>ในบทแรกนี้ อาจารย์จะแนะนำการจัดแต่ง และการจัดวางวัตถุธาตุต่างๆ ในทิศทั้งสี่ รอบๆ บ้านรอบๆ ที่พักอาศัยของเรา ดังนี้<br/><br/>เริ่มต้นจากทางทิศเหนือของที่ตั้งเรา ทิศเหนือมี<b> "ท้าวกุเวร"</b> ปกครองอยู่ ท้าวกุเวรคือหนึ่งในท้าวจตุโลกบาลทั้งสี่ มีหน้าที่บันดาลทรัพย์สินเงินทองให้แก่ผู้ประพฤติดีปฏิบัติดี</p>
      <figure>
        <img src="https://www.dailynews.co.th/admin/upload/20191118/news_FXlyAfpyYy153010_533.jpg?v=201911191010?v=1532"/>
      </figure>
      <p>ผู้คนในภูมิภาคเรานิยมการนำภาชนะใส่น้ำสะอาดแล้วปิดฝาไม่ให้ยุงลงไปไข่ ไม่ให้มีฝุ่นผงลง เพื่อเก็บกักน้ำไว้ดื่มกินใช้สอย ตรงที่บริเวณหน้าบ้านหรือทางทิศเหนือของตัวบ้าน อีกทั้งยังเป็นการบูชาท้าวกุเวร เพื่อให้ผู้ที่อยู่อาศัยได้หลุดพ้นจากความยากจนและมีความสุข มีเงินทองใช้สอยอย่างไม่ขาดมือ ความเชื่อเหล่านี้มีสืบเนื่องกันมาตั้งแต่ในสมัยโบราณ จวบจนถึงปัจจุบัน<br/><br/>ต่อไปเรามาทางทิศตะวันออก ซึ่งมี<b> "ท้าวธตรฎ"</b> (อ่านว่า ทด - ตะ - รด) เป็นอีกหนึ่งในท้าวจตุโลกบาลทั่งสี่ ท่านฯเข้าครองทิศตะวันออก หากใครเคยดูภาพยนต์เรื่อง <b>"เดอะ ลอร์ด ออฟ เดอะ ริง"</b> ก็ให้นึกถึง เลโกลัส หนุ่มเอลฟ์รูปงาม แห่งอาณาจักรพราย ซึ่งในเรื่องนี้ เหล่าเอลฟ์จะมีหน้าที่พิทักษ์ดินแดนผืนน้ำผืนป่า มิให้ถูกบุกรุกทำลาย</p>
      <figure>
        <img src="https://www.dailynews.co.th/admin/upload/20191118/news_NpdEZOrtne153010_533.jpg?v=201911191010?v=9001"/>
      </figure>
      <p>ท้าวธตรฎ ก็มีหน้าที่เดียวกับ เลโกลัส ที่พิทักษ์แว่นแคว้นให้รอดปลอดภัยจากเหล่าไพรี (บางทีฝรั่งก็ลอกคติธรรมความเชื่อจากภูมิภาคเราไปได้เหมือนกัน) คนในสมัยโบราณ จึงนิยมปลูกไผ่เลี้ยง ไผ่หิน หรือต้นโมกเป็นแถวเป็นแนวทางทิศตะวันออกของตัวบ้าน เพื่อกรองแสงแดดในยามเช้า และเป็นการบูชาท้าวธตรฎ ให้คุ้มครองเทือกสวนไร่นา<br/><br/>ปัจจุบันหากเรานำมาประยุกต์ปฏิบัติใช้ดังนี้แล้ว จะทำให้การผ่อนรถ ผ่อนบ้านกับสถาบันการเงิน จะเป็นไปอย่างราบรื่น ไม่สะดุดไร้ปัญหา<br/><br/>ทิศต่อไปก็คือทิศใต้ ซึ่งมี<b> "ท้าววิรุฬหก" </b>หนึ่งในท้าวจตุโลกบาล ทำหน้าที่พิทักษ์ปกป้องผู้เดินทางไกล และคุ้มภัยจากโรคร้าย</p>
      <figure>
        <img src="https://www.dailynews.co.th/admin/upload/20191118/news_dYunKHbCdu153011_533.jpg?v=201911191010?v=5415"/>
      </figure>
      <p>คนสมัยโบราณ จะกั้นทางหลังบ้านไว้โดยการปลูกไม้พุ่มเตี้ยเพื่อบอกอาณาเขต หรือทำรั้วโปร่งๆทางด้านหลังบ้านหรือทางทิศใต้ไว้ จะไม่ปล่อยให้เป็นพื้นที่เปิดโล่งมากจนเกินไป หรืออาจมีการสร้างหอนก หรือติดกระดิ่งแขวนระฆัง ให้เกิดเสียง<br/><br/>ในปัจจุบันเราก็จะแขวนโมบาย กระดิ่ง รับลมจากทางทิศใต้ในฤดูร้อน เพราะเชื่อว่า จะทำให้คนในบ้านปลอดภัยจากการเดินทาง ไม่ว่าจะไปค้าขาย หรือศึกษาต่อในแดนไกล ทั้งยังช่วยให้คนในบ้านดูแลสุขภาพของตนเองให้ดีอีกด้วย<br/><br/>แล้วก็มาถึงทิศสุดท้ายของบทนี้ คือทิศตะวันตก ซึ่งมี <mark><b>"ท้าววิรูปักษ์" </b></mark>ท้าวจตุโลกบาลองค์ที่สี่</p>
      <figure>
        <img src="https://www.dailynews.co.th/admin/upload/20191118/news_AtDOuJvAcz153011_533.jpg?v=201911191010?v=1850"/>
      </figure>
      <p>ท้าววิรูปักษ์ไม่ได้อยู่ห่างไกลตัวเรา แต่หากเมื่อเรามองขึ้นไปบนหลังคาโบสถ์ สิ่งแรกที่เราจะเห็นสะดุดตาเป็นสิ่งแรกก็คือ <b>"ช่อฟ้า"</b> ซึ่งลักษณะของช่อฟ้านี้ มองดูก็คล้ายครุฑปากงุ้มๆแต่เมื่อพิศอีกทีก็เหมือนพญานาค เพราะที่ด้านบนมีหงอนยาวขึ้นไป อย่าแปลกใจไป นั้นแหละคือสัญญาลักษณ์ของ ท้าววิรูปักษ์ เทพยดาที่มีกายเป็นนาคแต่มีหน้าเป็นครุฑ<br/><br/><b>ท้าววิรูปักษ์ได้ปวรณาตนเพื่อทำหน้าที่ปกป้องพุทธศาสนา ปรุงจิตใจคนให้มีศีลธรรม ปฏิบัติดีปฏิบัติชอบ ให้ผู้คนหลุดพ้นจากบาปทั้งปวง</b><br/><br/>ดังนั้น คนสมัยโบราณจึงตั้งพระพุทธรูปไว้ทางฝั่งทิศตะวันตกของตัวบ้าน แล้วหันหน้าพระพุทธมาทางทิศตะวันออก เราก็จะต้องก้มกราบพระโดยการที่เราหันไปทางตะวันตก เพื่อเป็นการบูชาพระพุทธเจ้า และระลึกถึงท้าววิรูปักษ์ ในคราเดียวกัน<br/><br/>ตามหลักมหาทักษา ทิศตะวันตกมีชื่อว่า <b>ปัจฉิมทิศ</b> ซึ่งแปลว่า<b> ทิศสุดท้าย</b> เป็นปูมพฤหัสฯ ( ๕ ) จึงเป็นทิศที่ตั้งของบั้นปลายชีวิตคน เป็นปัจฉิมวัย ที่ควรใฝ่ในธรรม หยุดลุ่มหลงในอาสวะกิเลสทั้งปวง<br/><br/><b>เรื่องราวที่ว่าด้วยเรื่องทิศอันนำมาซึ่งสิริมงคลให้กับตัวเรายังไม่จบนะครับ สัปดาห์หน้า เราจะมาแจงรายละเอียด และพูดถึงทิศที่เหลือกันอีกนะครับ.</b><br/>...............................................<br/>คอลัมน์ : <mark><b>พยากรณ์สอนกันได้</b></mark><br/>โดย <mark><b>“อ.พราหมณ์เมศ วาสุเทพ”</b></mark><br/><a href="https://www.dailynews.co.th/article/%E0%B8%9E%E0%B8%A2%E0%B8%B2%E0%B8%81%E0%B8%A3%E0%B8%93%E0%B9%8C%E0%B8%AA%E0%B8%AD%E0%B8%99%E0%B8%81%E0%B8%B1%E0%B8%99%E0%B9%84%E0%B8%94%E0%B9%89">คลิกติดตามอ่านคอลัมน์พยากรณ์สอนกันได้ทั้งหมดที่นี่<br/></a><br/><br/>ขอบคุณภาพประกอบจาก : Pixabay , เทวดาพญานาคเทพนาคราชภูมิเทวดาเผยแผ่ธรรมะพระศาสดา , ตำนานเทพเจ้า และเรื่องน่ารู้ในวัฒนธรรมอินเดีย , <br/><a href="https://phramerumas.finearts.go.th/">ฐานข้อมูลพระเมรุมาศ และเครื่องประกอบพระเมรุมาศ</a></p>
    </article>
  </body>
</html>