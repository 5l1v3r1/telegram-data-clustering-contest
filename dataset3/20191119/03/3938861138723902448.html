<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/donbas/_razumkov-rozpoviv-koli-pisatimut-zakonoproekt-pro-osoblivij-status-donbasu/938819"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T03:17:00+00:00"/>
    <meta property="og:title" content="Разумков розповів, коли писатимуть законопроект про особливий статус Донбасу"/>
    <meta property="og:description" content="Новий проект закону про особливий статус Донбасу розроблятимуть у грудні. &quot;Президент, коли повернеться з &quot;нормандської зустрічі&quot;, разом з парламентом і, головне, разом з суспільством, будуть створювати законопроект&quot;, - заявив спікер Верховної Ради України Дмитро Разумков. Документ ..."/>
  </head>
  <body>
    <article>
      <h1>Разумков розповів, коли писатимуть законопроект про особливий статус Донбасу</h1>
      <address><time datetime="2019-11-19T03:17:00+00:00">19 Nov 2019, 03:17</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938819_w_300.jpg?v=0"/>
        <figcaption>Закон про особливий статус Донбасу писатимуть під Новий рік. Фото: 112</figcaption>
      </figure>
      <p>Новий проект закону про особливий статус Донбасу розроблятимуть у грудні.</p>
      <p>"Президент, коли повернеться з "нормандської зустрічі", разом з парламентом і, головне, разом з суспільством, будуть створювати законопроект", - заявив спікер Верховної Ради України <b>Дмитро Разумков.</b></p>
      <p>Документ враховуватиме домовленості, котрі будуть досягнуті на цьому саміті.</p>
      <p>Також спікер ВР наголосив, що така позиція відповідає обіцянкам, котрі влада давала українцям. "Президент про це говорив, і вести якісь кулуарні або підкилимні розробки тих чи інших законопроектів – це порушувати ті обіцянки, котрі були дані українському суспільству", - зауважив Разумков.</p>
      <p>Спікер не вважає проблемою невеликий проміжок часу між проведенням 9 грудня зустрічі лідерів "нормандської четвірки" та останнім у році засіданням парламенту 20 грудня – всього 11 календарних днів. Разумков пояснив, що Рада вже показала, що вміє працювати в прискореному режимі.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_formula-stajnmayera-oznachaye-zdati-nas-iz-potrohami-kuchma/934892"/>
      </related>
      <blockquote>1 жовтня учасники Тристоронньої контактної групи (ТКГ) з урегулювання на Донбасі погодили так звану "формулу Штайнмаєра".<br/>Президент України Володимир Зеленський пояснив, що закон про особливий статус Донбасу, почне діяти на постійній основі за умови, коли на цій території відбудуться місцеві вибори, проведені згідно з Конституцією та законодавством України. Ще однією умовою є публікація звіту ОБСЄ, що вибори відбулися за стандартами ОБСЄ та міжнародними стандартами демократичних виборів.</blockquote>
    </article>
  </body>
</html>