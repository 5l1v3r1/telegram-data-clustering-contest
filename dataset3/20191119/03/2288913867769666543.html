<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04724965"/>
    <meta property="og:site_name" content="De Standaard"/>
    <meta property="article:published_time" content="2019-11-19T03:00:00+00:00"/>
    <meta property="og:title" content="Fondsenwerving voor getuigen in impeachment-onderzoek Trump"/>
    <meta property="og:description" content="De American Foreign Service Association (AFSA), belangenvertegenwoordiger van Amerikaanse diplomaten, liet maandag weten dat ze de voorbije week tienduizen..."/>
  </head>
  <body>
    <article>
      <h1>Fondsenwerving voor getuigen in impeachment-onderzoek Trump</h1>
      <address>
        <time datetime="2019-11-19T03:00:00+00:00">19 Nov 2019, 03:00</time>
      </address>
      <p>De American Foreign Service Association (AFSA), belangenvertegenwoordiger van Amerikaanse diplomaten, liet maandag weten dat ze de voorbije week tienduizenden dollars inzamelde om getuigen in het impeachment-onderzoek te steunen. Ze hekelde ook Trumps publieke lastercampagne tegen sommige ambtenaren.</p>
      <p>De American Foreign Service Association (AFSA), belangenvertegenwoordiger van Amerikaanse diplomaten, liet maandag weten dat ze de voorbije week tienduizenden dollars inzamelde. Die zullen dienen om de juridische kosten te dekken van ambtenaren in buitenlandse dienst die getuigden in het afzettingsonderzoek tegen de Amerikaanse president Donald Trump.</p>
      <p>Ambtenaren die worden opgeroepen om te getuigen, nemen een advocaat onder de arm om hen zonder kleerscheuren door het hele proces te leiden. Die juridische bijstand kan per uur 750 tot 1500 dollar kosten. Eén getuige kreeg al een rekening van meer dan 25.000 dollar gepresenteerd. Het Amerikaanse ministerie van Buitenlandse Zaken liet weten haar medewerkers juridische steun te zullen verlenen, maar gaf tot nog toe geen verdere details.</p>
      <p>
        <b>'Never Trumper'</b>
      </p>
      <p>Verder legde de AFSA een verklaring af waarin ze het opnam voor de Amerikaanse diplomaten. ‘Deze patriotten gaan naar alle uithoeken van de wereld en dienen de belangen van het Amerikaanse volk’, verklaarde AFSA-president Eric Rubin. ‘Ze doen dit met integriteit en hebben geen partijgebonden of verborgen agenda. We moeten hun dienstbaarheid eren.’</p>
      <p>De verklaring kwam er nadat Donald Trump een aantal getuigen publiek bekritiseerde en buitenlandminister Mike Pompeo ‘zijn’ medewerkers niet verdedigde. </p>
      <p>Zondag nog noemde Trump Jennifer Williams, een Amerikaanse diplomate en medewerkster van vice-president Mike Pence, een ‘Never Trumper’ die ‘een betere aanval op de president zou moeten uitwerken’. Williams getuigde achter gesloten deuren dat bepaalde uitspraken van de president tijdens een telefoongesprek met zijn Oekraiënse ambtgenoot ‘ongepast’ waren.  </p>
      <figure>
        <iframe data-src="https://twitter.com/realDonaldTrump/status/1196155347117002752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Volgens het nieuwsagentschap <i>CNN </i>zou Donald Trump het echter niet bij een woordelijke lastercampagne willen houden. Volgens bronnen dicht bij de president zou die nu ook overwegen om medewerkers voor het einde van hun termijn naar huis te halen en een andere post te geven, of hen uit hun functie te ontslaan.</p>
      <p> </p>
    </article>
  </body>
</html>