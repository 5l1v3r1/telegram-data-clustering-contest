<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/festivaliai/valdovu-rumuose-jau-devintasis-edukacinis-sv-cecilijos-senosios-muzikos-festivalis/"/>
    <meta property="og:site_name" content="Made in vilnius"/>
    <meta property="article:published_time" content="2019-11-19T03:00:00+00:00"/>
    <meta property="og:title" content="Valdovų rūmuose – jau devintasis edukacinis Šv. Cecilijos senosios muzikos festivalis"/>
    <meta property="og:description" content="Nacionalinis muziejus Lietuvos Didžiosios Kunigaikštystės valdovų rūmai vaikus, jaunimą ir visus senosios muzikos mylėtojus kviečia į edukacinio Šv. Cecilijos senosios muzikos festivalio koncertus, vyksiančius 2019 m. lapkričio 22 ir gruodžio 7 d. Devintą kartą rengiamo festivalio programa yra išskirtinė: lankytojams bus pristatytos jaunųjų muzikos atlikėjų meistriškumo kursuose išmoktos senosios muzikos..."/>
  </head>
  <body>
    <article>
      <h1>Valdovų rūmuose – jau devintasis edukacinis Šv. Cecilijos senosios muzikos festivalis</h1>
      <address><time datetime="2019-11-19T03:00:00+00:00">19 Nov 2019, 03:00</time> by <a rel="author">Made in Vilnius</a></address>
      <p>Nacionalinis muziejus Lietuvos Didžiosios Kunigaikštystės valdovų rūmai vaikus, jaunimą ir visus senosios muzikos mylėtojus kviečia į edukacinio Šv. Cecilijos senosios muzikos festivalio koncertus, vyksiančius 2019 m. lapkričio 22 ir gruodžio 7 d. Devintą kartą rengiamo festivalio programa yra išskirtinė: lankytojams bus pristatytos jaunųjų muzikos atlikėjų meistriškumo kursuose išmoktos senosios muzikos kūrinių interpretacijos, taip pat ir profesionalų atliekamos koncertinės-pažintinės programos.</p>
      <p>„Europoje jau Viduramžiais lapkričio 22-oji buvo žinoma kaip muzikos globėjos Šventosios Cecilijos diena. Ją minėdamas Valdovų rūmų muziejus suformavo tradiciją skatinti vaikus ir jaunimą domėtis Viduramžių, Renesanso ir Baroko epochų muzikos kultūra. Šių metų festivalis išskirtinis tuo, kad jame pirmą kartą atidaryta muzikos studija, kurioje rengiami tęstiniai užsiėmimai 4–6 metų vaikams“, – teigia senosios muzikos specialistė ir atlikėja, Valdovų rūmų muziejaus edukatorė Beatričė Batrušaitytė-Urmilevičienė.</p>
      <p>Festivalį sudaro kelios dalys. Rugsėjo, spalio ir lapkričio mėnesiais muziejaus erdvėse vyko vaikams ir jaunimui skirtos meistriškumo pamokos, kurias vedė Ieva Baublytė, Emilė Ribokatė, Milda Vitkutė ir B. Batrušaitytė-Urmilevičienė. Jose išmoktos Renesanso ir Baroko epochų muzikos kompozicijos skambės lapkričio 22 d. Valdovų rūmų Didžiojoje renesansinėje menėje vyksiančiuose koncertuose: 17.00 val. festivalio dalyviai ir mokytojai pasirodys edukaciniame koncerte „Angelų giesmės šv. Cecilijai“, o 19.00 val. koncerte „Chiara e lucente stella“ XVII a. pradžios klavyrinės muzikos kūrinius atliks žinoma atlikėja Alina Rotaru.</p>
      <p>Kitoje festivalio dalyje, kuri vyks gruodžio pradžioje, muzikos ir meno mokyklų mokiniai, aukštųjų muzikos mokyklų studentai, pedagogai bei laisvieji klausytojai galės lavinti vokalinius ir instrumentinius įgūdžius. Gruodžio 5–6 d. meistriškumo pamokas ves dr. Rūta Vosyliūtė, A. Rotaru ir I. Baublytė, o išmoktos kompozicijos skambės gruodžio 7 d. 14.00 val. Valdovų rūmų Didžiojoje renesansinėje menėje rengiamame edukaciniame koncerte „Baroko operos personažai“.</p>
      <p>Tradicija tapusį edukacinį Šv. Cecilijos senosios muzikos festivalį prieš devynerius metus inicijavo Valdovų rūmų muziejaus edukacijos specialistai. Prisimenant, kad muzika užėmė reikšmingą vietą Lietuvos didžiojo kunigaikščio dvare, lydėdavo svarbius asmenis viešųjų iškilmių metu, medžioklėje, privačiose menėse, dabar siekiama atgaivinti ir palaikyti senąsias muzikinio gyvenimo Lietuvoje bei Europoje tradicijas, supažindinti mūsų šalies žmones su vėlyvųjų Viduramžių, Renesanso bei ankstyvojo Baroko epochų muzikos lobynu, paskatinti jaunimą kartu kurti ir tobulėti.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/festivaliai/pojuciu-teatro-ikureja-karolina-zernyte-pojuciai-zmogu-priartina-prie-saves-paties/"/>
        <a href="https://madeinvilnius.lt/pramogos/festivaliai/festivalis-muzikos-ruduo-kviecia-tyrineti-lietuviu-muzikos-zvaigzdyna/"/>
        <a href="https://madeinvilnius.lt/pramogos/festivaliai/sostineje-sels-studentu-festivalis-linksminkimos/"/>
        <a href="https://madeinvilnius.lt/pramogos/festivaliai/knygos-apie-drasias-moteris-kurejos-neabejoja-drasos-nei-pamatuosi-nei-pasversi/"/>
        <a href="https://madeinvilnius.lt/pramogos/renginiai/septynioliktus-metus-skaiciuoja-tarptautinis-dainuojamosios-poezijos-festivalis-tai-as/"/>
        <a href="https://madeinvilnius.lt/pramogos/festivaliai/nepabuges-brexito-festivalis-vilnius-mama-jazz-pristato-ryskiausias-britu-zvaigzdes/"/>
      </related>
    </article>
  </body>
</html>