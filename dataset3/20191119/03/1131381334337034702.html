<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/serie-tv/britannia/2019/11/19/britannia-recensione-stagione-1.html"/>
    <meta property="og:site_name" content="Sky TG24"/>
    <meta property="article:published_time" content="2019-11-19T03:05:00+00:00"/>
    <meta property="og:title" content="Britannia 2: la recensione della prima stagione"/>
    <meta property="og:description" content="In attesa del secondo capitolo della saga creata da Jez Butterworth per SKY, in onda su Sky Atlantic ogni venerdì alle 21.15 a partire dal 22 novembre, andiamo a fare un ripasso di quanto successo nella prima stagione di Britannia: scopri di più. - Britannia, su Sky Atlantic arriva la seconda stagione. FOTO"/>
  </head>
  <body>
    <article>
      <h1>Britannia 2: la recensione della prima stagione</h1>
      <h2>In attesa del secondo capitolo della saga creata da Jez Butterworth per SKY, in onda su Sky Atlantic ogni venerdì alle 21.15 a partire dal 22 novembre, andiamo a fare un ripasso di quanto successo nella prima stagione di Britannia: scopri di più. - <a href="https://tg24.sky.it/spettacolo/serie-tv/britannia/fotogallery/2019/11/14/britannia-stagione-2.html">Britannia, su Sky Atlantic arriva la seconda stagione. FOTO</a></h2>
      <address>
        <time datetime="2019-11-19T03:05:00+00:00">19 Nov 2019, 03:05</time>
      </address>
      <related>
        <a href="https://tg24.sky.it/spettacolo/serie-tv/britannia/home.html"/>
      </related>
      <h3>Britannia: cos'è successo nella prima stagione</h3>
      <p>Nel 55 a.C., Giulio Cesare tentò l'invasione della Britannia, nella speranza di controllare i ricchissimi e leggendari giacimenti metalliferi dell'isola. Una volta là, però, si trovò faccia a faccia con un'altra leggenda locale: i Druidi, i mitologici sacerdoti celti capaci di entrare in contatto con il mondo dei morti. Cesare fece dunque fare dietrofront alle truppe, fece ammainare le vele delle imbarcazioni della sua flotta e tornò indietro. Novant'anni più tardi, però, l'Imperatore Claudio invierà nuovamente l'esercito romano al di là del canale della Manica. E questa volta le cose andranno diversamente...</p>
      <p>43 d.C. Ai confini dell'Impero Romano c'è una terra governata da potenti Druidi e regine guerriere: la Britannia. Questa terra, però, è indebolita dalle continue lotte tra tribù rivali. In particolare, ci sono due gruppi eternamente in guerra tra loro: i Cantiaci, guidati da Re Pellenor, e i Regnensi, guidati dalla Regina Antedia. Cantiaci e Regnensi non sono mai andati d'accordo, ma la situazione è peggiorata nel momento in cui Kerra, la figlia di Pellenor, ha evirato Gildas, l'unico figlio maschio di Antedia, durante la loro notte di nozze. </p>
      <p>Consapevole della necessità di rafforzare la sua tribù, Pellenor ha fatto sposare Amena, la moglie di suo figlio Phelan a un gallo, Lindon, nella speranza di rinforzare i rapporti con i galli e di avere un nipote, qualcuno che, in un modo o nell'altro, porterà avanti la sua eredità. Phelan non è propriamente contento della cosa, mentre l'ambiziosa e scaltra Amena non disdegna il suo secondo marito. Sempre nell'ottica del rafforzamento viene fatto un nuovo tentativo di riappacificamento con i Regnensi. Ania, nipote di Antedia, dovrebbe andare in sposa a uno dei Cantiaci, ma durante la cerimonia gli uomini della regina guerriera attaccano, e Pellenor si salva per miracolo. Insomma, la situazione è molto, molto, molto delicata.</p>
      <p>E' in questo contesto che lo spietato Generale Aulo Plauzio sbarca in Britannia. Guidando i suoi uomini nel pieno del conflitto già esistente, il militare romano sferra un attacco violentissimo ai Cantiaci, radendo al suolo un villaggio di pacifici contadini e allevatori, tra cui la famiglia di una giovane di nome Cait, che riesce a scampare al massacro per miracolo e che si ritrova a vagare da sola per i boschi, senza più una sorella, uccisa dagli invasori, e senza più un padre, catturato e accecato da Lucio, il vice del generale. Plauzio approfitta della situazione per cercare l'alleanza con una delle due tribù: unitevi a Roma, diventate sudditi dell'Imperatore, e in cambio vi aiuteremo a sconfiggere i vostri nemici. Ovviamente le cose però non stanno proprio così.</p>
      <p>Intanto, un druido solitario, il reietto Divis, in una visione vede chiaramente l'arrivo dei Romani e la devastazione che sta per abbattersi a causa loro su quelle terre. Decide così di andare ad avvisare i Druidi, gli unici in grado di fare fronte a un pericolo del genere, ma lungo il suo cammino incontra Cait. I due si mettono in viaggio insieme, ma i battibecchi, anche molto seri, non mancheranno. E se il loro incontro non fosse stato puramente casuale? Sono forse stati gli dei a far incrociare le loro strade? C'è una profezia che parla di una Prescelta che salverà quelle terre e quei popoli dall'avanzata di un demone invasore: sarà Cait a fermare i Romani? D'altronde, "<i>la speranza è la figlia di un padre cieco...</i>"</p>
      <p>Mentre i Regnensi e i Cantiaci continuano ostinatamente a farsi la guerra invece di unire le forze contro i Romani, il conto delle vite perse si fa sempre più alto. Scelta direttamente da Veran, il capo dei Druidi, l'unico in contatto diretto con gli dei, Kerra succede a suo padre, che viene sacrificato pubblicamente, diventando la nuova sovrana della sua tribù. Il suo non sarà un compito facile: non solo dovrà gestire i delicati rapporti con i Regnensi, ma dovrà anche difendere il suo popolo dai nemici esterni, i Romani, e interni, perché in mezzo a loro si nasconde un traditore.</p>
      <p>Deluso e frustrato, Phelan abbandona di nascosto la sua tribù insieme ad Ania, prigioniera dei Cantiaci. Lei, incinta di lui e covinta di essere la reincarnazione della dea Brenna, lo convince a recarsi nel luogo dove risiedono i Druidi, ma una volta lì scopre l'amara verità: è solo una ragazza come tante.</p>
      <p>Lo spietato e ambizioso Aulo Plauzio, che mira ad avere per sé il titolo di Primo Governatore della Britannia, intanto continua a mettere le tribù le une contro le altre, fino alla loro totale distruzione. In un disperato tentativo di salvare la vita ai suoi sudditi, Kerra prova a negoziare col nemico, ma questo nemico, come anticipato da Veran, è un vero e proprio demone. Dopo aver distrutto l'armata dei Regnensi, dopo aver fatto uccidere Gidlas e dopo aver strappato il cuore dal petto di Kerra, Aulo nomina Amena, la traditrice, nuova Regina dei Cantiaci.</p>
      <p>Per lo spietato condottiero romano si tratta di una vittoria importantissima, ma si tratta anche di una vittoria a metà: Cait, la Prescelta, colei che, come è stato predetto da Veran, lo sconfiggerà e restituirà la libertà alla Britannia, è ancora libera. Nel finale della prima stagione, Cait, dopo aver rischiato la vita più volte e dopo essere stata inseguita da degli assassini assoldati da Plauzio, viene consegnata ai Druidi. Veran, però, dopo averle inciso delle rune in fronte decide di affidarla nuovamente a Divis: sarà lui a preparare la Prescelta al suo destino.</p>
      <h3>Britannia: la recensione della prima stagione</h3>
      <p>La prima stagione di Britannia è un salto nel vuoto, in una tumultuosa terra sconosciuta e dominata dalla natura, dagli spiriti e dalla magia. Catapultati negli scontri tra tribù, in particolare tra Cantiaci e Regnensi, in realtà ci appare chiaro fin da subito che il vero problema arriva da lontano, dal continente. Stiamo parlando dello spietato Aulo Plauzio, intenzionato a riuscire dove Giulio Cesare fallì meno di un secolo prima. Ovviamente è bene tenere sempre a mente che non si tratta di un documentario, ma di una serie in costume che, pur restando piuttosto fedele agli eventi storici, si prende parecchie libertà, a livello narrativo e a livello di messa in scena.</p>
      <p>La componente fantasy è presente nella figura dei Druidi, in particolare del carismatico, misterioso e inquietante Veran, ma è quasi sempre "giustificata" da qualcosa di reale, vuoi che sia l'assunzione di qualche erba particolare o un'intossicazione più o meno voluta di altro tipo. A dirla tutta, però, stiamo comunque parlando di un'epoca in cui sogni e visioni erano considerati il modo in cui gli dei, gli spiriti e quant'altro erano soliti mettersi in contatto con i vivi, un'epoca in cui la suggestione e l'autosuggestione facevano praticamente parte della quotidianità quando si aveva a che fare con certi fenomeni inspiegabili e con certe sensazioni. Ma poco importa: ciò che conta è che Britannia ci porta dentro questo mondo antico e affascinante in maniera visivamente accattivante ed efficace.</p>
      <p>Molto alto il livello generale del cast: si va dai veterani come Ian McDiarmid (Pellenor), David Bradley (Quane) e Zoë Wanamaker (Antedia) a interpreti con meno primavere alle spalle ma con numerose esperienza teatrali, cinematografiche e televisive, e ci riferiamo a David Morrissey (Aulo Plauzio), Mackenzie Crook (Veran) e Kelly Reilly (Kerra). Convincono anche Hugo Speer (Lucio), Julian Rhind-Tutt (Phelan), Annabel Scholey (Amena) e Nikolaj Lie Kaas (Divis), sicuramente meno noti al grande pubblico, ed è una vera rivelazione la giovanissima Eleanor Worthington Cox (Cait).</p>
      <p>
        <a href="https://tg24.sky.it/spettacolo/tag/britannia_recensioni_1.html">Britannia, scopri le recensioni di tutti gli episodi della prima stagione</a>
      </p>
    </article>
  </body>
</html>