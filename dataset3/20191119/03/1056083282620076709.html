<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817895/%D8%A8%D9%84%D8%A7%D8%AA%DA%A9%D9%84%DB%8C%D9%81%DB%8C-%DB%B2%DB%B0-%D9%85%D8%A4%D8%B3%D8%B3%D9%87-%D9%82%D8%B1%D8%A2%D9%86%DB%8C-%D8%AF%D8%B1-%D9%BE%DB%8C-%D8%A8%D8%A7%D9%84%D8%A7-%D8%B1%D9%81%D8%AA%D9%86-%D8%A7%D8%AC%D8%A7%D8%B1%D9%87-%D8%A8%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T03:56:01+00:00"/>
    <meta property="og:title" content="بلاتکلیفی ۲۰ مؤسسه قرآنی در پی بالا رفتن اجاره‌بها"/>
    <meta property="og:description" content="ایسنا/لرستان مدیرعامل اتحادیه مؤسسات قرآنی لرستان گفت: ۲۰ مؤسسه قرآنی به‌دلیل بالا بودن هزینه اجاره‌بها و این‌که نتوانسته‌اند مکان جدید و مناسبی پیدا کنند در حالت بلاتکلیفی قرار گرفته‌اند."/>
  </head>
  <body>
    <article>
      <h1>بلاتکلیفی ۲۰ مؤسسه قرآنی در پی بالا رفتن اجاره‌بها</h1>
      <address><time datetime="2019-11-19T03:56:01+00:00">19 Nov 2019, 03:56</time> by <a rel="author">ابراهیم شریفی</a></address>
      <p>ایسنا/لرستان مدیرعامل اتحادیه مؤسسات قرآنی لرستان گفت: ۲۰ مؤسسه قرآنی به‌دلیل بالا بودن هزینه اجاره‌بها و این‌که نتوانسته‌اند مکان جدید و مناسبی پیدا کنند در حالت بلاتکلیفی قرار گرفته‌اند.</p>
      <p>روح‌الدین بلواسی در جمع خبرنگاران، عدم استقبال قرآن‌آموزان از کلاس‌های قرآنی مؤسسات را یک مشکل جدی در حوزه قرآن دانست و اظهار کرد: متأسفانه در حال حاضر با توجه به این‌که خانواده‌ها تمایل بیشتری دارند که فرزندان‌شان در کلاس‌های آموزشی زبان خارجه، کلاس‌های تقویتی، چرتکه، موسیقی و ... شرکت کنند آمار قرآن‌آموزان هر روز در حال کاهش است.</p>
      <p>وی با اشاره به این‌که پایین آمدن آمار قرآن‌آموزان باعث ایجاد مشکلاتی برای مؤسسات قرآنی شده و این در حالی‌است که مربیان قرآنی و مدیران مؤسسات قرآنی نیز رغبت و انگیزه خود برای فعالیت‌های قرآنی را از دست می‌دهند، حمایت همه‌جانبه دستگاه‌های فرهنگی و قرآنی از فعالیت‌های قرآنی و مؤسسات و خانه‌های قرآنی را خواستار شد.</p>
      <p>بلواسی تصریح کرد: متأسفانه ضعفی که در حوزه قرآن وجود دارد این است که دستگاه‌های فرهنگی و قرآنی زمینه‌سازی و فرهنگ‌سازی مناسب در زمینه قرآن را ندارند.</p>
      <p>وی با بیان این‌که فعالیت بسیاری از مؤسسات قرآنی در حال حاضر منحصر به پیش‌دبستانی و مهد قرآنی شده است، تشکیل اتاق فکر در زمینه فعالیت‌های قرآنی را خواستار شد و ادامه داد: متأسفانه مشکلات اقتصادی باعث شده که بسیاری از مؤسسات قرآنی به‌ویژه مؤسساتی که زیر نظر وزارت ارشاد هستند تعطیل و یا دچار رکود شده‌اند.</p>
      <p>مدیر مؤسسه قرآنی مشکاة الشتر با اشاره به بالا رفتن هزینه مربوط به اجاره‌بها و این‌که مؤسسات قرآنی با مشکلات مالی مواجه هستند، گفت: متأسفانه در حال حاضر نزدیک به ۲۰ مؤسسه قرآنی لرستان به‌خاطر این‌که نتوانسته‌اند مکان جدید و مناسبی پیدا کنند و همچنین بالا بودن هزینه اجاره‌بها، در حالت بلاتکلیفی قرار گرفته‌اند.</p>
      <p>وی با بیان این‌که مشکل اصلی جامعه ما این است متولیان امر قرآن و عاملان قرآنی فرهنگ‌سازی قرآنی ندارند، اضافه کرد: ضرورت دارد صدا و سیما، نشریات، دستگاه‌های فرهنگی و قرآنی و اصحاب رسانه در زمینه تشویق والدین به حضور فرزندان‌شان در کلاس‌های قرآنی فرهنگ‌سازی و زمینه‌سازی کنند.</p>
      <p>وی با بیان این‌که اگر در خانواده‌ها فرهنگ‌سازی شود که قرآن بیمه‌کننده فرزندان آن‌هاست والدین رغبت و انگیزه بیشتری برای شرکت فرزندان‌شان در کلاس‌ها و فعالیت‌های قرآنی خواهند داشت، افزود: نیاز است فرهنگ‌سازی مناسبی میان خیران و نیکوکاران در رابطه با سوق دادن کمک‌ها به‌سمت فعالیت‌های قرآنی و مؤسسات قرآنی و تهیه مکان مناسب برای مؤسسات قرآنی انجام بگیرد.</p>
      <p>بلواسی با بیان این‌که متأسفانه در حال حاضر تا حدود زیادی فعالیت‌های قرآنی و مؤسسات قرآنی به حال خود رها شده است، گفت: همچنین نیاز است اعطای وام به مؤسسات قرآنی برای تهیه و یا ساخت مکان مناسب مورد توجه مسئولان باشد و همچنین بیمه فعالان قرآنی نیز به‌جد از طرف ارشاد پیگیری شود.</p>
      <p>مدیرعامل اتحادیه مؤسسات فرهنگی و قرآنی لرستان ادامه داد: لازم است در ادارات فرهنگی و قرآنی نیز فرهنگسازی مناسبی در رابطه‌ با بودجه‌ها و اعتبارات قرآنی انجام بگیرد تا حق‌الناس در این زمینه مدنظر باشد و اگر بودجه و اعتباری برای قرآن اختصاص می‌یابد همه مؤسسات در آن سهیم باشند و یک شخص و یا مؤسسه خاص فقط از این بودجه و اعتبار بهره‌مند نشود.</p>
      <p>انتهای پیام</p>
    </article>
  </body>
</html>