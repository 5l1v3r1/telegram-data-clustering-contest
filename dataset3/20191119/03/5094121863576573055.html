<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/eurokomisarka-vera-jourova-chci-ochranit-cistotu-a-ferovost-voleb-20191118.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T03:55:00+00:00"/>
    <meta property="og:title" content="Eurokomisařka Věra Jourová: Chci ochránit čistotu a férovost voleb"/>
    <meta property="og:description" content="Ve chvíli, kdy čeští novináři v sídle Evropské komise hovořili se současnou i budoucí eurokomisařkou Věrou Jourovou, začínalo v Evropském parlamentu slyšení nových kandidátů na členy komise za Francii, Rumunsko a Maďarsko. Francouz a Rumunka napodruhé prošli, Maďar nikoliv."/>
  </head>
  <body>
    <article>
      <h1>Eurokomisařka Věra Jourová: Chci ochránit čistotu a férovost voleb</h1>
      <address><time datetime="2019-11-19T03:55:00+00:00">19 Nov 2019, 03:55</time> by <a rel="author">Kateřina Perknerová</a></address>
      <p>I v tomto kontextu je třeba vnímat pozici české zástupkyně. Po pěti letech práce v Junckerově týmu, kdy měla na starost spravedlnost, ochranu spotřebitelů a rovnost žen a mužů, Věra Jourová prošla tzv. grilováním před nově zvolenými europoslanci zcela hladce.</p>
      <p>O její výkonnosti svědčí i to, že z třiadvaceti nedotažených nařízení své předchůdkyně Viviane Redingové 21 zdárně dokončila, úspěšná nebyla jen u antidiskriminační směrnice a kvót v dozorčích radách velkých firem. Svému nástupci předává dva nedodělky: zrychlení procesu vydávání elektronických důkazů a především kolektivní žalobu.</p>
      <figure>
        <img src="https://g.denik.cz/1/44/media-britanie-pred-parlamentnimi-volbami-nenavrhne-eurokomisare_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/media-britanie-pred-parlamentnimi-volbami-nenavrhne-eurokomisare-20191114.html">Británie nenavrhne svého kandidáta do Komise. Podle podmínek odkladu ale musí Přečíst článek ›</a>
      </aside>
      <p>Pokud by tento nástroj fungoval, postižení občané by se nemuseli domáhat svých práv individuálně. Eurošmejdi neuznávají hranice a u různých finančních služeb nebo on-line shoppingu jsou jejich praktikami zasaženi občané několika států. „Po přijetí nové legislativy by jeden z nich převzal žalobu za všechny poškozené. Když by uspěl, všichni by byli automaticky odškodněni, v opačném případě by neplatili soudní náklady,“ vysvětlila Jourová. Dodala, že tento institut by mohl platit do dvou až tří let.</p>
      <h3>Registr lobbistů</h3>
      <p>Ve své nové roli místopředsedkyně komise Ursuly von der Leyenové bude mít Věra Jourová na starost dohled nad dodržováním evropských hodnot a transparentnosti. Na první pohled nepříliš srozumitelná agenda má při bližším rozboru zcela konkrétní obrysy.</p>
      <p>„Jedním z mých cílů je zakotvení povinného a důvěryhodného registru lobbistů u Evropského parlamentu,“ uvedla Jourová s tím, že v Evropské komisi to již léta funguje. Nyní je zde registrováno 12 tisíc lobbistických firem.</p>
      <figure>
        <img src="https://g.denik.cz/1/e0/ursula-von-der-leyenova_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/evropska-komise-se-blizi-k-cili-ceka-se-na-britanii-20191114.html">Evropská komise se blíží k cíli. Čeká se na Británii Přečíst článek ›</a>
      </aside>
      <p>Česká eurokomisařka si toto opatření pochvaluje i v souvislosti s tím, co zažila na vlastní kůži, když do seznamu států, které nedodržují pravidla v boji proti praní špinavých peněz nebo financování terorismu, navrhla zařadit vedle Panamy a Saúdské Arábie i čtyři státy USA. Lobbistický tlak na jejich vyjmutí byl obrovský, ale Jourová se mohla opřít o zmíněný registr, takže veřejnost mohla sledovat, kdo a s jakými úmysly se s ní sešel.</p>
      <h3>Férovost voleb</h3>
      <p>Jourová potvrdila, že bude prosazovat, aby se pokračovalo v řízení kvůli porušování zásad právního státu proti Polsku a Maďarsku podle článku 7, pokud neudělají potřebná opatření: „V tomto ohledu pro mě není žádnou zátěží, že ČR s těmito státy spolupracuje v rámci visegrádské čtyřky. Kvůli tomu nemohu přehlížet principy, na nichž jsme se všichni dohodli a k nimž nepochybně patří nezávislost justice a právní stát.“</p>
      <figure>
        <img src="https://g.denik.cz/1/46/vondra-disidenti-ep_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/revoluce-evropsti-disidenti-si-pripomneli-listopad-89-20191112.html">Vondra a další. Evropští disidenti si připomněli listopad 89 Přečíst článek ›</a>
      </aside>
      <p>Velké nebezpečí pro demokracii vidí v dezinformacích. „Mám velkou ambici najít mechanismus, jak ochránit čistotu a férovost voleb, aniž bychom se dotkli svobody slova. Volby musejí být svobodnou soutěží konkrétních lidí, myšlenek a názorů, ne o tom, kdo použije špinavější peníze či metody a kdo bude lépe lhát,“ řekla Jourová na dotaz Deníku, jak chce chránit hodnoty, na nichž EU stojí.</p>
    </article>
  </body>
</html>