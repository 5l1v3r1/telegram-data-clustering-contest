<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742347"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:30:00+00:00"/>
    <meta property="og:title" content="ปิดตำนานผู้รุก'คลองเปรมประชากร' ทุบ17หลังขึ้นบก!"/>
    <meta property="og:description" content="เปลี่ยนจาก 'ผู้บุกรุก' มาเป็น 'ผู้อยู่อาศัยอย่างถูกต้อง' พอช. เร่งเดินหน้าโครงการบ้านมั่นคง โดยเริ่มทุบบ้าน 17 หลัง รุกคลองเปรมประชากร เพื่อพลิกฟื้นชีวิตสร้างบ้านหลังใหม่บนบก ภายใต้งบประมาณ 91 ล้านบาท"/>
  </head>
  <body>
    <article>
      <h1>ปิดตำนานผู้รุก'คลองเปรมประชากร' ทุบ17หลังขึ้นบก!</h1>
      <address>
        <time datetime="2019-11-19T03:30:00+00:00">19 Nov 2019, 03:30</time>
      </address>
      <figure>
        <img src="https://www.dailynews.co.th/admin/upload/20191118/news_PnQKyIzErZ202048_533.jpg?v=20191120061"/>
      </figure>
      <p>
        <b>เปลี่ยนจาก "ผู้บุกรุก" มาเป็น "ผู้อยู่อาศัยอย่างถูกต้อง" พอช. เร่งเดินหน้าโครงการบ้านมั่นคง โดยเริ่มทุบบ้าน 17 หลัง รุกคลองเปรมประชากร เพื่อพลิกฟื้นชีวิตสร้างบ้านหลังใหม่บนบก ภายใต้งบประมาณ 91 ล้านบาท</b>
      </p>
      <p>เป็นอีกหนึ่งโครงการที่รัฐพยายามผลักดันเพื่อยกระดับคุณภาพชีวิตความเป็นอยู่ <b>“ชาวชุมชนริมคลอง” </b>ซึ่งในอดีตมีสถานะเป็น <b>“ผู้บุกรุก” </b>สร้างที่อยู่อาศัยล้ำแม่ลำคลอง จนก่อให้เกิดปัญหาต่าง ๆ ตามมามากมาย </p>
      <figure>
        <img src="https://www.dailynews.co.th/admin/upload/20191118/news_yUpUVuKeHu202048_533.jpg?v=20191120061?v=8702"/>
      </figure>
      <p>โดย <b>พล.ท.ธรรมนูญ วิถี</b> แม่ทัพภาคที่ 1 พร้อมด้วย <b>นายไมตรี อินทุสุต </b>ประธานกรรมการสถาบันพัฒนาองค์กรชุมชน (องค์การมหาชน) หรือ พอช. กระทรวงการพัฒนาสังคมและความมั่นคงของมนุษย์  <b>นายอาฤทธิ์ ศรีทอง </b>ผู้อำนวยการเขตจตุจักร รวมทั้งหน่วยงานที่เกี่ยวข้อง ร่วมกันจัดกิจกรรม <b>“รื้อบ้านเดิม สร้างบ้านใหม่ คืนน้ำใสให้คลองเปรมประชากร” </b>ที่ชุมชนประชาร่วมใจ 2 เขตจตุจักร กรุงเทพมหานคร</p>
      <figure>
        <img src="https://www.dailynews.co.th/admin/upload/20191118/news_deKxpIgINl202046_533.jpg?v=20191120061?v=6780"/>
      </figure>
      <p>            <br/>สำหรับการพัฒนาที่อยู่อาศัยชุมชนริมคลองเปรมประชากร เป็นการพัฒนาตามแผนแม่บทโครงสร้างพื้นฐานระบบคลอง และการพัฒนาชุมชนริมคลองเปรมประชากร ซึ่งได้รับความเห็นชอบจากคณะรัฐมนตรี เมื่อวันที่ 9 เม.ย. 62 มีกรอบแนวคิดในการดำเนินงาน 4 ด้าน ได้แก่ 1.ด้านการพัฒนาโครงสร้างพื้นฐานและสิ่งแวดล้อม 2.ด้านการพัฒนาชุมชนริมคลอง 3.ด้านการสร้างความเข้าใจให้กับประชาชน และ 4.ด้านกฏหมายและการขับเคลื่อนงาน </p>
      <figure>
        <img src="https://www.dailynews.co.th/admin/upload/20191118/news_FumKTqpYWa202045_533.jpg?v=20191120061?v=6804"/>
      </figure>
      <p>    <br/>ด้านการพัฒนาที่อยู่อาศัยชุมชนริมคลองเปรมประชากรในเขตกรุงเทพมหานคร 3 เขต คือ เขตดอนเมือง เขตหลักสี่ และเขตจตุจักร มีทั้งหมด 32 ชุมชน และพื้นที่เทศบาลตำบลหลักหก อ.เมือง จ.ปทุมธานี อีก 6 หมู่บ้าน ระยะความยาวของการพัฒนาที่อยู่อาศัยชุมชนริมคลองเปรมประชากร ประมาณ 17 กิโลเมตร จากความยาวทั้งหมด 50.8 กิโลเมตร จำนวนกลุ่มเป้าหมายทั้งสิ้น 6,386 ครัวเรือน ซึ่งชุมชนประชาร่วมใจ 2 ถือเป็นชุมชนแรกของคลองเปรมประชากร เขตจตุจักร ที่ทำการรื้อถอนเพื่อทำการพัฒนาที่อยู่อาศัยชุมชนริมคลอง โดยเริ่มรื้อถอนตั้งแต่วันที่ 15 พ.ย.ที่ผ่านมา จำนวน 17 หลังคาเรือนและจะเริ่มสร้างบ้านใหม่ 20 หลังได้ภายในเดือน ธ.ค.นี้ คาดว่าจะแล้วเสร็จสมบูรณ์ตามโครงการในกลางปี 63</p>
      <figure>
        <img src="https://www.dailynews.co.th/admin/upload/20191118/news_FumKTqpYWa202045_533.jpg?v=20191120061?v=6804"/>
      </figure>
      <p>    <br/>ทาง พอช.ได้กำหนดแผนดำเนินการเป็นเวลา 3 ปี ตั้งแต่ปี 62-64 โดยใช้การพัฒนาที่อยู่อาศัยตามแนวทางโครงการบ้านมั่นคง ลักษณะเดียวกันกับการดำเนินโครงการที่คลองลาดพร้าว เริ่มจากการจัดตั้งเป็นกลุ่มออมทรัพย์และจดทะเบียนเป็นสหกรณ์เพื่อเช่าที่ดินจากกรมธนารักษ์ มีการออกแบบและวางผังร่วมกันทั้งชุมชนเพื่อขออนุญาตปลูกสร้างบ้านใหม่จากกรมธนารักษ์และท้องถิ่น เพื่อให้บ้านใหม่ที่จะสร้างขึ้นมีสภาพแวดล้อมที่เหมาะสม “เปลี่ยนแปลงจากผู้บุกรุกมาเป็นผู้อยู่อาศัยที่ถูกต้องตามกฎหมาย และรักษาสภาพแวดล้อมของคลองเปรมประชากรคลองเป็นไปอย่างยั่งยืน</p>
      <figure>
        <img src="https://www.dailynews.co.th/admin/upload/20191118/news_uAQmScxbKA202046_533.jpg?v=20191120061?v=1724"/>
      </figure>
      <p>    <br/><b>พล.ท.ธรรมนูญ</b> กล่าวว่า โครงการนี้นอกจากการสนับสนุนของรัฐแล้ว ต้องอาศัยความร่วมมือพี่น้องในชุมชนเป็นประการสำคัญ รวมถึงสร้างความเข้มแข็งของชุมชนจะเป็นกำลังหลักในขับเคลื่อนโครงการนี้ให้สำเร็จ ทางกองทัพภาคที่ 1 จึงมุ่งที่จะสนับสนุนพี่น้องให้ได้มีบ้านใหม่ มีสังคมที่น่าอยู่ตลอดสองฝั่งคลองเปรมประชากร สามารถเช่าที่ดินเพื่ออยู่อาศัยได้อย่างถูกต้องและสามารถถือกรรมสิทธิ์นตัวบ้านได้ อีกทั้งสามารถกล่าวได้ว่าชุมชนประชาร่วมใจ 2 เป็นตัวอย่างที่ยอดเยี่ยมของชุมชนที่ประสบความสำเร็จในโครงการ ขอชื่นชมในความร่วมมือร่วมใจความสามัคคีของพี่น้องชุมชนประชาร่วมใจ 2 </p>
      <figure>
        <img src="https://www.dailynews.co.th/admin/upload/20191118/news_XrRbNaNGFk202044_533.jpg?v=20191120061?v=5710"/>
      </figure>
      <p>    <br/><b>นายไมตรี </b>กล่าวว่า เขตจตุจักรมีชุมชนริมคลองเปรมประชากร จำนวน 5 ชุมชน ปัจจุบันได้เข้าร่วมโครงการแล้วทั้งหมด โดยจดทะเบียนเป็น 3 สหกรณ์ ซึ่ง พอช.ได้อนุมัติงบประมาณสนับสนุนรวม 91.23 ล้านบาท เริ่มรื้อย้ายและสร้างบ้านใหม่ตั้งแต่เดือน พ.ย.นี้เป็นต้นไป มีสมาชิกเข้าร่วมโครงการแล้วทั้งสิ้น 197 ครัวเรือน จาก 209 ครัวเรือนอาศัย บนเนื้อที่ 10 ไร่ 3 งาน 9 ตารางวา กรมธนารักษ์จัดให้เช่าเป็นระยะเวลา 30 ปี ซึ่งชุมชนประชาร่วมใจ 2 ได้รับอนุมัติงบประมาณสนับสนุนเป็นเงิน 30.913 ล้านบาท รูปแบบบ้านใหม่จะเป็นบ้านแถว 2 ชั้น ขนาด 4x7 เมตร และ 5x6 เมตร ในราคาประมาณ 4.5 แสนบาทต่อหลัง มีรัฐเข้าช่วยสนับสนุน 147,000 บาทต่อหลัง ซึ่งแต่ละครัวเรือนจะรับภาระการผ่อนประมาณ 2,579 บาทต่อเดือน ระยะเวลา 20 ปี</p>
      <figure>
        <img src="https://www.dailynews.co.th/admin/upload/20191118/news_WtosViobfu202046_533.jpg?v=20191120061?v=6008"/>
      </figure>
      <p>“สิ่งที่ประชาชนชุมชนริมคลองจะได้รับโดยตรง คือ 1.ได้คลองที่ยิ่งกว่าคลอง คลองทำหน้าที่อย่างสมบูรณ์ ทั้งระบายน้ำ ป้องกันน้ำท่วม รักษาคุณภาพน้ำ 2.ได้บ้านมากว่าบ้าน ความสุขและความมั่นคงของมนุษย์ 3.ได้สิ่งแวดล้อม น้ำใสสะอาดสัญจรไปมาสะดวกและ 4.ได้มีสถานภาพที่ถูกต้องตามกฏหมายไม่รุกล้ำ เป็นผู้เช่าที่ดินจากกรมธนารักษ์ และมีสหกรณ์ออมทรัพย์ที่ถูกต้อง” <b>นายไมตรี</b> กล่าว <br/>  <br/><b>นายอาฤทธิ์ </b>กล่าวว่า สำนักงานเขตจตุจักรดูแล 2 พื้นที่ตลอดแนวคลองและริมฝั่งคลอง ทั้งคลองลาดพร้าวและคลองเปรมประชากร รวมระยะทาง 44 กิโลเมตร ในพื้นที่ชุมชนประชาร่วมใจ 2 นี้มีพื้นที่กว่า 2 กิโลเมตร ทางเขตมีความพร้อมในการสนับสนุนการทำงานให้กับชุมชน ทั้งการพัฒนาคุณภาพชีวิตในทุกด้าน ความมั่นคงในด้านต่าง ๆ รวมทั้งให้ทุกชุมชนได้รับโอกาสและได้รับการพัฒนาไปพร้อมกัน ช่วงต้นปี 63 จะมีความคืบหน้าในการสร้างบ้านหลังใหม่ของชุมชนประชาร่วมใจ 2</p>
      <figure>
        <img src="https://www.dailynews.co.th/admin/upload/20191118/news_xJhmNAlCFL202047_533.jpg?v=20191120061?v=9412"/>
      </figure>
      <p>     <br/><b>นางสมร จันทร์ฉุน</b> ประธานสหกรณ์เคหสถานประชาร่วมใจ 2 จำกัด กล่าวว่า ชุมชนประชาร่วมใจ 2 อยู่ด้วยกันมานานกว่า 80 ปี ที่อยู่อาศัยมีสภาพทรุดโทรม ไม่แข็งแรง ไม่มีความปลอดภัย เมื่อมีโครงการพัฒนาที่อยู่อาศัยชุมชนริมคลองเข้ามา ชาวบ้านก็ยินดีเข้าร่วมโครงการพัฒนาไปพร้อมกัน ประกอบกับรัภาครัฐให้การสนับสนุนเรื่องงบประมาณและการอำนวยความสะดวกในการรื้อย้าย ชาวบ้านจึงรวมตัวกันเพื่อเข้าร่วมโครงการบ้านมั่นคงชุมชนริมคลองของ พอช. รวมเป็นกลุ่มออมทรัพย์และจัดตั้งสหกรณ์ ปัจจุบันมีสมาชิกแล้ว 197 ครัวเรือน ชาวบ้านเห็นว่าโครงการนี้จะเป็นการยกระดับความเป็นอยู่ของชุมชน ทั้งด้านสังคม สิ่งแวดล้อม และคุณภาพชีวิตให้ดียิ่งขึ้น ชุมชนจึงมั่นใจและหวังว่าจะเป็นต้นแบบการพัฒนาให้กับชุมชนอื่น ๆ ริมคลองเปรมประชากรต่อไป.</p>
    </article>
  </body>
</html>