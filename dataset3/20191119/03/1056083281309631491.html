<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817893/%D9%84%D8%B1%D8%B3%D8%AA%D8%A7%D9%86-%D8%AC%D8%B2%D9%88-%DB%B1%DB%B0-%D8%A7%D8%B3%D8%AA%D8%A7%D9%86-%D8%A8%D8%B1%D8%AA%D8%B1-%DA%A9%D8%B4%D9%88%D8%B1-%D8%AF%D8%B1-%D8%AA%D9%88%D9%84%DB%8C%D8%AF-%D8%B9%D8%B3%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-19T03:53:52+00:00"/>
    <meta property="og:title" content="لرستان جزو ۱۰ استان برتر کشور در تولید عسل"/>
    <meta property="og:description" content="ایسنا/لرستان رئیس سازمان جهاد کشاورزی با اشاره به رونمایی از تمبر یادبود عسل، گفت: لرستان جزو ۱۰ استان برتر کشور در تولید عسل است."/>
  </head>
  <body>
    <article>
      <h1>لرستان جزو ۱۰ استان برتر کشور در تولید عسل</h1>
      <address><time datetime="2019-11-19T03:53:52+00:00">19 Nov 2019, 03:53</time> by <a rel="author">ابراهیم شریفی</a></address>
      <p>ایسنا/لرستان رئیس سازمان جهاد کشاورزی با اشاره به رونمایی از تمبر یادبود عسل، گفت: لرستان جزو ۱۰ استان برتر کشور در تولید عسل است.</p>
      <p>عبدالرضا بازدار در حاشیه افتتاح جشنواره تخصصی ‌و فرآورده‌های آن در لرستان که با محوریت روستای معراج دلفان برگزار شد، اظهار کرد: جشنواره تخصصی عسل لرستان با هدف برجسته کردن عسل لرستان برگزار می‌شود.</p>
      <p>وی با ذکر این مطلب که لرستان با بیش از ۱۷۰ هزار بهره‌بردار در بخش کشاورزی از استان‌های محوری کشور در حوزه تولیدات کشاورزی و دامی است، ادامه داد: در مناطقی از استان ما تولیدات خاص داریم به‌طوری‌که در کوهدشت تولید انار، پل‌دختر با محوریت انجیر، گردوی سلسله و در دلفان تولید خاص عسل را داریم.</p>
      <p>رئیس سازمان جهاد کشاورزی لرستان با اشاره به این‌که در شهرستان دلفان حجم انبوهی از تولید عسل و فرآورده‌های آن وجود دارد، خاطرنشان کرد: استان در زمره ۱۰ استان برتر کشور در تولید عسل است به‌طوری‌که ۳۱۰۰ بهره‌بردار تخصصی در حوزه عسل داریم.</p>
      <p>بازدار روستای معراج را از روستاهای پایلوت استان در تولید عسل عنوان کرد و افزود: هدف از برگزاری جشنواره عسل در این روستا افزایش کیفیت عسل و اعتماد مصرف‌کنندگان است چراکه مصرف عسل در جامعه روند رو به رشد داشته است.</p>
      <p>وی بیان کرد: استانداردسازی عسل موجب افزایش اعتماد مصرف‌کنندگان به تولید این فرآورده در استان می‌شود.</p>
      <p>رئیس سازمان جهاد کشاورزی لرستان توجه به فرآورده‌های عسل مانند ژل و گرده را که نقش مهمی در سلام و جامعه دارد از دیگر اهداف برگزاری جشنواره تخصصی عسل و فرآورده‌های آن در لرستان اعلام کرد و افزود: این جشنواره به مدت سه روز در شهرستان دلفان برگزار خواهد شد.</p>
      <p>بازدار با تأکید بر لزوم تجارت الکترونیک عسل لرستان، ادامه داد: در این راستا جلسات و تعاملاتی با شرکت پست لرستان برگزار شد و از تمبر یادبود عسل لرستان رونمایی شد.</p>
      <p>انتهای پیام</p>
    </article>
  </body>
</html>