<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187233/"/>
    <meta property="og:site_name" content="Janam TV"/>
    <meta property="article:published_time" content="2019-11-20T05:44:34+00:00"/>
    <meta property="og:title" content="ഭീകരാക്രമണങ്ങളെ ചെറുക്കാന്‍ ലെവല്‍ നാല് ടൈപ്പ് ബുള്ളറ്റ് പ്രൂഫ് വാഹന വിന്യാസത്തിനൊരുങ്ങി സിആര്‍പിഎഫ്"/>
    <meta property="og:description" content="ന്യൂഡല്‍ഹി: സുരക്ഷാ ഉത്തരവാദിത്വം വര്‍ധിച്ച സാഹചര്യത്തില്‍ കൂടുതല്‍ ബുള്ളറ്റ് പ്രൂഫ് വാഹനങ്ങള്‍ വാങ്ങാനൊരുങ്ങി സിആര്‍പിഎഫ്. ഉഗ്ര സ്‌ഫോടനങ്ങളെയും"/>
  </head>
  <body>
    <article>
      <h1>ഭീകരാക്രമണങ്ങളെ ചെറുക്കാന്‍ ലെവല്‍ നാല് ടൈപ്പ് ബുള്ളറ്റ് പ്രൂഫ് വാഹന വിന്യാസത്തിനൊരുങ്ങി സിആര്‍പിഎഫ്</h1>
      <address><time datetime="2019-11-20T05:44:34+00:00">20 Nov 2019, 05:44</time> by <a rel="author">Janam TV Web Desk</a></address>
      <p>ന്യൂഡല്‍ഹി: സുരക്ഷാ ഉത്തരവാദിത്വം വര്‍ധിച്ച സാഹചര്യത്തില്‍ കൂടുതല്‍ ബുള്ളറ്റ് പ്രൂഫ് വാഹനങ്ങള്‍ വാങ്ങാനൊരുങ്ങി സിആര്‍പിഎഫ്. ഉഗ്ര സ്‌ഫോടനങ്ങളെയും ഭീകരാക്രമണങ്ങളെയും പ്രതിരോധിക്കുന്നതിനായി ലെവല്‍ നാല് ടൈപ്പ് ബുള്ളറ്റ് പ്രൂഫ് വാഹനങ്ങള്‍ സിആര്‍പിഎഫ് വാങ്ങാന്‍ തീരുമാനിച്ചതായാണ് റിപ്പോര്‍ട്ട്.</p>
      <p>വിവിഐപികളുടെ സുരക്ഷ ശക്തമാക്കുന്നതിനായി ബുള്ളറ്റ് പ്രൂഫ് വാഹനങ്ങള്‍ വേണമെന്ന<br/>സിആര്‍പിഎഫിന്റെ ആവശ്യം കേന്ദ്ര ആഭ്യന്തര മന്ത്രാലയം അംഗീകരിച്ചതായും, ലെവല്‍ നാല്് ടൈപ്പ് ബുള്ളറ്റ് പ്രൂഫ് വാഹനങ്ങള്‍ ഉടന്‍ തന്നെ സിആര്‍പിഎഫിന്റെ ഭാഗമാകുമെന്നും ഔദ്യോഗിക വൃത്തങ്ങള്‍ അറിയിച്ചു.</p>
      <p>ഐഇഡി പോലുള്ള ഉഗ്രസ്‌ഫോടക വസ്തുക്കള്‍ ഉപയോഗിച്ച് നടത്തുന്ന സ്‌ഫോടനങ്ങളെ ചെറുക്കാനും, എകെ 47 പോലുള്ള അത്യാധുനിക ആയുധങ്ങള്‍ ഉപയോഗിച്ചുള്ള ആക്രമണങ്ങളെ പ്രതിരോധിക്കാനും ലെവല്‍ നാല് ടൈപ്പ് ബുള്ളറ്റ് പ്രൂഫ് വാഹനങ്ങള്‍ക്ക് കഴിയുമെന്നാണ് സുരക്ഷ ഉദ്യോഗസ്ഥര്‍ പറയുന്നത്. നിലവില്‍ എസ്പിജി സുരക്ഷാ ഉദ്യോഗസ്ഥരുടെ പക്കല്‍ ഇത്തരം ബുള്ളറ്റ പ്രൂഫ് വാഹനങ്ങള്‍ ഉണ്ട്.</p>
      <p>നേരത്തെ രാജ്യത്തെ 54 വിവിഐപികളുടെ സുരക്ഷാ ചുമതലമാത്രമാണ് സിആര്‍പിഎഫിന് ഉണ്ടായിരുന്നത്. എന്നാല്‍ നെഹ്രു കുടുംബത്തിന്റെ എസ്പിജി സുരക്ഷ കേന്ദ്രം പിന്‍വലിച്ചതോടെ ഇവരുടെയും സുരക്ഷാ ചുമതല സിആര്‍പിഎഫിനാണ്.</p>
    </article>
  </body>
</html>