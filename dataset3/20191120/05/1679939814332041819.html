<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ratele-dintr-o-localitate-din-franta-au-castigat-in-instanta-dreptul-la-glas_3059625.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T05:35:05+00:00"/>
    <meta property="og:title" content="Raţele dintr-o localitate din Franța au câștigat în instanță dreptul la glas"/>
    <meta property="og:description" content="Raţele dintr-o mică fermă din Franţa au dreptul să măcăne în continuare, a hotărât marţi un tribunal, respingând astfel plângerea unor vecini nemulţumiţi de zgomotul produs de aceste păsări, informează Agerpres, care citează Reuters.Tribunalul din Dax a d"/>
  </head>
  <body>
    <article>
      <h1>Raţele dintr-o localitate din Franța au câștigat în instanță dreptul la glas</h1>
      <address><time datetime="2019-11-20T05:35:05+00:00">20 Nov 2019, 05:35</time> by <a rel="author">PUBLIKA.MD</a></address>
      <p>
        <b>Raţele dintr-o mică fermă din Franţa au dreptul să măcăne în continuare, a hotărât marţi un tribunal, respingând astfel plângerea unor vecini nemulţumiţi de zgomotul produs de aceste păsări, informează <a href="https://www.agerpres.ro/zig-zag/2019/11/19/franta-ratele-dintr-o-localitate-rurala-pot-sa-macane-in-continuare-a-hotarat-un-tribunal--405651?fbclid=IwAR3KnvMJA56jdAZS7fZ7ub-B1FAbpAVOwCzX9eKXFNuNV7isWV-NWBiKXNQ">Agerpres</a>, care citează Reuters.</b>
      </p>
      <p>Tribunalul din Dax a dispus că nivelul de zgomot produs de circa şaizeci de raţe şi gâşte, aflate pe proprietatea fermierei pensionare Dominique Douthe, la poalele Pirineilor, în sud-vestul Franţei, se încadrează în limitele acceptabile, potrivit postului France 3.</p>
      <p>"Raţele au câştigat", a declarat Douthe pentru Reuters după decizia tribunalului. ''Sunt foarte fericită pentru că nu voiam să îmi omor raţele'', a adăugat proprietara păsărilor.</p>
      <p>Plângerea a fost adusă în faţa instanţei de vecinii lui Douthe, care s-au mutat în urmă cu aproximativ un an, pe o proprietate din Soustons, aflată la circa 50 de metri distanţă de spaţiul în care se află păsările.</p>
      <p>Avocatul vecinilor a declarat că zgomotul păsărilor a depăşit nivelul permis şi îi împiedică pe reclamanţi să se bucure de grădină sau să doarmă cu ferestrele deschise. Semnatarii plângerii au cerut măsuri imediate pentru reducerea zgomotului şi daune de 3.500 de euro, potrivit media franceze.</p>
      <p>În luna septembrie, <a href="https://www.agerpres.ro/zig-zag/2019/09/05/franta-victorie-in-instanta-pentru-cocosul-maurice--364940">un tribunal din Franţa a dispus că un cocoş pe nume Maurice îşi poate continua cântecele din zori</a>, în pofida nemulţumirii vecinilor mutaţi de la oraş, într-un caz devenit celebru, ce a provocat dezbateri aprinse şi a declanşat acţiuni de susţinere chiar şi din Statele Unite.</p>
    </article>
  </body>
</html>