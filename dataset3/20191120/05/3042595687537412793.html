<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/tidenes-storste-underskudd-for-norge/71835819"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="Tidenes største underskudd for Norge"/>
    <meta property="og:description" content="Handelsbalansen med utlandet har forverret seg gjennom høyreregjeringens periode, til tross for at de har hatt drahjelp til nyinvesteringer fra både gunstig kronekurs og lave renter."/>
  </head>
  <body>
    <article>
      <h1>Tidenes største underskudd for Norge</h1>
      <h2>Handelsbalansen med utlandet har forverret seg gjennom høyreregjeringens periode, til tross for at de har hatt drahjelp til nyinvesteringer fra både gunstig kronekurs og lave renter.</h2>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">Nils Kristen Sandtrøen, stortingsrepresentant for Arbeiderpartiet i næringskomiteen</a></address>
      <p><b>Norge er nå i ferd med</b> å få tidenes største underskudd i handelen med utlandet, når vi holder petroleum utenfor.</p>
      <p>På Høyres landsmøte før Erna Solberg ble statsminister i 2013 var hun høy og mørk da hun uttalte: «Arven etter Jens Stoltenberg er et mer oljeavhengig Norge. Men jeg vet at Norge kan bedre.» Hun påsto at hun skulle omstille økonomien. Men omstillingen av norsk økonomi har uteblitt.</p>
      <p><b>Ferske tall fra SSB </b>dokumenterer et spektakulært løftebrudd av Erna Solberg. I fjor endte underskuddet på handelsbalansen for Fastlands-Norge på 250.000 millioner kroner. Fortsetter årets negative utvikling vil underskuddet for Fastlands-Norges varehandel ende på over 280.000 millioner i 2019. Det blir i så fall ytterligere 13 prosent verre enn i fjor.</p>
      <p><b>Resultatenes tale er tydelig. </b>Politikken til høyreregjeringen er for svak sammenliknet med det Solberg hevdet hun skulle gjøre. Det ekstra betenkelige er at underskuddet har forverret seg gjennom hele høyreregjeringens periode, til tross for at de har hatt drahjelp til nye investeringer fra både gunstig kronekurs og lave renter.</p>
      <p><b>Industri- og næringspolitikken</b> må nå kraftig forbedres og skaleres opp betydelig. Omfanget har betydning. Dersom Ingebrigtsen-gutta bare hadde vært på en halvtimes joggetur i uka, er det klart at resultatene deres også ville blitt slappere. På samme måte er det naturlig at underskuddene blir større når politikken er for svak.</p>
      <p><b>Arbeiderpartiets </b>landsmøte 2019 staket ut kursen for en bedre samfunnsutvikling med mindre utslipp og flere arbeidsplasser.</p>
      <p>Vi vedtok at vi vil innføre ordninger for risikoavlastning for ny industri og bioøkonomi. Vi vil ha et industrifond som formidler risikokapital og lånekapital for større industriprosjekter. Dette i kombinasjon med å bruke Enova som et tydeligere virkemiddel i næringspolitikken.</p>
      <p><b>Slik kan framtidsrettet</b> klimapolitikk knyttes mot verdiskaping i Norge og næringsutvikling her hjemme. Det handler om at politikken må bidra til norsk teknologiutvikling og forsterket produksjon på felt etter felt.</p>
      <p>Fortsatt økende underskudd for norsk økonomi korrigert for petroleum vil på sikt svekke framtidsutsiktene for arbeid, velferdsstaten vår og for avgjørende ringvirkninger i lokalsamfunnene våre.</p>
      <p><b>I Stortinget jobber vi derfor</b> blant annet for helhetlige forslag som sikrer at leverandørindustri for havvind kan bli en ny og større næring for Norge, for skogindustri og for at det skal gjennomføres en opptrappingsplan for trygg matproduksjon og økt verdiskaping på norske naturressurser.</p>
      <p><b>Over tid vil vi som samfunn </b>bli fattigere om underskuddene under Erna Solberg fortsetter å forverre seg. Omstilling har lenge vært et honnørord i festtaler – ofte om ting som ikke har noe med saken å gjøre. Nå er det derimot tid for handling. Resultatene er det som teller.</p>
    </article>
  </body>
</html>