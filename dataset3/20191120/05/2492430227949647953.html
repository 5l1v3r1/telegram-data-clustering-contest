<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188741/Eerste-landelijke-ziekenhuisstaking-ooit-deze-ziekenhuizen-uit-de-regio-doen-mee"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-20T05:04:59+00:00"/>
    <meta property="og:title" content="Eerste landelijke ziekenhuisstaking ooit: deze ziekenhuizen uit de regio doen mee"/>
    <meta property="og:description" content="Medewerkers van zes ziekenhuizen in de regio komen woensdag in actie voor een lagere werklast en een betere cao. Het gaat om personeel van het Albert Schweitzer Ziekenhuis in Dordrecht en Zwijndrecht, het Franciscus Gasthuis in Rotterdam, het Franciscus Vlietland in Schiedam en het Ikazia Ziekenhuis in Rotterdam met bijbehorende polikliniek in Barendrecht."/>
  </head>
  <body>
    <article>
      <h1>Eerste landelijke ziekenhuisstaking ooit: deze ziekenhuizen uit de regio doen mee</h1>
      <address>
        <time datetime="2019-11-20T05:04:59+00:00">20 Nov 2019, 05:04</time>
      </address>
      <h4>Medewerkers van zes ziekenhuizen in de regio komen woensdag in actie voor een lagere werklast en een betere cao. Het gaat om personeel van het Albert Schweitzer Ziekenhuis in Dordrecht en Zwijndrecht, het Franciscus Gasthuis in Rotterdam, het Franciscus Vlietland in Schiedam en het Ikazia Ziekenhuis in Rotterdam met bijbehorende polikliniek in Barendrecht.</h4>
      <p>Medewerkers van deze ziekenhuizen draaien bijvoorbeeld een zondagsdienst. Geplande operaties komen daarmee te vervallen. De Spoedeisende Hulp (SEH), hartbewaking en verloskundeafdeling blijven wel open. Ook gaat oncologische zorg gewoon door.</p>
      <p>Ziekenhuismedewerkers zijn boos op werkgeversorganisatie NVZ (Nederlandse Vereniging van Ziekenhuizen), omdat die niet over de brug wil komen met een goede cao. De werknemers eisen onder meer een stevige structurele loonsverhoging en betere afspraken over werk- en rusttijden.</p>
      <related>
        <a href="http://www.rijnmond.nl/nieuws/188726/Verpleegkundige-Sietske-apos-Soms-hebben-mensen-meer-aan-een-praatje-dan-aan-een-pilletje-apos"/>
      </related>
      <p>In totaal doen 150 duizend mensen mee aan de eerste landelijke ziekenhuisstaking ooit. Meer dan tachtig ziekenhuizen, 32 poliklinieken en vier revalidatiecentra in heel Nederland liggen daardoor woensdag bijna volledig plat.</p>
      <p>In verschillende ziekenhuizen zijn woensdag protestbijeenkomsten en ludieke acties gepland. Ook is er een centrale bijeenkomst voor personeel in Utrecht.</p>
      <p>Medewerkers van academische ziekenhuizen doen niet mee aan de staking, omdat zij onder een andere cao vallen.</p>
      <related>
        <a href="http://www.rijnmond.nl/nieuws/188625/Verpleegkundige-Melanie-apos-Het-beroep-is-gewoon-niet-aantrekkelijk-op-dit-moment-apos"/>
      </related>
    </article>
  </body>
</html>