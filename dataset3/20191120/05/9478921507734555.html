<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/apantisi-tis-synetairistikis-trapezas-chanion-gia-to-oikopedo-tis-avea/"/>
    <meta property="og:site_name" content="ert.gr"/>
    <meta property="article:published_time" content="2019-11-20T05:15:11+00:00"/>
    <meta property="og:title" content="Απάντηση της Συνεταιριστικής Τράπεζας Χανίων για το οικόπεδο της ΑΒΕΑ"/>
    <meta property="og:description" content="Την βεβαιότητα ότι η Δικαιοσύνη θα γνωμοδοτήσει υπέρ της Τράπεζας Χανίων στην αγωγή του δήμου κατά της θυγατρικής εταιρείας «Κρητικά Ακίνητα», μια απόφαση που ελήφθη κατά πλειοψηφία, στο Δημοτικό Συμβούλιο της 25ης Σεπτεμβρίου, διατύπωσαν στη διάρκεια συνέντευξης τύπου που παραχώρησαν χθες, ο Πρόεδρος του Δ.Σ. της Συνεταιριστικής Τράπεζας Μιχάλης Μαρακάκης και ο Διευθύνων Σύμβουλος της Κρητικά Ακίνητα Α.Ε Γιώργος Ανδρουλάκης."/>
  </head>
  <body>
    <article>
      <h1>Απάντηση της Συνεταιριστικής Τράπεζας Χανίων για το οικόπεδο της ΑΒΕΑ</h1>
      <address><time datetime="2019-11-20T05:15:11+00:00">20 Nov 2019, 05:15</time> by <a rel="author">Κατερίνα Πολύζου</a></address>
      <p>Την βεβαιότητα ότι η Δικαιοσύνη θα γνωμοδοτήσει υπέρ της Τράπεζας Χανίων στην αγωγή του δήμου κατά της θυγατρικής εταιρείας «Κρητικά Ακίνητα», μια απόφαση που ελήφθη κατά πλειοψηφία, στο Δημοτικό Συμβούλιο της 25ης Σεπτεμβρίου, διατύπωσαν στη διάρκεια συνέντευξης τύπου που παραχώρησαν χθες, ο Πρόεδρος του Δ.Σ. της Συνεταιριστικής Τράπεζας Μιχάλης Μαρακάκης και ο Διευθύνων Σύμβουλος της Κρητικά Ακίνητα Α.Ε Γιώργος Ανδρουλάκης.</p>
      <figure>
        <img src="https://www.ert.gr/wp-content/uploads/2019/11/OIKOPEDO-ABEA-NEA-XORA-1021x490.jpg"/>
      </figure>
      <p>Τόνισαν δε, ότι το τελικό ποσό που θα κληθεί να καταβάλει ο Δήμος Χανίων θα είναι πολύ μεγαλύτερο από αυτό των 5,5 εκατ., ευρώ που σήμερα αξιώνει η Τράπεζα.</p>
      <p>Στη διάρκεια της συνέντευξης επισημάνθηκε ότι τα όσα υποστηρίζει ο Δήμαρχος Παναγιώτης Σημανδηράκης αδικούν την Τράπεζα και προσβάλλουν τον Οργανισμό και τους χιλιάδες συνεταίρους της μεγαλύτερης οικονομικής μονάδας των Χανίων.</p>
      <p>Μάλιστα ο κ. Μαρακάκης επέρριψε ευθύνες στο σύνολο των Δημοτικών αρχών από το 2004 μέχρι σήμερα, υποστηρίζοντας ότι με ευθύνη τους δεν υλοποιήθηκε μια επένδυση που θα αναμόρφωνε την περιοχή της Νέας Χώρας, με συνεδριακό κέντρο, ξενοδοχείο πόλης, ενυδρείο, χώρους στάθμευσης αυτοκίνητων, καταστήματα και κατοικίες.</p>
      <p>Παράλληλα, έγινε απολογισμός τόσο του κοινωνικού έργου που επιτελεί η Τράπεζα, όσο και του ιστορικού του οικοπέδου της ΑΒΕΑ.</p>
      <p>
        <b>Για την Τράπεζα Χανίων</b>
      </p>
      <p>• Το 1993 οραματιστήκαμε τη δημιουργία ενός Πιστωτικού Ιδρύματος διαφορετικού από τον ανταγωνισμό. Μιας μονάδας της Κοινωνικής Οικονομίας με ανθρώπινο πρόσωπο και όχι ενός απρόσωπου τραπεζικού οργανισμού. Αυτό το όραμα αποτελεί τον ακρογωνιαίο λίθο της λειτουργίας της Συνεταιριστικής Τράπεζας Χανίων από την πρώτη μέρα λειτουργίας της έως και σήμερα.<br/>Η Τράπεζα σήμερα διαθέτει 23 καταστήματα, έχει 26.400 μέλη – συνεταίρους, 58.000 πελάτες και έχει πραγματοποιήσει ½ δις ευρώ χρηματοδοτήσεις σε μικρομεσαίες επιχειρήσεις και νοικοκυριά κατά κύριο λόγο στο νομό Χανίων.<br/>• Από την έναρξη της πρωτοφανούς οικονομικής κρίσης θέσαμε δύο ξεκάθαρους στόχους<br/>o Ο πρώτος ήταν η βιωσιμότητα του Οργανισμού.<br/>Μέσα στη δίνη της κρίσης που το 60% των Ελληνικών Τραπεζών έκλεισαν με αποτέλεσμα να ζημιωθούν οικονομικά οι μέτοχοί τους, η Συνεταιριστική Τράπεζα Χανίων με τη συμπαράσταση των συνεταίρων της, παλαιών και νέων, άντεξε, ενισχύθηκε κεφαλαιακά και μπορεί πια να ατενίζει το μέλλον με μεγαλύτερη αισιοδοξία.<br/>Παρέχοντας παράλληλα ρευστότητα, σύμφωνα με το μέτρο των δυνατοτήτων της, σε επιχειρήσεις και νοικοκυριά σε όλη τη διάρκεια της κρίσης, αν και με αυστηρότερα κριτήρια πιστοληπτικής ικανότητας κατά τη διαδικασία χορήγησης δανείων.<br/>o Ο δεύτερος ήταν η διαφύλαξη του κοινωνικού της ρόλου.<br/>Αυτός επιτεύχθηκε μέσω πλήθους ενεργειών με προεξέχουσες τις παρακάτω ενέργειες:<br/> Μέσω ειδικού προγράμματος Εταιρικής Κοινωνικής Ευθύνης προσφοράς ειδών πρώτης ανάγκης σε κοινωνικές δομές με στόχο την κάλυψη πραγματικών αναγκών ασθενέστερων οικονομικά πολιτών.<br/> Διασφάλιση της βιωσιμότητας ιστορικών επιχειρήσεων (ΑΒΕΑ, ΒΙΟΧΥΜ, ΧΙΩΤΑΚΗΣ) σημαντικών για την τοπική οικονομία και επιχειρηματικότητα, διατηρώντας 250 θέσεις εργασίας σ’ αυτές τις επιχειρήσεις, στηρίζοντας και προωθώντας παράλληλα τα τοπικά προϊόντα όπως το λάδι, το πορτοκάλι, παρασκευάσματα της κρητικής διατροφής.<br/>• Με την ευκαιρία αξίζει να αναφερθεί ότι η Τράπεζα αποτελεί μέλος του FEBEA, της Ομοσπονδίας για την ηθική και εναλλακτική χρηματοδότηση στην Ευρώπη. Ο FEBEA ιδρύθηκε στις Βρυξέλλες το 2001, μέλη του είναι ιδρύματα από 14 Ευρωπαϊκές χώρες, και στόχο έχει την ανάπτυξη ηθικής και κοινωνικής χρηματοδότησης στην Ευρώπη. Συγκεκριμένα το καλοκαίρι του 2019 τα μέλη του FEBEA, μετά από αξιολόγηση αποφάσισαν ομόφωνα την ένταξη της Συνεταιριστικής Τράπεζας Χανίων στην Ομοσπονδία. Από το σύνολο των Ευρωπαϊκών Τραπεζών, δεκατρείς είναι μέλη της Ομοσπονδίας και η Τράπεζα Χανίων είναι η δεύτερη Ελληνική τράπεζα – μέλος του FEBEA.</p>
      <p>
        <b>Πρόγραμμα Εταιρικής Κοινωνικής Ευθύνης</b>
      </p>
      <p>Στα πλαίσια του προγράμματος τα 8 τελευταία χρόνια της οικονομικής κρίσης η Τράπεζα Χανίων</p>
      <p>• στηρίζει τις Κοινωνικές δομές (κοινωνικά παντοπωλεία, συσσίτια κλπ) του νομού Χανίων, έχοντας διαθέσει είδη πρώτης ανάγκης, κρέας, τρόφιμα κλπ) συνολικής αξίας 372.000 ευρώ.</p>
      <p>• έχει καταβάλει χρηματικές χορηγίες ύψους 207.000 ευρώ σε δήμους, δημοτικές επιχειρήσεις, εκπαιδευτικά ιδρύματα, φιλανθρωπικούς συλλόγους, πολιτιστικούς συλλόγους, εκκλησιαστικά ιδρύματα, αθλητικά σωματεία κλπ.</p>
      <p>• έχει κάνει δωρεές σε σχολεία όλων των βαθμίδων του νομού Χανίων 139 ηλεκτρονικών υπολογιστών, 18 εκτυπωτών, καθώς επίσης επίπλων και ειδών γραφείου.</p>
      <p>• έχει παραχωρήσει δωρεάν την αίθουσα του κεντρικού κτιρίου Διοίκησης της Τράπεζας για την πραγματοποίηση 489 εκδηλώσεων σε διάφορους φορείς, συλλόγους, σωματεία κλπ.</p>
      <p>
        <b>Παράλληλα έχει πραγματοποιήσει</b>
      </p>
      <p>• Δωρεά ενός πυροσβεστικού οχήματος στους εθελοντές εκτάκτων αναγκών Ν. Χανίων<br/>• Δωρεά αυτοκινήτου στο δήμο Πλατανιά, στη δημοτική επιχείρηση του Δήμου Αποκορώνου και στην Ορθόδοξη Ακαδημία Κρήτης<br/>• Δωρεά κράνη για τους μοτοσικλετιστές της ομάδας “ΔΙΑΣ”<br/>• Σημαντική οικονομική στήριξη του ΔΗΠΕΘΕΚ προς αποφυγή λουκέτου<br/>• Υποστήριξη του Εθνικού Ιδρύματος ερευνών και μελετών Ελευθέριος Βενιζέλος<br/>• Υποστήριξη εκδηλώσεων Αγροτικού Αυγούστου και του Φεστιβάλ γη-τουρισμός-πολιτισμός<br/>• Ενίσχυση αρχαιολογικών ερευνών για την ανάδειξη αρχαιοτήτων στο λόφο Κατσέλλι, καθώς και της αρχαίας πόλης της Ζωμίνθου<br/>• Υποστήριξη των Βενιζέλειων αγώνων<br/>• Υποστήριξη φεστιβάλ κινηματογράφου Χανίων</p>
      <p>
        <b>Γιώργος Ανδρουλάκης, Διευθύνων Σύμβουλος της Κρητικά Ακίνητα Α.Ε</b>
      </p>
      <p>Το οικόπεδο της πρώην ΑΒΕΑ</p>
      <p>⦿ Το 1995 με την υπ’αρ. 532/94/27.2.1995 (ΦΕΚ 143/Δ/16.3.1995) απόφαση του Δημοτικού Συμβουλίου Χανίων επιβλήθηκε ρυμοτομικό βάρος στο Ο.Τ 28β που αποτελεί μέρος του συνολικού οικοπέδου της πρώην ΑΒΕΑ, εμβαδού 2,9 στρ. στη συμβολή των οδών Ακτής Κανάρη και Γερασίμου Παρδάλη, ήτοι επιβλήθηκε κοινωφελής χρήση για τη δημιουργία αθλητικών εγκαταστάσεων.</p>
      <p>⦿ Οι Χανιώτες θα θυμούνται τις πολύχρονες προσπάθειες απομάκρυνσης της ΑΒΕΑ από την περιοχή της Νέας Χώρας, λόγω των σοβαρών περιβαλλοντικών προβλημάτων που προκαλούσε η λειτουργία του εργοστασίου της.<br/>Στο πλαίσιο αυτό το 2004 η ΑΒΕΑ προκήρυξε πλειοδοτικό δημόσιο διαγωνισμό πώλησης ολοκλήρου του ακινήτου της, εκτάσεως 17 στρ. περίπου, προκειμένου με τα χρήματα που θα εισέπραττε να αποπληρώσει τα δάνειά της, στη τότε Αγροτική Τράπεζα και παράλληλα να χρηματοδοτήσει το κόστος μετεγκατάστασης του εργοστασίου της στα Κεραμιά.<br/>Στον σχετικό δημόσιο διαγωνισμό πλειοδότησε η “ΚΡΗΤΙΚΑ ΑΚΙΝΗΤΑ Α.Ε” θυγατρική εταιρεία της Συνεταιριστικής Τράπεζας Χανίων, στην οποία και κατακυρώθηκε η πώληση του ακινήτου.</p>
      <p>⦿ Από το 2005 έως το 2008 η Κρητικά Ακίνητα Α.Ε πραγματοποιεί αλλεπάλληλες ενέργειες προς τον Δήμο Χανίων με αίτημα την μερική τροποποίηση του σχεδίου πόλεως στο Ο.Τ 28 προκειμένου να καταστεί εφικτή η υλοποίηση ενός συγκεκριμένου αναπτυξιακού για τη πόλη των Χανίων σχεδίου, που προέβλεπε τη κατασκευή συνεδριακού κέντρου 1.500 ατόμων, ξενοδοχείου πόλης που θα υποστήριζε τη λειτουργία του συνεδριακού κέντρου, υπόγειου parking αυτοκινήτων 450 θέσεων, ενυδρείου, εμπορικών καταστημάτων, κατοικιών, διατήρηση και αναστήλωση των δύο Καμινάδων, ανάδειξη και λειτουργία του λεβητοστασίου ως βιομηχανικού μουσείου.<br/>Σχεδιασμός που συμπεριελάμβανε παράλληλα τη δωρεάν παραχώρηση για 49 χρόνια, από την εταιρεία στο Δήμο, του οικοπέδου στη νότια πλευρά του Ο.Τ της ΑΒΕΑ (δίπλα στη Σταφιδική) για τη δημιουργία αθλητικών εγκαταστάσεων.</p>
      <p>Παρά τις συνεχείς προσπάθειες τριών ετών, το συγκεκριμένο αίτημα τροποποίησης του σχεδίου πόλης συνάντησε δυστυχώς την άρνηση της τότε Δημοτικής Αρχής.<br/>Μετά από αυτό η εταιρεία προχώρησε στη πώληση του ακινήτου κρατώντας στην ιδιοκτησία της μόνο το Ο.Τ 28β, έκτασης 2.9 στρ. που είχε το ρυμοτομικό βάρος. Το οικόπεδο αυτό συνεχίζει μέχρι σήμερα να ανήκει ιδιοκτησιακά στην Κρητικά Ακίνητα Α.Ε και είναι αυτό για το οποίο γίνεται λόγος σήμερα.</p>
      <p>⦿ Τούτων δοθέντων και συγκεκριμένα το 2010 επειδή είχαν ήδη περάσει 15 χρόνια (1995-2010) και το εν λόγω οικόπεδο συνέχιζε να παραμένει δέσμιο με το ρυμοτομικό βάρος, χωρίς ο Δήμος να προχωρά, ούτε στη αποδέσμευσή του, ούτε στην αποζημίωσή του, κάτι που αντιστοίχως έγινε δίπλα με το οικόπεδο των σχολείων, η εταιρεία αναγκάστηκε να προσφύγει στη Δικαιοσύνη, αναζητώντας τη δικαίωσή της, δηλαδή την άρση του ρυμοτομικού βάρους από το συγκεκριμένο οικόπεδο.</p>
      <p>⦿ Το 2014 το Διοικητικό Πρωτοδικείο Χανίων με την 313/2014 Απόφασή του αίρει το ρυμοτομικό βάρος και παραπέμπει το θέμα στο Δήμο Χανίων προκειμένου αυτός να προβεί στην οφειλόμενη νόμιμη ενέργεια, όπως χαρακτηριστικά αναφέρει η απόφαση.</p>
      <p>⦿ Το 2015 τα Κρητικά Ακίνητα κοινοποίησαν τη Δικαστική Απόφαση στο Δήμο Χανίων και με την αρ.πρωτοκ. 69171/5.11.2015 Αίτησή τους, συνοδευόμενη με τα απαιτούμενα δικαιολογητικά που ορίζει ο νόμος, ζητώντας τη συμμόρφωση του Δήμου στην δικαστική απόφαση.</p>
      <p>⦿ Το 2016 το Διοικητικό Εφετείο Κρήτης εκδίδει την 264/2016 Απόφασή του, σύμφωνα με την οποία απορρίπτει την Έφεση που στο μεταξύ είχε καταθέσει ο Δήμος Χανίων κατά της απόφασης 313/2014 του Πρωτοδικείου και έτσι καθίσταται τελεσίδικη η ανωτέρω δικαστική Απόφαση.</p>
      <p>⦿ Στα επόμενα δύο χρόνια που ακολουθούν (2017- 2018) η Κρητικά Ακίνητα Α.Ε συνεχίζει τις προσπάθειες, ζητώντας για πολλοστή φορά τη συμμόρφωση του Δήμου στη τελεσίδικη δικαστική απόφαση για την άρση του ρυμοτομικού βάρους, με σειρά ενεργειών (αλλεπάλληλες επιστολές προς τον Δήμαρχο, τον αρμόδιο Αντιδήμαρχο, την ΥΔΟΜ κλπ. επιδίδοντας ακόμη και εξώδικο προς τον Δήμο), δυστυχώς χωρίς κανένα ουσιαστικό αποτέλεσμα, με την τότε Δημοτική Αρχή να συνεχίζει στην τακτική της αναβλητικότητας και της απραξίας, απέναντι στο σχετικό δίκαιο αίτημα.<br/>Με την τελευταία Αίτηση για τροποποίηση του σχεδίου πόλης (ως οφειλόμενη ενέργεια) να υποβάλλεται από την εταιρεία στον Δήμο, τον Φεβρουάριο 2019 (αρ. πρωτ. 764/5.2.2019).</p>
      <p>⦿ Η προηγούμενη δημοτική Αρχή στην εκπνοή της θητείας της, ήτοι στις 24 Ιουλίου 2019 και όχι εντός τριμήνου από την αίτηση όπως ορίζει το άρθρο 32 του Ν.4067/2012, εισάγει το θέμα στο Δημοτικό Συμβούλιο, το οποίο με την 479/2019 Απόφασή του, αίρει το ρυμοτομικό βάρος και αποφασίζει την τροποποίηση του σχεδίου πόλεως στο ΟΤ 28β, δηλώνοντας μάλιστα δημόσια ότι η απόφαση αυτή έχει και την σύμφωνη γνώμη του νέου Δημάρχου που έχει εκλεγεί στο μεταξύ από τις δημοτικές εκλογές του Μαϊου.</p>
      <p>⦿ Τον Σεπτέμβριο 2019 με την ανάληψη των καθηκόντων της, η νέα Δημοτική Αρχή, γνωστοποιεί στην εταιρεία την αλλαγή στάσης στο θέμα, δηλώνοντας τη πρόθεσή της για ανάκληση της 479/2019 Απόφασης και την επανυποβολή του ρυμοτομικού βάρους στο εν λόγω οικόπεδο.</p>
      <p>⦿ Πράγματι στις 25 Σεπτεμβρίου 2019 το Δημοτικό Συμβούλιο λαμβάνει την 556/2019 Απόφαση για την ανάκληση της προηγούμενης απόφασης του Ιουλίου και την επανυποβολή του ρυμοτομικού βάρους στο Ο.Τ 28β.</p>
      <p>Η Κρητικά Ακίνητα Α.Ε από τη πρώτη στιγμή δήλωσε δημόσια (δελτίο τύπου 26/9/2019) πως η νέα αυτή απόφαση του Δημοτικού Συμβουλίου είναι απολύτως σεβαστή. Και ότι δεν υπάρχει καμία αντίρρηση, με την προϋπόθεση ο Δήμος να αποζημιώσει το οικόπεδο επί τη βάση των υφιστάμενων συμβατικών υποχρεώσεων και εγγράφων δεσμευτικού χαρακτήρα που έχει η Κρητικά Ακίνητα, αναφορικά με τον καθορισμό του τιμήματος.<br/>Δηλώνοντας ταυτόχρονα στη Δημοτική Αρχή ότι προτιθέμεθα να διευκολύνουμε τον Δήμο όσον αφορά τον τρόπο και το χρόνο καταβολής του τιμήματος.<br/>Καμία αντίρρηση λοιπόν από πλευράς μας, το οικόπεδο να λάβει το χαρακτήρα κοινωφελούς, χώρου δηλαδή πρασίνου και αθλοπαιδιών.<br/>Αντ’ αυτού όμως επιλέχθηκε η μεθοδευμένη προσπάθεια απαξίωσης του οικοπέδου, με την απόφαση κατάθεσης αγωγής του Δήμου κατά της εταιρείας, αμφισβητώντας τους τίτλους κτήσης.<br/>Αμφισβητώντας δηλαδή τίτλους που υφίστανται από τον προ-προηγούμενο αιώνα και συμβόλαια μεταγενέστερα, που βασίζονται βεβαίως σε θεωρημένα από τις δημόσιες Υπηρεσίες σχέδια και τοπογραφικά.<br/>Ισχυρισμοί για δήθεν καταπάτηση τμήματος του αιγιαλού που μπαζώθηκε και που τώρα το αντιλήφθηκαν από φωτογραφίες, με προφανή και ομολογημένο σκοπό να μειωθεί η πραγματική αξία του οικοπέδου.<br/>Χωρίς να προηγηθεί – και αξίζει να το πούμε εδώ – καμία προγενέστερη ενημέρωση ή ερώτηση για παροχή τυχόν στοιχείων ή εξηγήσεων από την ιδιοκτήτρια εταιρεία.<br/>Πρακτικές που προφανώς μας βρίσκουν αντίθετους, γιατί στοιχειώδης υποχρέωσή μας είναι η προάσπιση και η εξασφάλιση των δικαιωμάτων του Φορέα που εκπροσωπούμε.<br/>Τέλος αξίζει να σημειωθεί ότι στη Δημοτική Αρχή προτείναμε εναλλακτική λύση, στη κατεύθυνση αμοιβαίας ικανοποίησης πιστεύουμε όλων των πλευρών (δήμος, συνοικία – κάτοικοι, επενδυτής, τράπεζα) η οποία όμως δεν αξιολογήθηκε καθόλου, δηλώνοντας ότι η απόφαση είναι πολιτική.</p>
      <p>
        <b>Συνοψίζοντας λοιπόν η «Κρητικά Ακίνητα Α.Ε»</b>
      </p>
      <p>•είναι αναμφισβήτητα ιδιοκτήτρια του οικοπέδου Ο.Τ 28β, εμβαδού 2.909 τμ. στη συμβολή των οδών Ακτής Κανάρη και Γερασίμου Παρδάλη<br/>•η ιδιοκτησία της βρίσκεται σε ομηρία εδώ και 24 χρόνια έχοντας ένα ρυμοτομικό βάρος και παρά την ύπαρξη τελεσίδικης δικαστικής απόφασης, ο Δήμος Χανίων διαχρονικά δεν προχώρησε ούτε στην άρση του ρ.β, ούτε στην αποζημίωσή του οικοπέδου<br/>•σέβεται απόλυτα την τελευταία απόφαση του Δημοτικού Συμβουλίου για δημιουργία χώρου κοινωφελούς χρήσης<br/>•αξιώνει όμως αποζημίωση βάσει των υφιστάμενων εγγράφων προσφορών και συμφωνιών δεσμευτικού για αυτήν χαρακτήρα, που καθορίζουν το τίμημα<br/>•επιβεβαιώνει την αποφασιστικότητά της για την αυτονόητη υπεράσπιση, με κάθε νόμιμη ενέργεια, των δικαιωμάτων των μετόχων της, που αποτελούν ταυτόχρονα αυτονόητη υποχρέωση για τη Διοίκησή της.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/diakopi-kykloforias-se-tmima-tis-dimotikis-odoy-skine-foyrne/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/astatos-o-kairos-stin-kriti-anamenontai-kataigides-apo-to-apogeyma/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/chania-ptosi-nearoy-sto-enetiko-limani/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/irakleio-akrotiriastike-apo-ton-karpo-o-21chronos-meta-to-atychima-se-kreatomichani/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/episkepsi-payloy-polaki-ston-antiperifereiarchi-chanion-niko-kalogeri/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/arnithike-o-ypoyrgos-ergasias-ti-synantisi-me-toys-ergazomenoys-stin-anakyklosi/"/>
      </related>
    </article>
  </body>
</html>