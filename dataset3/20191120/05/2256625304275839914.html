<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158901_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-20T05:55:00+00:00"/>
    <meta property="og:title" content="Сензациите в пресата: Англичани идват за Антов, Нашименто готов за игра"/>
    <meta property="og:description" content="Вижте най-интересното от спортните ежедневници"/>
  </head>
  <body>
    <article>
      <h1>Сензациите в пресата: Англичани идват за Антов, Нашименто готов за игра</h1>
      <address><time datetime="2019-11-20T05:55:00+00:00">20 Nov 2019, 05:55</time> by <a rel="author">Христо Иванов</a></address>
      <p>
        <b> "Тема спорт": Нашименто готов за неделя </b>
      </p>
      <p>Португалецът Филипе Нашименто трябва да поднови тренировки с основната група на Левски. Той може да е на линия за предстоящото домакинство на Царско село, което е в неделя на стадион "Георги Аспарухов". В паузата за националните отбори лекарският щаб на "сините" успя да възстанови Насиру Мохамед, Найджъл Робърта и Франко Мазурек, което означава, че лазаретът на тима вече се изпразва. Първият обаче на този етап е със статут на трениращ през седмицата и гледащ като зрител мачовете през уикенда.</p>
      <p>С повече от добри темпове върви и лечението на Станислав Костов, който може дори да влезе в групата за някоя от следващите срещи на Левски, но едва ли ще се рискува, ако с останалите нападатели Робърта и Дени Алар всичко е наред.</p>
      <p>Сред контузените през последните седмици е и младежкият национал Илия Юруков, който също продължава да се възстановява.</p>
      <p>Днес Левски ще тренира два пъти. С отбора продължават да се готвят част от най-обещаващите юноши от академията на клуба. Един от тях счупи ръка на мача от елитния шампионат до 17 години срещу Септември (София). Става въпрос за нападателя Марин Петков.</p>
      <p> </p>
      <p>
        <b>"Тема спорт": Англичани идват за Антов</b>
      </p>
      <p>Интересът към 19-годишния талант на ЦСКА Валентин Антов все повече нараства. В мача с Лудогорец на 1 декември от 18:00 часа на "Армията" той ще бъде наблюдаван от представители на 3 отбора. Сред тях е елитен английски клуб. Британският емисар ще заеме място във ВИП ложата на стадиона в Борисовата градина, а там ще има и съгледвачи от Германия и Русия.</p>
      <p>Полузащитникът прикова вниманието на доста скаути със силните си игри в ЦСКА и младежкия национален отбор напоследък. Той бе наложен като титуляр от новия треньор на "червените" Милош Крушчич, след като при Люпко Петович получаваше много малко шансове за изява. Сега Антов е в най-силния си период и интересът към него става все по-сериозен. Той е бил наблюдаван от чужди клубове и по време на участието си за младежите срещу Полша (3:0) на 15 ноември. Освен от Англия аспирации към него има и от клубове с големи традиции в Германия и Русия. Техни представители ще пристигнат на "Армията" за двубоя с Лудогорец на 1 декември.</p>
      <p> </p>
      <p>От ЦСКА вече са отхвърлили предложения за правата на Антов. "Червените" нямат намрение да се разделят със своя юноша и през зимната пауза в шампионата, освен ако не дойде много силна оферта. Той ще бъде наблюдаван и през пролетта, когато се очаква да получи повиквателна за баражите за европейското първенство в края на март.</p>
      <p> </p>
      <p>Валентин Антов дебютира за ЦСКА под ръководството на Христо Янев едва на 14-годишна възраст, когато отборът бе във В група. При Любослав Пенев той бе използван като централен бранител, докато Крушчич го налага в халфовата линия.</p>
      <p> </p>
      <p>
        <b>"Тема спорт": Арда пробва сенегалец </b>
      </p>
      <p>Футболист от Африка дойде на проби в Арда (Кърджали). Става въпрос за сенегалски централен защитник. Той е на 19 години и вече направи първа тренировка с кърджалийци. Футболистът, чието име засега се пази в тайна, идва от сенегалското първенство. Старши треньорът Стамен Белчев ще тества младока до края на месеца. Едва след това ще стане ясно дали африканецът има нужните качества, за да подпише с Арда. Играчът е със статут на свободен агент.</p>
      <p> </p>
      <p>Именно привличането на бранител е един от приоритетите в зимната селекция на новака в Първа лига. Въпреки че е на шесто място, тимът е с отрицателна голова разлика от началото на сезона - 20:23.</p>
      <p>От Арда са направили опит да привлекат Ахмед Ахмедов, но са ударили на камък, тъй като Левски и ЦСКА са се намесили. Нападателят почти сигурно ще подсили "червените" през зимната пауза в първенството. Аспирациите на кърджалийци са били в началото на кампанията.</p>
      <p> </p>
    </article>
  </body>
</html>