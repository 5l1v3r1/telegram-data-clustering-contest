<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/greece/employment/mponous-anasa-gia-tous-syntaksiouxous-pou-ergazontai/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T05:14:06+00:00"/>
    <meta property="og:title" content="Μπόνους - ανάσα για τους συνταξιούχους που εργάζονται"/>
    <meta property="og:description" content="Ο αρμόδιος υπουργός Εργασίας Γιάννης Βρούτσης εμφανίζεται αποφασισμένος να προχωρήσει στον περιορισμό της περικοπής του εισοδήματος των συνταξιούχων, η οποία δεν θα υπερβαίνει το 30%"/>
  </head>
  <body>
    <article>
      <h6 class="kicker">Μειώνεται το πέναλτι</h6>
      <h1>Μπόνους - ανάσα για τους συνταξιούχους που εργάζονται</h1>
      <h2>Ο αρμόδιος υπουργός Εργασίας Γιάννης Βρούτσης εμφανίζεται αποφασισμένος να προχωρήσει στον περιορισμό της περικοπής του εισοδήματος των συνταξιούχων, η οποία δεν θα υπερβαίνει το 30%</h2>
      <address><time datetime="2019-11-20T05:14:06+00:00">20 Nov 2019, 05:14</time> by <a rel="author" href="https://www.tanea.gr/editor/%ce%b3%ce%b5%cf%89%cf%81%ce%b3%ce%ac%ce%ba%ce%b7%cf%82-%ce%b7%ce%bb%ce%af%ce%b1%cf%82/" target="_blank">Γεωργάκης Ηλίας</a></address>
      <p>Στα μισά σχεδιάζεται να θεσπιστεί το ποσοστό μείωσης της σύνταξης για όσους συνταξιούχους επιλέξουν να εργαστούν από το 2020.</p>
      <p>Σύμφωνα με πληροφορίες το σχέδιο του υπουργείου Εργασίας προβλέπει η σημερινή μείωση της σύνταξης για όσους εργάζονται, που είναι στο 60%, να διαμορφωθεί από 1.1.2020 στο 30%-32%. Αυτό ουσιαστικά γίνεται προκειμένου να αποτελέσει κίνητρο για να δηλώνουν οι συνταξιούχοι την εργασία τους, ενώ με την καταβολή των ασφαλιστικών εισφορών στη συνέχεια θα προσαυξάνεται και το ποσό της τελικής σύνταξης.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Η αλλαγή του ποσοστού παρακράτησης της σύνταξης θα ισχύσει για το σύνολο των συνταξιούχων που εργάζονται πριν και μετά την εφαρμογή του νόμου Κατρούγκαλου (13 Μαΐου 2016).</p>
      <p>Ο αρμόδιος υπουργός Εργασίας Γιάννης Βρούτσης εμφανίζεται αποφασισμένος να προχωρήσει στον περιορισμό της περικοπής του εισοδήματος των συνταξιούχων, η οποία δεν θα υπερβαίνει το 30%, ενώ θα δώσει μέσω των νέων ποσοστών αναπλήρωσης επιπλέον κίνητρα στους συνταξιούχους να απασχολούνται νόμιμα και να καταβάλλουν ασφαλιστικές εισφορές, προκειμένου να λάβουν σημαντική προσαύξηση στο ύψος της τελικής σύνταξής τους. Με αυτόν τον τρόπο θα επιδιώξει να βάλει «φρένο» στην αδήλωτη απασχόληση των συνταξιούχων. Στελέχη του υπουργείου Εργασίας, τα οποία συντάσσουν τις διατάξεις του νέου ασφαλιστικού νομοσχεδίου, υποστηρίζουν πως η περικοπή των συντάξεων κατά 60% με βάση τον Ν. 4387/16 οδήγησε χιλιάδες συνταξιούχους στη μαύρη εργασία.</p>
      <p> </p>
      <h3>Τι ισχύει</h3>
      <p>Ας δούμε όμως τι ισχύει σήμερα για την εργασία των συνταξιούχων:</p>
      <p> </p>
      <p>
        <b>1. Τι επιπτώσεις έχει στο ποσό της σύνταξης λόγω γήρατος η ανάληψη εργασίας από τον συνταξιούχο του ΕΦΚΑ;</b>
      </p>
      <p>Εφόσον ο συνταξιούχος άρχισε να εργάζεται/αυτοαπασχολείται από 13.5.2016 και μετά με ασφάλιση στον ΕΦΚΑ, το ποσό της σύνταξης καταβάλλεται μειωμένο κατά 60% για όσο χρόνο εργάζεται.</p>
      <p> </p>
      <p>
        <b>2. Συνταξιούχος πριν από τις 13.5.2016 αναλαμβάνει εργασία για πρώτη φορά στον ιδιωτικό τομέα από την ημερομηνία αυτή και μετά. Θα επηρεαστεί το ποσό της σύνταξής του;</b>
      </p>
      <p>Επειδή ο συνταξιούχος άρχισε να εργάζεται από 13.5.2016 και μετά με ασφάλιση στον ΕΦΚΑ, το ποσό της σύνταξης καταβάλλεται μειωμένο κατά 60% για όσο χρόνο εργάζεται.</p>
      <p> </p>
      <p>
        <b>3. Συνταξιούχος πριν από τις 13.5.2016 αναλαμβάνει εργασία για πρώτη φορά στο εξωτερικό από την ημερομηνία αυτή και μετά. Θα επηρεαστεί το ποσό της σύνταξής του;</b>
      </p>
      <p>Επειδή ο συνταξιούχος άρχισε να εργάζεται από 13.5.2016 και μετά, το ποσό της σύνταξης καταβάλλεται μειωμένο κατά 60% για όσο χρόνο εργάζεται.</p>
      <p> </p>
      <p>
        <b>4. Συνταξιούχος του ιδιωτικού τομέα πριν από τις 13.5.2016 συνεχίζει εργαζόμενος στον ιδιωτικό τομέα κατά την ημερομηνία αυτή και μετά. Θα επηρεαστεί το ποσό της σύνταξής του;</b>
      </p>
      <p>Θα εφαρμοστούν οι προϊσχύουσες του άρθρου 20 του Ν. 4387/2016 διατάξεις, δηλαδή θα μειωθεί κατά 70% το ποσό της σύνταξης που ξεπερνά τα 1.007 ευρώ.</p>
      <p> </p>
      <p>
        <b>5. Συνταξιούχος του δημόσιου τομέα πριν από τις 13.5.2016 συνεχίζει εργαζόμενος στον δημόσιο τομέα κατά την ημερομηνία αυτή και μετά. Θα επηρεαστεί το ποσό της σύνταξής του;</b>
      </p>
      <p>Θα εφαρμοστούν οι διατάξεις της παρ. 14 του άρθρου 8 του Ν. 2592/1998, δηλαδή θα μειωθεί η σύνταξή του κατά 70%.</p>
      <p> </p>
      <p>
        <b>6. Πότε αναστέλλεται η καταβολή της σύνταξης γήρατος εξαιτίας της εργασίας του συνταξιούχου;</b>
      </p>
      <p>Οταν αναλάβει εργασία σε φορέα της Γενικής Κυβέρνησης (το Μητρώο Φορέων Γενικής Κυβέρνησης είναι αναρτημένο στην κεντρική ιστοσελίδα της ΕΛΣΤΑΤ http://www.statistics.gr/el/register-general-government-entities) από 13.5.2016 και μετά, και για όσο διάστημα εργάζεται με ασφάλιση στον ΕΦΚΑ (εγκ. ΕΦΚΑ 33/2017).</p>
      <p> </p>
      <p>
        <b>7. Επηρεάζεται το ποσό της σύνταξης όταν υπάρχουν έσοδα από πνευματικά/συγγενικά δικαιώματα;</b>
      </p>
      <p>Οχι, δεν επηρεάζεται το ποσό της σύνταξης (ΓΕ Σ78/10/348217/9.3.2018).</p>
      <p> </p>
      <p>
        <b>8. Πώς επηρεάζεται η σύνταξη των συνταξιούχων του τ. ΟΓΑ (ΟΠΕΚΑ) λόγω απόκτησης εισοδήματος από αγροτική δραστηριότητα;</b>
      </p>
      <p>Η νομοθεσία που ορίζει ότι το ποσό της σύνταξης μειώνεται κατά 60% λόγω επαγγελματικής δραστηριότητας για την οποία υφίσταται υποχρέωση ασφάλισης στον ΕΦΚΑ εφαρμόζεται σε όσους συνταξιοδοτούνται τον ΟΠΕΚΑ από 1.1.2025 και μετά.</p>
      <p> </p>
      <p>
        <b>9. Συνταξιοδοτήθηκα από τον ΕΦΚΑ το 2017 και έχω εισόδημα από αγροτική δραστηριότητα. Θα μειωθεί το ποσό της σύνταξής μου;</b>
      </p>
      <p>Το ποσό της σύνταξης θα μειωθεί υπό την προϋπόθεση ότι το εισόδημα από αγροτική δραστηριότητα σε ετήσια βάση ξεπερνά το ποσό των 4.923,12 ευρώ.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>