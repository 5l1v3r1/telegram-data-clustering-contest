<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/742618"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T05:30:00+00:00"/>
    <meta property="og:title" content="'ใบเตย'ระบายอัดอั้น ที่ผ่านมาถูกโน้มน้าวให้โดนเกลียด"/>
    <meta property="og:description" content="ใบเตย อาร์สยาม โพสต์ระบายความอัดอั้นตันใจ หลังที่ผ่านมาบอกถูกสื่อและอื่นๆโน้มน้าวให้ตนถูกเกลียดชัง"/>
  </head>
  <body>
    <article>
      <h1>'ใบเตย'ระบายอัดอั้น ที่ผ่านมาถูกโน้มน้าวให้โดนเกลียด</h1>
      <address>
        <time datetime="2019-11-20T05:30:00+00:00">20 Nov 2019, 05:30</time>
      </address>
      <p>
        <b>ใบเตย อาร์สยาม โพสต์ระบายความอัดอั้นตันใจ หลังที่ผ่านมาบอกถูกสื่อและอื่นๆโน้มน้าวให้ตนถูกเกลียดชัง</b>
      </p>
      <p>เพิ่งเข้าไปชี้แจงปมโดนโยงคดีแชร์ฟอเร็กซ์ (FOREX 3D) ที่ล่าสุดดีเอสไอได้เร่งตรวจสอบเส้นทางการเงินและทยอยอายัดทรัพย์สินที่ได้ไปจากการกระทำความผิด สำหรับ <b>ดีเจแมน-พัฒนพล กุญชร ณ อยุธยา</b> และภรรยาสาว <b>ใบเตย อาร์สยาม </b>ซึ่งหลังจากชี้แจงเสร็จสาวใบเตยก็เข้าแอดมิทที่โรงพยาบาลทันที เนื่องจากท้องเสียกะทันหันจนร่างกายอิดโรยอย่างมาก ตามที่เสนอข่าวไปแล้วนั้น<br/><br/>ล่าสุดดูเหมือนสาวใบเตยจะต้องถูกกดดันจนอัดอั้นจริงๆเลยออกมาโพสต์อินสตาแกรมส่วนตัว เป็นรูปตอนที่ตนไปพบดีเอสไอพร้อมทนาย โดยเช็คอินที่โรงพยาบาล พร้อมเขียนแคปชั่นเล่าเรื่องว่า <b><i>“ขอบคุณทนายเจมส์และทีมมากๆนะคะที่ช่วยดูแลเกือบทุกคดีของใบเตย ที่ใบเตยโดนเข้าไปเกี่ยวข้องทั้งหมด ดีใจและอุ่นใจที่มีพี่เจมส์และทีมอยู่ข้างๆเสมอ ขอบคุณสำหรับคำแนะนำ คำสอนและชี้แนะแนวทางในการให้การสอบสวนต่างๆทั้งหมด ดาราทุกคนก็เหมือนคนธรรมดา มีการโดนหลอก มีการผิดพลาด และก็เป็นผู้เสียหายเช่นกัน แต่พอมีคำว่าดาราคนมีชื่อเสียงเข้ามา พวกเราก็จะถูกเป็นเครื่องมือของสื่อบางสื่อที่มาเล่นงานและพูดจาส่อเสียด เสี้ยม ยุแยง ใช้ชื่อของเราชักโยงให้คนอื่นเข้าใจผิด และต่อว่าเราในทางเสียหาย ทั้งๆที่หลักฐานก็ไม่มี ฟังความข้างเดียวจากเพจต่างๆ จากปากต่อปาก จากใครก็ไม่รู้ ซึ่งเป็นสิ่งที่แย่มากๆค่ะ และที่สำคัญชักจูงให้กลุ่มคนกลุ่มนึงในโซเชี่ยลมารุมด่าเรา อันนี้มันไม่แฟร์มากๆค่ะ อย่าอ้างว่าที่ทำไปคือจรรยาบรรณนักข่าว หน้าที่สื่อเพราะถ้ามีจรรยาบรรณจริงๆ สื่อที่มีสมองมากพอเขาจะฟังความข้อเท็จจริงจากทุกๆฝ่ายแล้วค่อยมานำเสนอข่าวค่ะ ไม่ใช่เอาชื่อดารามาด่าเพื่อสร้างเรตติ้งให้กับตัวเองและรายการของตัวเอง อันนี้ไร้จรรยาบรรณและความถูกต้องมากค่ะ"</i></b></p>
      <figure>
        <img src="https://www.dailynews.co.th/admin/upload/20191120/news_fmZhsjyvwa121054_533.jpg?v=20191121098?v=4396"/>
      </figure>
      <p>
        <b>
          <i>"เมื่อวานที่ใบเตยได้พูดไป สบายใจมากๆค่ะขอบคุณพี่ๆสื่อที่ดีที่เข้าใจ และให้กำลังใจใบเตยมากๆ บางที ณ วันนี้ ใบเตยก็ต้องออกมาปกป้องชื่อเสียงของใบเตยและผลกระทบคนรอบข้างของใบเตยเช่นกัน เพราะท้ายสุดตัวใบเตยเองและพี่แมนเราคือผู้เสียหายและเราบริสุทธิ์ใจในการให้ความช่วยเหลือให้ข้อมูลกับเจ้าหน้าที่ตลอดมา จำไว้นะคะ ต่อไปนี้ใครอ่านชื่อใบเตย Rsiam ใช้รูปใบเตยแล้วเอาไปใส่ไข่ใส่เรื่องที่ไม่เป็นความจริง ทำให้สังคมเข้าใจใบเตยผิด เข้าข่ายยุแยง ส่อเสียด โน้มน้าวให้คนมาเข้าใจผิดเรา ใบเตยจะเตรียมดำเนินคดีแน่นอนค่ะ ที่ผ่านมาใจดีและปล่อยผ่านมามากพอแล้ว วันนี้ขอทำเพื่อตัวเองและครอบครัวบ้าง ทุกคนมีศักดิ์ศรีและสิทธิส่วนบุคคล ต่อไปนี้ใครมาละเมิด ใบเตยจะดำเนินคดีอย่างที่สุดค่ะ ❤️ <a href="https://www.instagram.com/explore/tags/%E0%B8%AB%E0%B8%99%E0%B8%B1%E0%B8%81%E0%B9%80%E0%B8%81%E0%B8%B4%E0%B8%99%E0%B9%84%E0%B8%9B%E0%B9%81%E0%B8%A5%E0%B9%89%E0%B8%A7%E0%B9%80%E0%B8%81%E0%B8%B4%E0%B8%99%E0%B8%88%E0%B8%B0%E0%B9%81%E0%B8%9A%E0%B8%81/">#</a><a href="https://www.instagram.com/explore/tags/%E0%B8%AB%E0%B8%99%E0%B8%B1%E0%B8%81%E0%B9%80%E0%B8%81%E0%B8%B4%E0%B8%99%E0%B9%84%E0%B8%9B%E0%B9%81%E0%B8%A5%E0%B9%89%E0%B8%A7%E0%B9%80%E0%B8%81%E0%B8%B4%E0%B8%99%E0%B8%88%E0%B8%B0%E0%B9%81%E0%B8%9A%E0%B8%81/">หนักเกินไปแล้วเกินจะแบก</a> <a href="https://www.instagram.com/explore/tags/%E0%B8%A3%E0%B8%B1%E0%B8%81%E0%B8%81%E0%B8%B1%E0%B8%99%E0%B9%84%E0%B8%A1%E0%B9%88%E0%B8%9A%E0%B8%B9%E0%B8%A5%E0%B8%B5%E0%B9%88%E0%B8%81%E0%B8%B1%E0%B8%99%E0%B8%99%E0%B8%B0%E0%B8%84%E0%B8%B0/">#</a><a href="https://www.instagram.com/explore/tags/%E0%B8%A3%E0%B8%B1%E0%B8%81%E0%B8%81%E0%B8%B1%E0%B8%99%E0%B9%84%E0%B8%A1%E0%B9%88%E0%B8%9A%E0%B8%B9%E0%B8%A5%E0%B8%B5%E0%B9%88%E0%B8%81%E0%B8%B1%E0%B8%99%E0%B8%99%E0%B8%B0%E0%B8%84%E0%B8%B0/">รักกันไม่บูลี่กันนะคะ</a>”</i>
        </b>
      </p>
      <figure>
        <img src="https://www.dailynews.co.th/admin/upload/20191120/news_oGvSQbJPJv121055_533.jpg?v=20191121098?v=2208"/>
      </figure>
      <p>พอสาวใบเตยโพสต์รูปลงไป ก็มีชาวเน็ตเข้ามาคอมเมนต์เป็นกำลังใจให้มากมาย พร้อมส่งอีโมติคอนหัวใจให้แบบรัวๆเลยทีเดียว<br/><br/>ขอขอบคุณภาพประกอบจากอินสตาแกรม @bitoeyrsiam</p>
      <figure>
        <img src="https://www.dailynews.co.th/admin/upload/20191120/news_UJAHUALiKv121055_533.jpg?v=20191121098?v=5755"/>
      </figure>
    </article>
  </body>
</html>