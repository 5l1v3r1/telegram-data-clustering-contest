<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/opinions/oi-amerikanoi-kai-ta-ksenoglossa-panepistimia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T05:15:13+00:00"/>
    <meta property="og:title" content="Οι αμερικανοί και τα ξενόγλωσσα πανεπιστήμια"/>
    <meta property="og:description" content="Ας αρχίσω σήμερα με μια είδηση που αφορά την Ανώτατη Εκπαίδευση. Μπορεί να μην πέρασαν στην αναθεώρηση του Συντάγματος τα ιδιωτικά πανεπιστήμια, μπορεί τώρα το ΚΙΝΑΛ"/>
  </head>
  <body>
    <article>
      <h1>Οι αμερικανοί και τα ξενόγλωσσα πανεπιστήμια</h1>
      <h2>Ας αρχίσω σήμερα με μια είδηση που αφορά την Ανώτατη Εκπαίδευση. Μπορεί να μην πέρασαν στην αναθεώρηση του Συντάγματος τα ιδιωτικά πανεπιστήμια, μπορεί τώρα το ΚΙΝΑΛ</h2>
      <address><time datetime="2019-11-20T05:15:13+00:00">20 Nov 2019, 05:15</time> by <a rel="author">ΒΗΜΑτοδότης</a></address>
      <p>Ας αρχίσω σήμερα με μια είδηση που αφορά την Ανώτατη Εκπαίδευση. Μπορεί να μην πέρασαν στην αναθεώρηση του Συντάγματος τα ιδιωτικά πανεπιστήμια, μπορεί τώρα το ΚΙΝΑΛ να μετάνιωσε που ψήφισε στο σχετικό άρθρο «παρών», αλλά από τον Μάρτιο πρόκειται να συμβούν σημαντικά πράγματα που αφορούν τη συνεργασία ελληνικών και αμερικανικών πανεπιστημίων. Και εξηγούμαι…</p>
      <h3>***</h3>
      <p>Επειτα από πρόσκληση της υπουργού Παιδείας <b>Νίκης Κεραμέως</b> (φωτογραφία), αντιπροσωπεία αμερικανικών πανεπιστημίων (πολύ πιθανόν ανάμεσά τους να είναι και τα φημισμένα αμερικανικά πανεπιστήμια) έρχονται στην Αθήνα και θα συναντηθούν στο Ζάππειο με αντιπροσωπεία πρυτάνεων ελληνικών πανεπιστημίων. Στόχος, όπως μου τον περιέγραψε η κυρία Κεραμέως, είναι να καταρτίσουν κοινά αγγλόφωνα εκπαιδευτικά προγράμματα τα οποία θα μπορούν να διδάσκονται από το προσεχές ακαδημαϊκό έτος. «Και ποιο θα είναι το αποτέλεσμα;» πιθανόν να ρωτήσετε.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <h3>***</h3>
      <p>Η κυρία Κεραμέως κάνει λόγο για συζητήσεις που θα έχουν οι αμερικανοί με πρυτάνεις ώστε να καταρτιστούν προγράμματα για ανταλλαγή φοιτητών, καθηγητών και ερευνητών ανάμεσα στις δύο χώρες και δημιουργία ξενόγλωσσων και καλοκαιρινών εκπαιδευτηρίων στην Ελλάδα με τη συμμετοχή και αμερικανών φοιτητών και μαθητών. Ρώτησα εάν στα αμερικανικά πανεπιστήμια που θα στείλουν αντιπροσωπεία τον Μάρτιο στην Ελλάδα περιλαμβάνεται και το Χάρβαρντ και η απάντηση που πήρα από την υπουργό ήταν: <i>«Δεν το ξέρω ακόμη, αλλά δεν αποκλείεται»</i>.</p>
      <h3>***</h3>
      <p>
        <b>Αν ζητήσουμε βοήθεια από τον Τραμπ</b>
      </p>
      <p><b> </b>Ισως οι περισσότεροι να θυμούνται τον <b>Νίκολας Μπερνς, </b>τον πρώην αμερικανό πρεσβευτή στην Αθήνα, τον οποίο όταν υπηρετούσε στη χώρα μας ορισμένοι (από το τότε ΠαΣοΚ) είχαν χαρακτηρίσει «ανθύπατο». Ε, λοιπόν σας πληροφορώ ότι από τότε που έφυγε από την Ελλάδα, ο αμερικανός διπλωμάτης (μέλος του Δημοκρατικού Κόμματος) εμφανίζεται καταπέλτης έναντι της Tουρκίας (για το πυρηνικό της πρόγραμμα, για τις σχέσεις της με την Ελλάδα, για τον πόλεμο στη Συρία, για την αγορά των S-400). Αυτή τη φορά όμως προχώρησε ένα βήμα περισσότερο και είπε συγκεκριμένα:</p>
      <h3>***</h3>
      <p><i>«Εάν υπάρξει θερμό επεισόδιο ανάμεσα στην Ελλάδα και την Τουρκία και η Ελλάδα ζητήσει τη βοήθεια από τις ΗΠΑ μην περιμένετε να τη δώσει ο Τραμπ»</i>. Λόγια σταράτα από έναν Αμερικανό για τον αμερικανό πρόεδρο.</p>
      <h3>***</h3>
      <p>Να σημειώσω και τούτα: Τον περασμένο Σεπτέμβριο ο κ. Μπερνς βρέθηκε στην Αθήνα και συναντήθηκε μεταξύ άλλων με τον <b>Τζέφρι Πάιατ </b>και τον υπουργό Εμπορίου <b>Γουίλμπουρ Ρος</b>, που πραγματοποιούσε επίσημη επίσκεψη στη χώρα μας. Ο βετεράνος πρώην διπλωμάτης δεν έχει κρύψει τα φιλελληνικά του αισθήματα, δηλώνοντας όταν βρέθηκε στην Αθήνα πως οι ελληνοαμερικανικές σχέσεις βρίσκονται στο καλύτερο επίπεδο των τελευταίων δεκαετιών, ενώ κατακεραύνωσε την επιθυμία της Τουρκίας να αποκτήσει πυρηνικά όπλα, όπως διατυπώθηκε από τον <b>Ρετζέπ Ταγίπ Ερντογάν</b>, ως απαράδεκτη και μη αποδεκτή από τη διεθνή νομοθεσία.</p>
      <h3>***</h3>
      <p>
        <b>Οταν ο εχθρός είναι ο καπνός</b>
      </p>
      <p><i>«Ο εχθρός είναι ο καπνός. Οχι οι καπνιστές. Σκοπός δεν είναι ο διχασμός, αλλά μια συμμαχία για την υγεία</i>» ανέφερε ο πρωθυπουργός Κυριάκος Μητσοτάκης κατά την ειδική εκδήλωση επίσημης ενημέρωσης του Εθνικού Σχεδίου Δράσης κατά του Καπνίσματος.</p>
      <h3>***</h3>
      <p>Ο Πρωθυπουργός επεσήμανε ότι <i>«ο στόχος της Ελληνικής Πολιτείας είναι πλήρως εναρμονισμένος με εκείνον που έχει τεθεί από τον Παγκόσμιο Οργανισμό Υγείας και αποσκοπεί στη μείωση του καπνίσματος κατά 30% έως το 2025». </i>Οπως χαρακτηριστικά σημείωσε ο Κυριάκος Μητσοτάκης, πρόκειται <i>«για μια εμβληματική κίνηση εκσυγχρονισμού και εξευγενισμού της καθημερινότητάς μας, αλλά και μιας άσκησης αλληλοσεβασμού που ενδυναμώνει την κοινωνική συνοχή», </i>συμπληρώνοντας πως <i>«η απαγόρευση του καπνίσματος αποτελεί μια τολμηρή πρωτοβουλία για την προστασία της Δημόσιας Υγείας».</i></p>
      <h3>***</h3>
      <p>Στο πλαίσιο αυτό, απηύθυνε κάλεσμα «Συμμαχίας για μια καλύτερη ζωή χωρίς καπνό», όπως είναι το σύνθημα της καμπάνιας. Οι αριθμοί είναι συντριπτικοί: Οι θάνατοι που οφείλονται στο κάπνισμα υπολογίζονται σε 20.000 ετησίως. Η ίδια αιτία προκαλεί 700.000 ημέρες νοσηλείας ασθενών.</p>
      <h3>***</h3>
      <p>
        <b>Οι μαθητές και το άσυλο</b>
      </p>
      <p>Απρογραμμάτιστη συνάντηση με μαθητές είχε ο πρωθυπουργός <b>Κυριάκος Μητσοτάκης </b>την ώρα που έφευγε από το Ιδρυμα Σταύρος Νιάρχος, όπου στιγμές νωρίτερα είχε παρευρεθεί σε ενημερωτική καμπάνια για τον αντικαπνιστικό νόμο. Ενας μαθητής απευθυνόμενος στον Κυριάκο Μητσοτάκη του είπε χαρακτηριστικά: «Σας ευχαριστούμε για το άσυλο», κάτι που χαροποίησε τον Πρωθυπουργό. Αλλοι μαθητές συνομίλησαν μαζί του, ενώ άλλοι τον χειροκρότησαν και βεβαίως δεν έλειψαν και οι καθιερωμένες selfies.</p>
      <h3>***</h3>
      <p>
        <b>Η Χάρις Αλεξίου και ο πρόεδρος της ΓΕΝΟΠ ΔΕΗ</b>
      </p>
      <p>Ο πρόεδρος της ΓΕΝΟΠ ΔΕΗ <b>Γιώργος Αδαμίδης </b>εμφανίστηκε στην αρμόδια επιτροπή της Βουλής και επιτέθηκε κατά του νομοσχεδίου για τον εκσυγχρονισμό της ΔΕΗ επιστρατεύοντας μάλιστα και… τραγούδι της <b>Χαρούλας Αλεξίου</b>. Εκανε λόγο για σχέδιο <i>«καθαρής και βρώμικης ΔΕΗ</i>» ενώ με προκλητικό τρόπο ζήτησε να διατηρηθεί η προνομιακή… έκπτωση τιμολογίων ύψους 75% που ισχύει για τους εργαζομένους και συνταξιούχους της ΔΕΗ προκειμένου, όπως είπε, να μην πάνε σε ανταγωνιστικές εταιρείες. «<i>Είτε είναι εργαζόμενος στη ΔΕΗ είτε φαρμακοποιός έχει 30% στο ανταγωνιστικό τιμολόγιο. Θα τους οδηγήσετε να αλλάξουν πάροχο. Μήπως θέλουμε τους εργαζομένους να τους στείλουμε στους ανταγωνιστές</i>;» ανέφερε.</p>
      <h3>***</h3>
      <p>Μάλιστα έφτασε στο σημείο να ισχυριστεί πως «τα προνόμια των εργαζομένων είναι οι εκατοντάδες νεκροί για να ηλεκτροδοτήσουν τη χώρα» ενώ σε ένα κρεσέντο λαϊκισμού επικαλέστηκε στίχους του τραγουδιού της Χαρούλας Αλεξίου <i>«άλλο να πεθαίνεις για την Ελλάδα και άλλο η Ελλάδα να σε πεθαίνει»!</i></p>
      <h3>***</h3>
      <p>
        <b>Μια σύναξη καθηγητών και ο Τσίπρας</b>
      </p>
      <p>Οσοι βρέθηκαν τη Δευτέρα το βράδυ στο εστιατόριο Grada Nuevo της Θεσσαλονίκης σίγουρα θα πρόσεξαν μια ενδιαφέρουσα συντροφιά που απολάμβανε το ψάρι της με αχνιστά λαχανικά μέσα σε έναν ζωμό από φύλλα λεμονιού και το μελωμένο κριθαρότο με φρέσκες καραβίδες. Ηταν εκεί οι <b>Ευάγγελος Βενιζέλος</b>, <b>Κώστας Χρυσόγονος</b> (παραιτηθείς ευρωβουλευτής του ΣΥΡΙΖΑ), <b>Β. Σκουρής</b> (πρώην πρόεδρος του Ευρωδικαστηρίου), και ο <b>Παύλος Ελευθεριάδης</b>. Ηταν μια σύναξη καθηγητών μεσούσης της συζήτησης για τη συνταγματική αναθεώρηση, πλην όμως, όπως έμαθα, το θέμα αυτό δεν τέθηκε στο τραπέζι. Αντιθέτως ειπώθηκαν πολλές ιστορίες… ρετρό για τον <i>Ανδρέα Παπανδρέου</i>, τον <i>Δημήτρη Τσάτσο, </i>ακόμη και για τον… <i>Πέτρο Γαρουφαλιά</i>. Κάποια στιγμή στο μενού των καθηγητών βρέθηκε και ο <b>Αλέξης Τσίπρας</b> και εις εκ των καθηγητών αποκάλυψε: <i>«Το 2015 σε μια τυχαία συνάντηση που είχα μαζί του τον είχα προειδοποιήσει τι επρόκειτο να συμβεί με την πολιτική του, αλλά αυτός δεν καταλάβαινε…»</i>.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>