<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742619"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T05:08:00+00:00"/>
    <meta property="og:title" content="ทรัมป์จวกสื่อหลัก &quot;ปล่อยข่าวเท็จ&quot; ว่าเจ็บหน้าอกรุนแรง"/>
    <meta property="og:description" content="ประธานาธิบดีโดนัลด์ ทรัมป์ กล่าวว่าเขาไปพบแพทย์ที่โรงพยาบาลจริง เมื่อช่วงสุดสัปดาห์ที่ผ่านมา แต่ไม่ได้มีอาการเจ็บหน้าอกหรือถึงขั้นหัวใจวาย ตามรายงานของสื่อกระแสหลักหลายแห่ง ซึ่งผู้นำสหรัฐตำหนิว่า 'ไร้จรรยาบรรณ'"/>
  </head>
  <body>
    <article>
      <h1>ทรัมป์จวกสื่อหลัก "ปล่อยข่าวเท็จ" ว่าเจ็บหน้าอกรุนแรง</h1>
      <address>
        <time datetime="2019-11-20T05:08:00+00:00">20 Nov 2019, 05:08</time>
      </address>
      <p>
        <b>ประธานาธิบดีโดนัลด์ ทรัมป์ กล่าวว่าเขาไปพบแพทย์ที่โรงพยาบาลจริง เมื่อช่วงสุดสัปดาห์ที่ผ่านมา แต่ไม่ได้มีอาการเจ็บหน้าอกหรือถึงขั้นหัวใจวาย ตามรายงานของสื่อกระแสหลักหลายแห่ง ซึ่งผู้นำสหรัฐตำหนิว่า "ไร้จรรยาบรรณ"</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 20 พ.ย. ว่าประธานาธิบดีโดนัลด์ ทรัมป์ กล่าวเมื่อวันอังคาร ว่าเขาไปตรวจสุขภาพที่โรงพยาบาลทหารแห่งชาติ วอลเตอร์ รีด ชานกรุงวอชิงตัน เมื่อวันเสาร์ที่ผ่านมาจริง แต่เมื่อกลับมาที่ทำเนียบขาว เมลาเนียถามด้วยท่าทีตกใจว่าเขาเป็นอะไรมากหรือไม่ เนื่องจากมีรายงานข่าวทางโทรทัศน์ทั้งที่ว่า "ประธานาธิบดีสหรัฐอาจมีอาการหัวใจวายเฉียบพลัน" และ "ประธานาธิบดีมีอาการเจ็บหน้าอกอย่างรุนแรง" ทรัมป์กล่าวต่อไปอีกว่า ภายในเวลาอันรวดเร็วบรรดาทีมงานพากันโทรศัพท์มาถามว่าเขาว่า "เป็นอย่างไรบ้าง"<br/> </p>
      <figure>
        <iframe data-src="https://twitter.com/cspan/status/1196845213811126272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ผู้นำสหรัฐกล่าวว่า "สื่อกระแสหลักในประเทศนี้ยังคงรายงานข่าวอย่างไร้จรรยาบรรณ" และทรัมป์กล่าวถึงซีเอ็นเอ็นอีกครั้งว่าเป็นต้นตอจุดชนวนกระแสข่าวเรื่องนี้ ขณะที่ร.ต.นพ. ฌอน คอนลีย์ หัวหน้าคณะแพทย์ประจำตัวของผู้ดำรงตำแหน่งประธานาธิบดีสหรัฐ แถลงในเวลาต่อมา ว่าผู้นำสหรัฐวัย 73 ปี ไม่ได้มีอาการเจ็บหน้าอกอย่างหนักตามที่เล่าลือกัน และไม่ได้อยู่ใน "ภาวะฉุกเฉินด้านสุขภาพ" ด้วย ทั้งนี้ กำหนดการตรวจสุขภาพประจำปีของทรัมป์คือในเดือนก.พ.ของทุกปี ส่งผลให้การเดินทางไปยังโรงพยาบาลเมื่อวันเสาร์ที่ผ่านมากลายเป็นที่จับตาและสร้างความสงสัย.<br/><br/><b>เครดิตภาพ : AP</b><br/>    <br/><br/><br/><br/><br/> </p>
    </article>
  </body>
</html>