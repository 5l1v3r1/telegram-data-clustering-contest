<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742610"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T05:27:00+00:00"/>
    <meta property="og:title" content="ไอคอนสยามจัดเคาน์ดาวน์ยิ่งใหญ่ชูไฮไลท์พลุข้าวเหนียว(คลิป)"/>
    <meta property="og:description" content="ททท.จับมือไอคอนสยาม -พันธมิตรประกาศความพร้อมจัดงาน“Amazing Thailand Countdown 2020”ส่งท้ายปีเก่าต้อนรับปีใหม่ ดึงนักท่องเที่ยวร่วมงาน 3 แสนคนชูไฮไลท์พลุข้าวเหนียวรักษ์โลกญี่ปุ่นบนโค้งแม่น้ำเจ้าพระยา 1,400เมตร คาดโกยรายท่องเที่ยว1,000 ล้านบาท"/>
  </head>
  <body>
    <article>
      <h1>ไอคอนสยามจัดเคาน์ดาวน์ยิ่งใหญ่ชูไฮไลท์พลุข้าวเหนียว(คลิป)</h1>
      <address>
        <time datetime="2019-11-20T05:27:00+00:00">20 Nov 2019, 05:27</time>
      </address>
      <figure>
        <img src="https://www.dailynews.co.th/admin/upload/20191120/news_YKUKDVIzyT122723_533.jpg?v=20191120153"/>
      </figure>
      <p>
        <b>ททท.จับมือไอคอนสยาม -พันธมิตรประกาศความพร้อมจัดงาน“Amazing Thailand Countdown 2020”ส่งท้ายปีเก่าต้อนรับปีใหม่ ดึงนักท่องเที่ยวร่วมงาน 3 แสนคนชูไฮไลท์พลุข้าวเหนียวรักษ์โลกญี่ปุ่นบนโค้งแม่น้ำเจ้าพระยา 1,400เมตร คาดโกยรายท่องเที่ยว1,000 ล้านบาท</b>
      </p>
      <p>​นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.)  เปิดเผยว่า ททท.ร่วมกับไอคอนสยาม บริษัท ทรู คอร์ปอเรชั่น จำกัด (มหาชน)ธนาคารกสิกรไทย และพันธมิตรทุกภาคส่วนทั้งภาครัฐ เอกชน ชุมชนและผู้ประกอบการริมสองฝั่งแม่น้ำเจ้าพระยาจัดงานเฉลิมฉลองส่งท้ายปีเก่าต้อนรับ<br/> <br/>ปีใหม่อย่างยิ่งใหญ่ตระการตาระดับโลก “Amazing Thailand Countdown 2020” ภายใต้แนวคิด ‘มหัศจรรย์พร 7 ประการ’ ในวันที่ 31 ธ.ค.นี้ ที่ริเวอร์พาร์ค ไอคอนสยาม เพื่อตอกย้ำให้แม่น้ำเจ้าพระยาสายประวัติศาสตร์เป็นจุดหมายปลายทางสำคัญแห่งการท่องเที่ยวและเป็นแลนด์มาร์คของการเฉลิมฉลองค่ำคืนส่งท้ายปีเก่าต้อนรับปีใหม่ระดับประเทศที่มีชื่อเสียงไปในระดับโลก<br/> <br/>"เชื่อมั่นว่าการจัดงานส่งท้ายปีเก่าต้อนรับปีใหม่ ณ ไอคอนสยาม ในครั้งนี้ จะมีส่วนสำคัญในการผลักดันให้อุตสาหกรรมการท่องเที่ยวของไทย บรรลุเป้าหมายการเป็นแม่เหล็กการท่องเที่ยวระดับโลกและส่งเสริมให้ประเทศไทยเป็นแหล่งท่องเที่ยวยอดนิยมที่ทุกคนอยากมาเยือน ขณะเดียวกันได้จัดกิจกรรมในพื้นที่ท่องเที่ยวเมืองรอง 6 พื้นที่ทั่วประเทศ ประกอบด้วย จังหวัดเชียงราย พัทลุง ลพบุรี กาฬสินธุ์ สระแก้ว และราชบุรี อย่างไรก็ตามคาดว่าการจัดงานเคาน์ดาวนฺทั้วศประเทจะสร้างสีสันบรรยากาศการเดินทางท่องเที่ยวช่วงปลายปีและสร้างรายได้เข้าประเทศเป็นจำนวนมากคาดว่าไม่น้อยกว่า 1,000 ล้านบาท<br/> <br/>​นายสุพจน์ ชัยวัฒน์ศิริกุล กรรมการผู้จัดการ บริษัท ไอคอนสยาม จำกัด กล่าวว่า การจัดกิจกรรมครั้งนี้ เพื่อการเป็นส่วนหนึ่งที่ได้ร่วมเชิดชูแม่น้ำเจ้าพระยาสายประวัติศาสตร์นี้ออกไปสู่สายตาชาวต่างชาติ เพื่อให้เป็นจุดหมายปลายทางการท่องเที่ยวที่สำคัญของโลก และเพื่อตอกย้ำให้แม่น้ำเจ้าพระยาเป็น Global Countdown Destination เป็นแลนด์มาร์คของการเฉลิมฉลองค่ำคืนส่งท้ายปีเก่าต้อนรับปีใหม่ระดับประเทศที่มีชื่อเสียงไปในระดับโลกช่วยสร้างรายได้เข้าประเทศ500ล้านบาท มีคนร่วมงาน300,000คน<br/> <br/>นอกจากนี้ได้จัดมหกรรมความบันเทิงสุดยิ่งใหญ่ตลอดค่ำคืน การแสดงทางศิลปวัฒนธรรมอันวิจิตรงดงามที่ถ่ายทอดมรดกวัฒนธรรมไทยพร้อมจัดเตรียมไฮไลท์การแสดงพลุทำจากข้าวเหนียวไทย นวัตกรรมการสร้างสรรค์พลุแบบรักษ์โลกจากญี่ปุ่นซึ่งเป็นมิตรต่อสิ่งแวดล้อมบนโค้งน้ำเจ้าพระยาระยะทาง 1,400 เมตร คาดว่ามีผู้ร่วมรับชมในรัศมี 2 กิโลเมตรมากกว่า 1 ล้านคน โดยนอกจากบริเวณจัดงาน ณ ริเวอร์พาร์ค ไอคอนสยาม ปีนี้ได้เพิ่มพื้นที่จุดชมพลุ บนชั้น 7 ไอคอนสยาม และยังสามารถรับชมการแสดงพลุได้ที่จุดรับชมต่างๆ ได้แก่ สวนเฉลิมพระเกียรติ, ท่าเรือสาทร, ท่าเรือวัดสุวรรณ, สถานีตำรวจน้ำ 2, CAT บางรัก, ท่าเรือคลองสาน, โบสถ์กาลหว่าร์ (Holy Rosary Church), ลานจอดรถสำเพ็ง รวมถึงสถานที่พันธมิตรผู้ร่วมจัดงาน อาทิ ย่านสร้างสรรค์เจริญกรุง, ล้ง 1919, เอเชียทีค เดอะริเวอร์ฟร้อนท์, โรงแรมแมนดาริน โอเรียนเต็ล กรุงเทพฯ, โรงแรมเพนนินซูล่า กรุงเทพฯ, โรงแรมรอยัล ออคิด เชอราตัน, โรงแรมมิลเลนเนียม ฮิลตัน กรุงเทพฯ, โรงแรมแชงกรี-ลา กรุงเทพฯ เป็นต้น</p>
      <figure>
        <iframe src="https://www.youtube.com/embed/Ty9vhzUD7Xs" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>