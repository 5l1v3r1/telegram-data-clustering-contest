<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b1%ce%bb%ce%bb%ce%af%ce%b1-%ce%be%ce%b5%ce%ba%ce%b9%ce%bd%ce%ac-%ce%b7-%cf%80%cf%81%cf%8e%cf%84%ce%b7-%ce%b4%ce%af%ce%ba%ce%b7-%ce%b1%cf%83%cf%84%cf%85%ce%bd%ce%bf%ce%bc%ce%b9%ce%ba%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T05:17:12+00:00"/>
    <meta property="og:title" content="Γαλλία: Ξεκινά η πρώτη δίκη αστυνομικού για βιαιοπραγία κατά των «κίτρινων γιλέκων»"/>
    <meta property="og:description" content="Η κάμερα τον κατέγραψε να πετάει ένα κομμάτι τσιμέντου από το πεζοδρόμιο εναντίον διαδηλωτών και για πρώτη φορά από την έναρξη των διαδηλώσεων του κινήματος των «κίτρινων γιλέκων», ένας αστυνομικός θα δικαστεί την Πέμπτη στο Παρίσι για «εκ προθέσεως βιαιοπραγία»."/>
  </head>
  <body>
    <article>
      <h1>Γαλλία: Ξεκινά η πρώτη δίκη αστυνομικού για βιαιοπραγία κατά των «κίτρινων γιλέκων»</h1>
      <address>
        <time datetime="2019-11-20T05:17:12+00:00">20 Nov 2019, 05:17</time>
      </address>
      <p>
        <b>Η κάμερα τον κατέγραψε να πετάει ένα κομμάτι τσιμέντου από το πεζοδρόμιο εναντίον διαδηλωτών και για πρώτη φορά από την έναρξη των διαδηλώσεων του κινήματος των «κίτρινων γιλέκων», ένας αστυνομικός θα δικαστεί την Πέμπτη στο Παρίσι για «εκ προθέσεως βιαιοπραγία».</b>
      </p>
      <p>Εδώ και έναν χρόνο, από την έναρξη του πρωτοφανούς κινήματος κοινωνικής διαμαρτυρίας, έχει κατατεθεί σωρεία μηνύσεων που καταγγέλλουν «την αστυνομική βία», ιδίως στο Παρίσι, όμως αυτή είναι η πρώτη φορά που η μία από τις μηνύσεις αυτές καταλήγει σε δίκη. Μια δεύτερη αναμένεται να ακολουθήσει πριν από το τέλος του έτους στη γαλλική πρωτεύουσα.</p>
      <p>Η ακροαματική διαδικασία λαμβάνει χώρα σε τεταμένο κλίμα, λίγες ημέρες μετά την πρώτη επέτειο του κινήματος, η οποία σηματοδοτήθηκε από επεισόδια το Σάββατο σε συνοικίες του Παρισιού.</p>
      <p>Την Πέμπτη η δίκη του αστυνομικού για βιαιοπραγία κατά των «κίτρινων γιλέκων»<br/>Την Πέμπτη, αναμένεται ένας αστυνομικός των μονάδων καταστολής CRS να παρουσιαστεί ενώπιον του δικαστηρίου του Παρισιού κατηγορούμενος για «εκ προθέσεως βιαιοπραγίες».</p>
      <p>Σε ένα βίντεο που διαμοιράστηκε χιλιάδες φορές μεταξύ των χρηστών των ιστότοπων κοινωνικής δικτύωσης, διακρίνεται ο αστυνομικός, περιστοιχισμένος από συναδέλφους του, να πετάει ένα κομμάτι τσιμέντου από το πεζοδρόμιο προς την πλευρά των διαδηλωτών. Στα πλάνα δεν καταγράφεται πού κατέληξε το κομμάτι τσιμέντου.</p>
      <p>Το σκηνικό εκτυλίχθηκε την 1η Μαΐου, μπροστά από το νοσοκομείο Pitie-Salpetriere, στο 13ο διαμέρισμα του Παρισιού, κατά τη διάρκεια μιας διαδήλωσης που αμαυρώθηκε από βίαιες ταραχές. Τα γεγονότα συνέβησαν γύρω στις 17.30, σύμφωνα με τον Λοράν Μπορτολούσι, δημοσιογράφο του ανεξάρτητου πρακτορείου ειδήσεων Line Press, ο οποίος τράβηξε το βίντεο.</p>
      <p>Λίγα λεπτά νωρίτερα, ένας αστυνομικός είχε τραυματιστεί σοβαρά στο πρόσωπο από ένα κομμάτι τσιμέντου από πεζοδρόμιο που έριξε εναντίον του ένας διαδηλωτής, σύμφωνα με το ΑΠΕ-ΜΠΕ.</p>
      <p>Δύο ημέρες μετά τα γεγονότα, ο αστυνομικός διευθυντής Ντιντιέ Λαλμάν αποφάσισε να προσφύγει στη Γενική Επιθεώρηση των Υπηρεσιών της Εθνικής Αστυνομίας (IGPN), η ακεραιότητα της οποίας συχνά αμφισβητείται από τα «κίτρινα γιλέκα».</p>
      <p>Συνολικά υπάρχουν 212 έρευνες που ανέλαβε το τμήμα «εσωτερικών υποθέσεων» της αστυνομίας στο Παρίσι, εξηγεί η εισαγγελία, ορισμένες εκ των οποίων μπήκαν στο αρχείο, προκαλώντας την οργή των τραυματιών και των οικογενειών τους.</p>
    </article>
  </body>
</html>