<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187230/"/>
    <meta property="og:site_name" content="Janam TV"/>
    <meta property="article:published_time" content="2019-11-20T05:35:42+00:00"/>
    <meta property="og:title" content="വാട്സ് ആപ്പ് ഉപയോക്താക്കൾക്ക് അതീവ ഗൗരവമേറിയ ഭീഷണി ; മുന്നറിയിപ്പ് നൽകി കേന്ദ്ര സർക്കാർ"/>
    <meta property="og:description" content="ന്യൂഡൽഹി : വാട്സ് ആപ്പ് ഉപയോഗിക്കുന്ന ഉപയോക്താക്കളുടെ അക്കൗണ്ടുകളുടെ നിയന്ത്രണം ഹാക്കർമാർക്ക് ലഭിക്കുന്ന പുതിയ മാൽവയർ ഭീഷണിയെക്കുറിച്ച് വാട്സ് ആപ്പിന്റെ"/>
  </head>
  <body>
    <article>
      <h1>വാട്സ് ആപ്പ് ഉപയോക്താക്കൾക്ക് അതീവ ഗൗരവമേറിയ ഭീഷണി ; മുന്നറിയിപ്പ് നൽകി കേന്ദ്ര സർക്കാർ</h1>
      <address><time datetime="2019-11-20T05:35:42+00:00">20 Nov 2019, 05:35</time> by <a rel="author">Janam TV Web Desk</a></address>
      <p>ന്യൂഡൽഹി : വാട്സ് ആപ്പ് ഉപയോഗിക്കുന്ന ഉപയോക്താക്കളുടെ അക്കൗണ്ടുകളുടെ നിയന്ത്രണം ഹാക്കർമാർക്ക് ലഭിക്കുന്ന പുതിയ മാൽവയർ ഭീഷണിയെക്കുറിച്ച് വാട്സ് ആപ്പിന്റെ മുന്നറിയിപ്പ് . ഇസ്രയേല്‍ ചാര സോഫ്റ്റ്വെയര്‍ വിവാദങ്ങള്‍ക്ക് പിന്നാലെയാണ് അടുത്ത വെല്ലുവിളി. സിഇആര്‍ടി-ഇന്‍ ഈ വാട്സ് ആപ്പ് മാല്‍വെയറിനെ കടുത്ത വെല്ലുവിളി ഉയർത്തുന്ന വിഭാഗത്തിലാണ് ഉൾപ്പെടുത്തിയിരിക്കുന്നത് .</p>
      <p>വാട്സ് ആപ്പ് വഴി എത്തുന്ന ഈ മാല്‍വെയര്‍ ഉപയോഗിച്ച് ഫോണിലെ എല്ലാ ഡാറ്റകളും ചോര്‍ത്താന്‍ സാധിക്കും എന്നതാണ് പുതിയ ഭീഷണിയുടെ ഗൗരവം വര്‍ദ്ധിപ്പിക്കുന്നത് . ഇതിനെതിരെ കേന്ദ്രസര്‍ക്കാര്‍ സൈബര്‍ സുരക്ഷ ഏജന്‍സി കമ്പ്യൂട്ടര്‍ എമര്‍ജന്‍സി റെസ്പോണ്‍സ് ടീം- ഇന്ത്യ മുന്നറിയിപ്പ് നല്‍കി കഴിഞ്ഞു.</p>
      <p>പലപ്പോഴും അജ്ഞാത നമ്പറില്‍ നിന്നും എത്തുന്ന എംപി4 ഫോര്‍മാറ്റില്‍ ഉള്ള വീ‍ഡിയോ ഫയല്‍ വഴിയാണ് ഈ മാല്‍വെയര്‍ ഫോണില്‍ എത്തുന്നത്. ഇതുവച്ച് ഫോണിന്‍റെ നിയന്ത്രണം കൈക്കലാക്കാം.</p>
      <p>ആന്‍ഡ്രോയ്ഡിലും, ഐഒഎസിലും അടുത്തിടെ വന്ന വാട്ട്സ്ആപ്പ് അപ്ഡേറ്റ് ചെയ്ത ഫോണുകളെയാണ് പ്രധാനമായും ഇത് ബാധിക്കുന്നത്. ആന്‍ഡ്രോയ്ഡ് 2.19.274 പതിപ്പ്. ഐഒഎസ് 2.19.100 പതിപ്പ്. ബിസിനസ് വാട്ട്സ്ആപ്പ് പതിപ്പ് 2.25.3, വിന്‍ഡോസ് ഫോണുകളിലെ 2.18.368 ശേഷമുള്ള പതിപ്പുകള്‍, ബിസിനസ് ആന്‍ഡ്രോയിഡ് പതിപ്പ് 2.19.104 എന്നിവയ്ക്കെല്ലാം പുതിയ മാല്‍വെയര്‍ ഭീഷണിയുണ്ടെന്നാണ് സൂചന .</p>
      <p>അതേ സമയം പലരും വാട്സ് ആപ്പിൽ മീഡിയ ഫയലുകള്‍ ഓട്ടോ ഡൗണ്‍ലോഡായി സെറ്റ് ചെയ്യാറാണ് പതിവ്. ഇത്തരക്കാര്‍ക്ക് വലിയ ഭീഷണിയാണ് പുതിയ മാല്‍വെയര്‍ ഉണ്ടാക്കുന്നത് എന്നാണ് മുന്നറിയിപ്പ്.</p>
    </article>
  </body>
</html>