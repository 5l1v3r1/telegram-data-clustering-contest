<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-subiectele_zilei-23502051-subiectele-zilei-murit-corina-untila-unul-dintre-eroii-veritabili-din-decembrie-39-89-fost-impuscata-armata-propriei-mele-tari-tolo-dupa-discursul-presedintelui-traiasca-imparatul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T05:39:00+00:00"/>
    <meta property="og:title" content="Subiectele zilei: A murit Corina Untilă, unul dintre eroii veritabili din decembrie '89: „Am fost împuşcată de armata propriei mele ţări“; Tolo, după discursul președintelui: Trăiască Împăratul!"/>
    <meta property="og:description" content="Blocuri stricate de firmele care trebuiau să le reabiliteze. “Nu ştiu meserie”. În loc să intre în iarnă cu apartamentele izolate, numeroși proprietari... Cristian Tudor"/>
  </head>
  <body>
    <article>
      <h1>Subiectele zilei: A murit Corina Untilă, unul dintre eroii veritabili din decembrie '89: „Am fost împuşcată de armata propriei mele ţări“; Tolo, după discursul președintelui: Trăiască Împăratul!</h1>
      <address><time datetime="2019-11-20T05:39:00+00:00">20 Nov 2019, 05:39</time> by <a rel="author">Gabriela Florea</a></address>
      <p><b>Cum au ieșit Iohannis și Dăncilă din dezbaterile separate pe care și le-au organizat:</b> <b>Tolo, după discursul președintelui: Trăiască Împăratul!</b> Trei fapte verificabile, după cele două ore și jumătate în care a vorbit Klaus Iohannis, cel care va deveni, cu mare probabilitate, președintele României. Nici o cifră concretă avansată de președinte. Nici un regret sau o îndoială din partea sa. Nici un nume, o vorbă sau o întâmplare din viața unui cetățean sau unei familii, aduse în fața oamenilor de către președintele lor. Dar, ca să-l cităm chiar pe Klaus Iohannis când a fost întrebat despre tema educației, ”eu nu am dorit să discutăm chestiuni atât de grele și de importante în campania electorală”. A reușit. ”A rămas cineva nemicrofonat”? scrie Cătălin Tolontan pentru <a href="https://www.libertatea.ro/opinii/tolo-dupa-discursul-presedintelui-traiasca-imparatul-2806991">Libertatea</a>.<b> Dezbaterea fără confruntare. </b>O singură dată, în anul 2000, pe fondul unei demobilizări masive a electoratului de dreapta, s-a întâmplat ca „marea finală” să nu aibă loc. Este anul în care Ion Iliescu revenea la Palatul Cotroceni, după o guvernare care dusese la destrămarea Convenției Democrate, prima alianță care învinsese actualul PSD. La acele alegeri s-a consemnat ascensiunea maximă a PRM, partidul extremist și xenofob al lui Corneliu Vadim Tudor, care ajunsese în turul al doilea al alegerilor, spre surpriza institutelor de sondaje, care nu prevăzuseră că PRM va avea 25% din voturi, potrivit <a href="https://romania.europalibera.org/a/dezbaterea-fara-confruntare/30279781.html">Radio Europa Liberă</a>. Klaus Iohannis a terminat cu intrebari din public dezbaterea de doua ore si jumatate la care a fost si moderator, si invitat de onoare, titrează <a href="http://www.ziare.com/klaus-johannis/candidat-prezidentiale-2019/klaus-iohannis-a-terminat-cu-intrebari-din-public-dezbaterea-de-doua-ore-si-jumatate-la-care-a-fost-si-moderator-si-invitat-de-onoare-1586192">ziare.com</a>.<br/><br/><b>A murit Corina Untilă, unul dintre eroii veritabili din decembrie '89: „Am fost împuşcată de armata propriei mele ţări“. </b>Corina Untilă, preşedintele Asociaţiei „17 decembrie a Răniţilor şi Familiilor Îndoliate din Revoluţia din 1989”, a fost înmormântată marţi, 19 noiembrie, în Cimitirul “Rusu Şirianu” din Timişoara. Corina Untilă a murit la vârsta de 48 de ani pe 17 noiembrie, cu o lună înainte de ziua în care în Timişoara se va ţine doliu pentru victimele revoluţiei de acum 30 de ani. Corina s-a născut în data de 10 august 1971, în Timişoara. În seara de 16 decembrie 1989 a hotărât să se alăture luptătorilor împotriva regimului comunist, care se aflau deja în stradă, în Timişoara, notează <a href="https://adevarul.ro/locale/timisoara/a-murit-corina-untila-unul-eroii-veritabili-decembrie-89-am-fost-impuscata-armata-propriei-tari-1_5dd40a2e5163ec42713053e2/index.html">Adevărul</a>. <br/><br/><b>Prefectul care a permis agonia ursului a lucrat numai la stat și a terminat dreptul la „privat”.</b> Ministrul de Interne a anunțat că îl va demite pe prefectul judetului Harghita, Andrei Jean-Adrian, după ce un urs a fost lovit de o mașină la ieșirea din localitatea Praid și a stat 18 ore pe marginea drumului agonizând. „Andrei Jean Adrian a declarat că legea nu-i mai permite să facă parte dintr-un partid politic, motiv pentru care îşi depune demisia din PSD, în contextul în care urmează să facă parte din corpul înalţilor funcţionari publici. Noul subprefect al Harghitei a fost secretar executiv al organizaţiei judeţene a PSD, funcţie pe care o ocupă de 8 ani şi a fost timp de şase ani preşedinte al PSD Miercurea Ciuc”, potrivit <a href="https://newsweek.ro/politica/prefectul-care-a-permis-agonia-ursului-a-lucrat-numai-la-stat-si-a-terminat-dreptul-la-privat">Newsweek</a>.<br/><b><br/>Blocuri stricate de firmele care trebuiau să le reabiliteze. “Nu ştiu meserie”. </b>În loc să intre în iarnă cu apartamentele izolate, numeroși proprietari din Bucureșți s-au trezit că trebuie să facă reparații capitale după reabilitarea blocurilor. Unele firme care preiau aceste contracte fac lucrări de mântuială, se plâng oamenii, revoltați că au locuințele inundate și distruse. În România există constructori care mai repede îți distrug casa decât ți-o repară. Se întâmplă frecvent în domeniul reabilitărilor de blocuri, unde nimeni nu se îngrijește de banul public, conform <a href="https://stirileprotv.ro/stiri/inspectorul-pro/blocuri-stricate-de-firmele-care-trebuiau-sa-le-reabiliteze-nu-stiu-meserie.html">Știrile Protv.ro</a><br/><br/><b>Marota cu președintele care nu-i de-al nostru.</b> Dacă jignirea minorităților ar fi fost inclusă în programul de guvernare al PSD, ar fi fost singurul obiectiv realizat. De cinci ani, pesediștii nu văd decât naziști și trivializează suferința poporului evreu. E o lungă istorie de cinism, intoxicări și dispreț la Partidul Social Democrat, care coboară în timp până la părinții fondatori. De fapt, sunt fundamentele pe care patriarhii mișcării transformate în partid și-au clădit identitatea, pentru că meritul revoluției din 1989 nu l-au putut decât uzurpa, iar asta nu poate fi ascuns, scrie <a href="https://www.dw.com/ro/marota-cu-pre%C8%99edintele-care-nu-i-de-al-nostru/a-51304836">Deutsche Welle</a>.<br/><br/><b>Cristian Tudor Popescu: Cazurile de la Brazi, Băicoi, Timișoara, Caracal au în comun disprețul față de om.</b> „Acestor autorități în mod real puțin le pasă de ființele omenești. Prima grijă e să spună n-avem lege. Cum au făcut ăia de la Brazi, cum au făcut ăia de la Caracal, nu avem lege, domne. Și asta consideră că îi scoate din cauză. Eu nu am văzut încă pe cineva care să fie judecat în țara asta și condamnat pentru că a călcat legea ca să salveze viețile unor oameni, ca să mă duc si eu cu el la pușcărie”, a spus Cristian Tudor Popescu potrivit <a href="https://republica.ro/cristian-tudor-popescu-cazurile-de-la-brazi-baicoi-timisoara-caracal-au-in-comun-dispretul-fata-de-om">Republica</a>.<br/><br/><b>Chirii de capitală in Clujul imobiliar.</b> Cei care locuiesc în Cluj trebuie să plătească pentru chiria unui apartament cu două camere, in medie, cu 70 de euro mai mult decât locuitorii care îşi caută locuinţă în celelalte mari oraşe ale ţării, ca Timişoara, Braşov sau Iaşi. Costul de închiriere în „Capitala Transilvaniei” îl depăşeşte chiar şi pe cel din Bucureşti. Dacă „răsfoiţi” ofertele din piaţa locală, puteţi găsi garsoniere de închiriat pentru 350 de euro pe lună, în Gheorgheni, pe Calea Turzii sau chiar înspre gară, „lângă Facultatea de Litere”. Preţurile variază însă destul de mult: de la 285 de euro la periferia oraşului, în fosta zona industrială, notează <a href="https://actualdecluj.ro/chirii-de-capitala-in-clujul-imobiliar/">Actual de Cluj</a>.<br/><br/><b>Oamenii care militează pentru dreptul la toalete în școlile din România: „În secolul în care oamenii se gândesc la călătorii pe Marte, există copii care nu au condiții optime de igienă în toaletele din școli”.</b> Vorbim deseori cu îngrijorare despre rezultatele școlii românești, atunci când vedem procentul mare de elevi care nu promovează examenul de Evaluare Națională și pe cel de Bacalaureat sau numărul mare de analfabeți funcționali scos la iveală de testele internaționale. Cu ochii la statistici și analize îngrijorătoare, dar, mai ales, la realitatea pe care o trăim zilnic, ne dorim cu toții o educație mai bună pentru copiii noștri, lecții mai atractive, profesori care știu să inspire. Însă lucrurile sunt interconectate și, dacă vrei să îi ajuți pe copii să își atingă potențialul intelectual și uman, trebuie să le împlinești mai întâi nevoile de bază, relatează <a href="https://republica.ro/oamenii-care-militeaza-pentru-dreptul-la-toalete-in-scolile-din-romania-zin-secolul-in-care-oamenii-se">Republica</a>.</p>
    </article>
  </body>
</html>