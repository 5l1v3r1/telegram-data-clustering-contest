<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918638/%D8%A7%D8%AC%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-%DB%B7%DB%B0-%D8%A8%D8%B1%D9%86%D8%A7%D9%85%D9%87-%D8%AF%D8%B1-%D8%AC%D8%B4%D9%86-40-%D8%B3%D8%A7%D9%84%DA%AF%DB%8C-%D8%A8%D8%B3%DB%8C%D8%AC-%D8%AF%D8%B1-%D9%85%D9%87%D8%B1%DB%8C%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-20T05:09:28+00:00"/>
    <meta property="og:title" content="اجرای بیش از ۷۰ برنامه در جشن 40 سالگی بسیج در مهریز"/>
    <meta property="og:description" content="ایسنا/یزد فرمانده ناحیه مقاومت بسیج مهریز در استان یزد از اجرای بیش از ۷۰ برنامه به مناسبت هفته بسیج در این شهرستان خبر داد."/>
  </head>
  <body>
    <article>
      <h1>اجرای بیش از ۷۰ برنامه در جشن 40 سالگی بسیج در مهریز</h1>
      <address><time datetime="2019-11-20T05:09:28+00:00">20 Nov 2019, 05:09</time> by <a rel="author">ابولفضل ابویی</a></address>
      <p>ایسنا/یزد فرمانده ناحیه مقاومت بسیج مهریز در استان یزد از اجرای بیش از ۷۰ برنامه به مناسبت هفته بسیج در این شهرستان خبر داد.</p>
      <p> سرهنگ «علی اصغر سلمانی» ضمن گرامیداشت هفته بسیج و جشن 40 سالگی بسیج، به سخنان امام راحل و مقام معظم رهبری در باب بسیج و فرهنگ بسیجی و لزوم ترویج آن در جامعه در مقابل تهدیدات نرم دشمنان اشاره و اظهار کرد:  بسیج نام مردانی است که در هولناکترین لحظات زندگی، بی‌اعتنا به نام و نان، از مال و منال بریده و با مدد خون‌شان، بیرق سه رنگ پیروزی را در مرتفع‌ترین آسمان ایثار به اهتزاز درآوردند.</p>
      <p>وی در مورد برنامه‌های این هفته گفت: در این هفته بیش از 20  برنامه شاخص شامل مراسم غبارروبی گلزار شهداء، دیدار با امام جمعه شهرستان، برگزاری صبحگاه مشترک ادارات و نیروهای نظامی و انتظامی، میز خدمت و اردوی جهادی اداری و اعزام گروه‌های جهادی شهرستان برگزار خواهد شد.</p>
      <p>سلمانی افزود: انجام ویزیت رایگان در مساجد سطح شهرستان در طول هفته بسیج، برگزاری جشنواره صالحین، جلسه با هیات امنای  و روحانیون مساجد، برپایی جشن 40 سالگی بسیج  و برگزاری نشست روشنگری فرهنگی انقلابی پایگاهی از دیگر برنامه‌های این هفته است.</p>
      <p>وی با اشاره به سایر برنامه‌های این هفته،  عنوان کرد: سرکشی از خانواده معظم شهداء، برگزاری یادمان شهدا، همایش اقتدار بسیج، برگزاری مسابقه تنیس روی میز، حضور گروه جهادی موسسه تامین درمان بسیجیان جهت ارائه خدمات دندانپزشکی، انجام گشت محله‌ور توسط تیم‌‌های پایگاهی و برگزاری همایش بانوان بسیجی از دیگر این برنامه‌هاست.</p>
      <p>سلمانی در پایان نیز با دعوت از همه مردم برای حضور در برنامه‌های چهل سالگی بسیج بر تداوم راه شهدا و امام راحل و تحقق منویات رهبر انقلاب در جامعه بویژه بیانیه گام دوم انقلاب تاکید کرد.</p>
      <p>انتهای پیام</p>
    </article>
  </body>
</html>