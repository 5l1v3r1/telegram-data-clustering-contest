<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518849/rock-tri-o-gegar-dfp"/>
    <meta property="og:site_name" content="HM Online"/>
    <meta property="article:published_time" content="2019-11-20T05:20:20+00:00"/>
    <meta property="og:title" content="Rock Tri-O gegar DFP"/>
    <meta property="og:description" content="DATUK Hattan bersama Hazama dan Azlan Typewriter menggegarkan Dewan Filharmonik Petronas (DFP), KLCC dalam Konsert Rock Tri-O, Sabtu dan Ahad lalu."/>
  </head>
  <body>
    <article>
      <h1>Rock Tri-O gegar DFP</h1>
      <address><time datetime="2019-11-20T05:20:20+00:00">20 Nov 2019, 05:20</time> by <a rel="author">Oleh Mohd Helmi Irwadi Mohd Nor</a></address>
      <p>DATUK Hattan bersama Hazama dan Azlan Typewriter menggegarkan Dewan Filharmonik Petronas (DFP), KLCC dalam Konsert Rock Tri-O, Sabtu dan Ahad lalu.</p>
      <p>Mereka yang diiringi Orkestra Filharmonik Malaysia (MPO) pimpinan Ahmad Muriz Che Rose berjaya menghiburkan lebih 900 penonton malam itu.</p>
      <p>Ketiga-tiga mereka meraih kebanggaan tersendiri apabila menempatkan diri dalam kalangan penyanyi tempatan yang pernah mengadakan persembahan di dewan berprestij itu.</p>
      <p>Dalam konsert bermula jam 8.30 malam itu, Azlan memulakan persembahan dengan mendendangkan lagu Tiada Lagi Kidungmu nyanyian asal Jack Marpaung / Lefthanded dan Stairway To Heaven (Led Zeppelin).</p>
      <p>Hazama yang menaiki pentas 15 minit kemudian menerima tepukan peminat lalu mempersembahkan lagu terbarunya, Peneman, Zombie (The Cranberries) dan What’s Up? (4 Non Blondes).</p>
      <figure>
        <img src="https://assets.hmetro.com.my/images/articles/20hmHATTAN2_1574198410.jpg"/>
        <figcaption>JADI tumpuan dengan lagu Memburu Rindu.</figcaption>
      </figure>
      <p>Walaupun sinonim menyanyikan lagu Melayu, juara Akademi Fantasia musim kesembilan itu membuktikan keupayaan apabila menyampaikan lagu berbahasa Inggeris dengan baik. Dia menerima tepukan gemuruh termasuk daripada penonton luar.</p>
      <p>Hattan menjadi tumpuan malam itu apabila kemunculannya membawa lagu Memburu Rindu mendapat sorakan penonton.</p>
      <p>Hattan memberitahu dia berbangga untuk menyampaikan lagu Biso Bonar yang memartabatkan dialek kampung halamannya di Negeri Sembilan.</p>
      <p>Sebaik konsert bersambung 20 minit kemudian, Hazama menghangatkan persembahan dengan lagu popularnya, Relakan Jiwa.</p>
      <p>Bagi menghargai kumpulan rock legenda Sweet Charity, Hazama menyampaikan medley lagu popular kumpulan itu seperti Sejuta Wajah, Hilang Gelap Terbitlah Terang dan Kamelia.</p>
      <p>Biarpun bermula perlahan ketika persembahan awal, Azlan akhirnya memberikan persembahan bertenaga menerusi lagu Smells Like Teen Spriti nyanyian asal Nirvana dan Use Somebody (Kings Of Leon).</p>
      <p>Azlan terus menghiburkan peminatnya apabila menyampaikan Lagu Untukmu yang menobatkannya sebagai pemenang Anugerah Juara Lagu 2009 ketika bersama Meet Uncle Hussain.</p>
      <p>Kerancakan konsert itu berterusan sejurus Hattan kembali ke pentas dengan menyampaikan lagu Rendang Tak Berbuah dan Gerhana.</p>
      <p>Kehangatan sebenar konsert dirasai pada penghujung persembahan apabila ketiga-tiga penyanyi terbabit bergandingan menyampaikan lagu Smoke On The Water nyanyian asal Deep Purple, Back In Black (AC/DC), Always Somewhere (Scorpions), Another One Bites The Dust dan Bohemian Rhapsody daripada Queen.</p>
      <p>Persembahan tidak terhenti setakat itu sebaik tiga penyanyi berkenaan memberikan ‘encore’ dengan mempersembahkan lagu Fantasia Bulan Madu, Biru Mata Hitamku, Sentuhan Kecundang dan Pawana.</p>
      <p>Hattan berkata, dia, Azlan dan Hazama menzahirkan penghargaan kerana diberi peluang mengadakan persembahan dengan iringan muzik oleh MPO.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/11/517176/tiga-rockers-giat-berlatih-gegar-dfp"/>
        <a href="https://www.hmetro.com.my/rap/2018/12/404306/hattan-masih-berbiso"/>
        <a href="https://www.hmetro.com.my/rap/2019/02/427301/daripada-klasikal-hingga-rock"/>
        <a href="https://www.hmetro.com.my/rap/2019/10/509470/judika-memang-mantap"/>
        <a href="https://www.hmetro.com.my/rap/2019/11/512986/hattan-kecewa-stesen-radio-pilih-bulu"/>
        <a href="https://www.hmetro.com.my/rap/2017/12/290687/tanggal-kasut-bukan-gimik"/>
        <a href="https://www.hmetro.com.my/utama/2018/12/402978/persembahan-solo-hattan-sabtu-ini"/>
        <a href="https://www.hmetro.com.my/node/88135"/>
      </related>
    </article>
  </body>
</html>