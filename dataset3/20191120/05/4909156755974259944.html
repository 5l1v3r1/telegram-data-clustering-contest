<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200803/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T05:51:00+00:00"/>
    <meta property="og:title" content="שמר על הבטיחות - והותקף"/>
    <meta property="og:description" content="איליה בלנק הגיע לאתר בנייה של חברת 'אשטרום' והתבקש להוסיף מים לבטון, בניגוד להוראות הבטיחות | משסירב, הותקף על ידי עשרות עובדים זרים מסין, שבעטו בו וניפצו את חלון משאיתו בפטיש: &quot;הדבר היחיד שנשאר לי לעשות היה להגן בשתי הידיים על הפנים&quot;"/>
  </head>
  <body>
    <article>
      <h6 class="kicker">הענף הפרוע</h6>
      <h1>שמר על הבטיחות - והותקף</h1>
      <h2>"ניסו לרצוח אותי": נהג מערבל בטון הותקף ע"י עשרות עובדים כשסירב לדלל בטון. <br/>איליה בלנק הגיע לאתר בנייה של חברת 'אשטרום' והתבקש להוסיף מים לבטון, בניגוד להוראות הבטיחות | משסירב, הותקף על ידי עשרות עובדים זרים מסין, שבעטו בו וניפצו את חלון משאיתו בפטיש: "הדבר היחיד שנשאר לי לעשות היה להגן בשתי הידיים על הפנים"</h2>
      <address><time datetime="2019-11-20T05:51:00+00:00">20 Nov 2019, 05:51</time> by <a rel="author">ניצן צבי כהן</a></address>
      <p>נהג מערבל בטון טוען כי הותקף באגרסיביות על ידי עשרות עובדי בניין מסין באתר בנייה באור עקיבא. לדבריו, הוא הותקף מכיוון שסירב לעבור על נהלי חברת 'שפיר' בה עבד ולמהול את הבטון בעודף מים. ממשטרת ישראל נמסר כי נפתחה חקירה בעקבות התלונה</p>
      <p>הנהג, איליה בלנק, הגיע בערב יום שני השבוע לאתר אשטרום 401 בשכונת אור ים באור עקיבא. "בסוף יום העבודה אני תמיד לוקח נגלה אחרונה של בטון לפרוק באחד האתרים כדי לסיים את היום בעיר ולשטוף את המערבל", סיפר בלנק ל'דבר'. "פגש אותי בחור סיני מבוגר, כנראה אחראי על כל העובדים הסינים, כשמעליו יש את המנהלים הישראלים. כשהוא הוריד את הדוד, יצא בטון יבש והוא התחיל לצעוק 'מים, מים, מים" סיפר.</p>
      <p>על פי הנהלים, ערבוב חומרי הבטון והוספת המים, נעשית במתחם החברה בה עובד בלנק, ועל נהגי מערבלי הבטון נאסר להוסיף מים נוספים לתערובת לאחר יציאתם לשטח, שכן הוספת המים עשויה לפגוע בטיב הבטון הסופי ובחוזקו. "כולם יודעים טוב מאוד שהקבלנים מבקשים 'שתיה מיוחדת' אבל ברגע שהמשאית יוצאת אסור יותר לדלל במים כי הבטון מאבד מהחוזק שלו. ברור שקל יותר לעבוד בבטון רטוב. אמרתי לו 'אל תצעק', אין מים, אני לא יכול מוסיף מים".</p>
      <p>לדבריו אותו עובד "התחיל לעשות עם הידיים ולהשתגע, ואני התחלתי להגן על עצמי. אחרי מספר דקות אני קולט שמהרעש והצעקות שלו יוצאים 40-30 עובדים. בלי לשאול כלום, לא ראו כלום, באו לדפוק לי מכות. הדבר היחיד שנשאר לי לעשות זה ליפול על הרצפה ולהגן בשתי הידיים על הפנים. הם התחילו לתקוף אותי כשאני על הריצפה, לדרוך עלי, להרביץ לי. צרחתי כמו שאף פעם לא צרחתי, כמו שאף פעם לא חשבתי שאצרח. אני, שעשיתי צבא במדינה שלי ואף פעם לא חשבתי שדבר כזה יכול לקרות לי".</p>
      <p>לדבריו, נהגים שהיו במקום "איכשהו הצליחו למשוך אותי. רצתי לכיוון המשאית. הסינים רצו אחרי והתחילו לזרוק דברים על הרכב שלי. אחד הדברים שפגעו בי זה פטיש, הם ניפצו את החלון. לא הרפו. רצו לראות אותי מת. ניסו לרצוח אותי". לדבריו, ברגע שהצליח לצאת מהמקום התקשר למשטרה ולאישתו. ניידת משטרה פגשה אותו בשטח, הרחק מהאתר, וצוות מד"א שהגיע פינה אותו לבית החולים. "ב-12 בלילה עוד הייתי צריך ללכת בעצמי לתחנת חדרה להגיש תלונה. גם היום נשארתי לשכב בבית אחרי לילה שלם שלא ישנתי. אני עדיין לא מעכל את זה, קשה לי לעכל את זה. כל הגוף עדיין כואב לי". לדבריו, מחברת שפיר בה הוא עובד הגיעו לבקר אותו בביתו והביעו דאגה לשלומו.</p>
      <p>בחברת אשטרום שבאתרה אירע אירוע האלימות בחרו שלא להגיב.</p>
    </article>
  </body>
</html>