<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/20/foldrengesjelzot-epitenek-a-kinai-gyartmanyu-mobilokba"/>
    <meta property="og:site_name" content="infostart"/>
    <meta property="article:published_time" content="2019-11-20T05:19:00+00:00"/>
    <meta property="og:title" content="Földrengésjelzőt építenek a kínai gyártmányú mobilokba"/>
    <meta property="og:description" content="Az észlelők azonnal vészjelzést küldhetnek, ami megjelenik bárkinél, aki akarja."/>
  </head>
  <body>
    <article>
      <h1>Földrengésjelzőt építenek a kínai gyártmányú mobilokba</h1>
      <address><time datetime="2019-11-20T05:19:00+00:00">20 Nov 2019, 05:19</time> by <a rel="author">Infostart / MTI</a></address>
      <h3>Az észlelők azonnal vészjelzést küldhetnek, ami megjelenik bárkinél, aki akarja.</h3>
      <p>Földrengésjelző funkcióval látta el új okostelefon- és televíziókészülékeit a kínai Xiaomi technológiai konszern.</p>
      <p>A Xiaomi éves fejlesztői konferenciáján kedden tett bejelentés szerint a készülékek külön alkalmazás letöltése és telepítése nélkül képesek a földrengésjelző funkció ellátására.</p>
      <p>A Xiaomi és a földrengés-előrejelzési technológiák fejlesztésével foglalkozó szintén kínai Institute of Care-Life kutatóintézet által kifejlesztett megoldással ellátott okostelefonok és tévékészülékek néhány, vagy</p>
      <p>
        <mark>akár több tíz másodperccel is</mark>
      </p>
      <p>a lökéshullámok megérkezése előtt tudnak a képernyőre felugró üzenetekkel és hangjelzéssel riasztást leadni.</p>
      <p>A földrengésjelző funkciót a Xiaomi legújabb Android-alapú felhasználói felületébe (MIUI) és annak tévékészülékeken futó változatába építették be.</p>
      <p>A Xiaomi elnöke rámutatott, hogy a földrengésjelző funkció beépítése a készülékekbe részét képezi a cég mesterséges intelligencia és a dolgok internete (IoT - interneten egymással kommunikáló elektronikai készülékek) fejlesztési programjának.</p>
      <p>
        <i>Nyitókép: Pixabay</i>
      </p>
    </article>
  </body>
</html>