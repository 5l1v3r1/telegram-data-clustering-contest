<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/20/Glatte-veier-p%C3%A5-%C3%98stlandet-%E2%80%93-flere-ulykker-20432926.ece"/>
    <meta property="og:site_name" content="adressa.no"/>
    <meta property="article:published_time" content="2019-11-20T05:59:17+00:00"/>
    <meta property="og:title" content="Glatte veier på Østlandet – flere ulykker"/>
    <meta property="og:description" content="Regnet har skylt saltet vekk, og tåka fryser på bakken. Det fører til glatte veier i Vestfold, Akershus, Oslo, Hedmark og Oppland onsdag morgen."/>
  </head>
  <body>
    <article>
      <h1>Glatte veier på Østlandet – flere ulykker</h1>
      <address><time datetime="2019-11-20T05:59:17+00:00">20 Nov 2019, 05:59</time> by <a rel="author">(NTB) NTB</a></address>
      <p>Regnet har skylt saltet vekk, og tåka fryser på bakken. Det fører til glatte veier i Vestfold, Akershus, Oslo, Hedmark og Oppland onsdag morgen.</p>
      <aside><a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på e-post</a></aside>
      <p>Klokken 6.43 onsdag melder Sørøst politidistrikt at det har vært en trafikkulykke på E18 i sørgående retning ved Tassebekk i Sandefjord i Vestfold, der to biler er involvert. En person ble skadd i ulykken og fikk tilsyn av ambulansefolk.</p>
      <p>Det er foreløpig nedsatt hastighet på stedet, der trafikken glir sakte forbi i høyre felt.</p>
      <p>Øst politidistrikt meldte rundt klokka 6 om et trafikkuhell på E6 på Kløfta på grunn av de glatte forholdene på Østlandet. Der var det kun én bil involvert.</p>
      <p>– Bilen har sklidd av E6 og over i påkjøringsfeltet, har tatt med seg et skilt på sin ferd. Ingen personskade, opplyste politiet.</p>
      <p>Veitrafikksentralen Øst meldte på <a href="https://twitter.com/VTSost/status/1196997241879314432">Twitter</a> klokka 4.42 at alt tilgjengelig mannskap er ute og jobber.</p>
      <p>– Vi oppfordrer bilistene til å kjøre forsiktig og etter forholdene.</p>
      <p>– Det har regnet og så kommet tåke, og det har fryst på bakken, sier trafikkoperatør Anne Hårstad ved Vegtrafikksentralen til <a href="https://www.dagbladet.no/studio/vi-folger-trafikken-direkte/119?post=22093">Dagbladet</a>.</p>
      <p>Ifølge henne har det vært gjort en innsats for å salte veiene, men saltet regnet bort før det fikk virke.</p>
      <p>Også politiet i Oslo melder om glatte veier.</p>
      <p>– Vi oppfordrer alle som ferdes ute om å ta det med ro, holde avstand til forankjørende og kjøre etter forholdene, lyder <a href="https://twitter.com/oslopolitiops/status/1196992287701688320">anmodningen fra politiet</a>.</p>
      <p>(©NTB)</p>
    </article>
  </body>
</html>