<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918646/%DA%AF%D8%B1%D9%85%D8%A7%DB%8C-%DB%B9-%D9%85%D8%A7%D9%87%D9%87-%D9%87%D8%B1%D9%85%D8%B2%DA%AF%D8%A7%D9%86-%D9%86%DB%8C%D8%A7%D8%B2-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D8%B3%D9%87%D9%85%DB%8C%D9%87-%DB%B2%DB%B0-%D8%AF%D8%B1%D8%B5%D8%AF%DB%8C-%D8%B3%D9%88%D8%AE%D8%AA-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T05:25:50+00:00"/>
    <meta property="og:title" content="گرمای ۹ ماهه هرمزگان نیاز به افزایش سهمیه ۲۰ درصدی سوخت دارد"/>
    <meta property="og:description" content="ایسنا/هرمزگان معاون هماهنگی امور عمرانی استانداری هرمزگان در ارتباط ویدئو کنفرانس با معاون عمران و توسعه امور شهری و روستایی وزیر کشور اصلاح سهمیه بنزین برخی از وسایل نقلیه عمومی استان را خواستار شد."/>
  </head>
  <body>
    <article>
      <h6 class="kicker">معاون هماهنگی امور عمرانی استانداری هرمزگان:</h6>
      <h1>گرمای ۹ ماهه هرمزگان نیاز به افزایش سهمیه ۲۰ درصدی سوخت دارد</h1>
      <address><time datetime="2019-11-20T05:25:50+00:00">20 Nov 2019, 05:25</time> by <a rel="author">امير حسين طالبي</a></address>
      <p>ایسنا/هرمزگان معاون هماهنگی امور عمرانی استانداری هرمزگان در ارتباط ویدئو کنفرانس با معاون عمران و توسعه امور شهری و روستایی وزیر کشور اصلاح سهمیه بنزین برخی از وسایل نقلیه عمومی استان را خواستار شد.</p>
      <p>رضا مدرس در این ارتباط ویدئوکنفرانسی، با اشاره به وجود شناورهای صیادی فاقد کارت سوخت در استان گفت: در هرمزگان شناورهای صیادی وجود دارد که سوخت آن‌ها بنزین است اما به دلیل نداشتن کارت سوخت، مجاز به دریافت بنزین نیستند که باید برای آن‌ها تدبیری اندیشیده شود.</p>
      <p>وی با اشاره به‌ضرورت ساماندهی مسافربرهای شخصی، افزود: برخی افراد با خودروی شخصی اقدام به جابجایی مسافران درون و بین‌شهری می‌کنند که این افراد نیز نیازمند ساماندهی و تأمین سوخت هستند.</p>
      <p>مدرس به کمبود در ناوگان حمل‌ونقل عمومی استان اشاره کرد و گفت: با توجه به کمبود در این عرصه، ساماندهی ناوگان حمل‌ونقل عمومی استان از طریق مجوز تردد خودروهای عمومی منطقه آزاد در شعاع ۴۵ کیلومتری سرزمین اصلی تا پایان سال جاری می‌تواند این کمبود را رفع کند.</p>
      <p>معاون هماهنگی امور عمرانی استانداری هرمزگان با اشاره به گرمای هوا ۹ ماهه در استان، بیان کرد: با توجه به اینکه استان هرمزگان دارای ۹ ماه هوای گرم است و استفاده از وسیله سرمایشی در حمل نقل عمومی امری ضروری است، به همین دلیل سهمیه بنزین وسایل نقلیه عمومی این استان نیازمند افزایش ۲۰ درصدی نسبت به مناطق سردسیری است که باید به این مهم نیز توجه شود.</p>
      <p>وی به عدم وجود جایگاه سوخت cng در برخی از شهرهای استان هرمزگان اشاره کرد و افزود: با توجه به اینکه تاکسی‌های دوگانه‌سوز در شهرهای فاقد جایگاه cng نمی‌توانند از سوخت cng استفاده کنند، تعیین سهم تاکسی‌های تک سوز  برای این خودروها امری ضروری است.</p>
      <p>انتهای پیام</p>
    </article>
  </body>
</html>