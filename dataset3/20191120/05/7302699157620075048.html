<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111325"/>
    <meta property="og:site_name" content="MGR Online"/>
    <meta property="article:published_time" content="2019-11-20T05:56:00+00:00"/>
    <meta property="og:title" content="(ชมคลิป)“ก๊วนเจ๊เพ็ญแจ้ห่ม” เจอก่อน 3 ข้อหา ตร.สาวต่อพัวพันพาเด็กหญิงทำเสื่อมเสียหรือไม่"/>
    <meta property="og:description" content="ลำปาง - ผู้การตำรวจเมืองลำปางตามจี้กรณี “เจ๊เพ็ญแจ้ห่ม” ตั้งก๊วน..เบื้องต้นจ่อแจ้ง 3 ข้อหาทั้งทำร้ายร่างกาย บุกรุก กรรโชกทรัพย์ พร้อมเร่งสาวต่อพัวพันพาเด็กหญิงกระทำเสื่อมเสียหรือไม่ ลั่นเจอหลักฐานเรื่องไหนจัดการทันที"/>
  </head>
  <body>
    <article>
      <h1>(ชมคลิป)“ก๊วนเจ๊เพ็ญแจ้ห่ม” เจอก่อน 3 ข้อหา ตร.สาวต่อพัวพันพาเด็กหญิงทำเสื่อมเสียหรือไม่</h1>
      <address><time datetime="2019-11-20T05:56:00+00:00">20 Nov 2019, 05:56</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011519104.JPEG"/>
      </figure>
      <p>
        <b>ลำปาง - ผู้การตำรวจเมืองลำปางตามจี้กรณี “เจ๊เพ็ญแจ้ห่ม” ตั้งก๊วน เบื้องต้นจ่อแจ้ง 3 ข้อหาทั้งทำร้ายร่างกาย บุกรุก กรรโชกทรัพย์ พร้อมเร่งสาวต่อพัวพันพาเด็กหญิงกระทำเสื่อมเสียหรือไม่ ลั่นเจอหลักฐานเรื่องไหนจัดการทันที</b>
      </p>
      <figure>
        <iframe src="https://www.youtube.com/embed/w10cky4_pRg" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011519102.JPEG"/>
      </figure>
      <p>วันนี้ (20 พ.ย.) พล.ต.ต.อนุชา อ่วมเจริญ ผบก.ภ.จ.ลำปาง ได้เดินทางไปติดตามความคืบหน้ากรณีแก๊งเจ๊เพ็ญแจ้ห่มรุมตบเด็กนักเรียนหญิงและก่อเหตุทำร้ายร่างกายประชาชนทั่วไปซ้ำซาก ที่ สภ.แจ้ห่ม โดยมี พ.ต.อ.นพดล ใบเรือ ผกก. และรอง ผกก. รวมถึงเจ้าหน้าที่ตำรวจชุดสืบสวน ให้ข้อมูลความคืบหน้าทางคดี<br/><br/>หลังจากประชุมเสร็จ พล.ต.ต.อนุชาได้กล่าวว่ามาติดตามความคืบหน้าของคดีที่ สภ.แจ้ห่ม รับผิดชอบเกี่ยวกับกรณีที่แก๊งเจ๊เพ็ญไปรุมตบตีเด็กนักเรียน ซึ่งเกิดขึ้นท้องที่ สภ.แจ้ซ้อน แต่ส่วนนั้นก็ให้ สภ.แจ้ซ้อน ดำเนินการไป ส่วน สภ.แจ้ห่มเป็นประเด็นที่ผู้ถูกกล่าวหาร่วมกันทำร้ายร่างกาย และบุกรุกเข้าไปในเคหสถาน-การกรรโชกทรัพย์ <br/><br/>จากคลิปที่ปรากฏตามสื่อและสัมภาษณ์ชาวบ้าน ซึ่ง ผกก.สภ.แจ้ห่มได้ลงพื้นที่ไปติดตามสอบถามกับชาวบ้านในพื้นที่ พร้อมทั้งเชิญผู้ที่เกี่ยวข้องมาสอบสวนให้ปากคำจาอเจ้าหน้าที่ตำรวจเพื่อให้เป็นผู้เสียหายเรียบร้อยแล้ว ซึ่งทางเจ้าหน้าที่ตำรวจเดินหน้าตลอดและจะดำเนินคดีให้ถึงที่สุดไม่ว่าจะพบข้อหาใดๆ ก็ตาม ผู้ที่เกี่ยวข้องก็จะต้องถูกดำเนินคดีทุกราย</p>
      <figure>
        <img src="https://mpics.mgronline.com/pics/Images/562000011519101.JPEG"/>
      </figure>
      <p>เบื้องต้นได้มีการแจ้งข้อกล่าวหาแก๊งเจ๊เพ็ญ 3 ข้อหา คือ ร่วมกันทำร้ายร่างกาย บุกรุก และกรรโชกทรัพย์ ส่วนในการสอบสวนเชิงลึกก็ให้ดำเนินคู่ขนานกันต่อไป หากพบว่ามีผู้ที่ได้รับผลกระทบเสียหายจากผู้ถูกกล่าวหานี้ก็ให้ดำเนินคดีทุกกรณี<br/><br/>ส่วนที่บอกว่ามีการชักจูงเด็กหญิงไปในทางเสื่อมเสียนั้น ขณะนี้พบเพียงว่ามีการเลี้ยงดูปูเสื่อเด็ก และเด็กในสังกัดเจ๊เพ็ญนั้นมีจริง แต่ขณะนี้เด็กเหล่านั้นกระจายกันไปหมดแล้ว แต่จะพาเด็กไปในทางเสื่อมเสีย เสียหายหรือแม้แต่การค้าประเวณีหรือไม่ ขณะนี้ยังไม่ปรากฏ แต่หากการสืบสวนเชิงลึกพบก็ต้องดำเนินการให้ถึงที่สุด <br/><br/>ผบก.ภ.จ.ลำปางได้ฝากถึงผู้ที่ได้รับผลกระทบหรือความเสียหายจากผู้ถูกกล่าวหากลุ่มนี้ขอให้มาให้ข้อมูลต่อเจ้าหน้าที่ตำรวจเพื่อจะได้ดำเนินการทางคดี โดยทางเจ้าหน้าที่ตำรวจพร้อมดูแลเรื่องความปลอดภัยให้ทุกคนไม่ต้องกังวลในเรื่องนี้</p>
      <figure>
        <img src="https://mpics.mgronline.com/pics/Images/562000011519103.JPEG"/>
      </figure>
      <p>ทั้งนี้ จากข้อมูลล่าสุดของเจ้าหน้าที่ตำรวจยังพบว่าเด็กในสังกัดของเจ๊เพ็ญจะแบ่งออกเป็นกลุ่ม คือกลุ่มนักเรียนที่มีเงินจะคอยดูแลเจ๊เพ็ญแลกกับการคุ้มครองเวลามีปัญหาทะเลาะวิวาทกัน ส่วนเด็กอีกกลุ่มที่ยากจนซึ่งส่วนใหญ่จะเป็นเด็กจากพื้นที่สูง จะมีการดูแลและให้ทำงานในลักษณะที่ต่างกัน<br/><br/>นอกจากนี้ ยังพบว่ากลุ่มเจ๊เพ็ญได้มีการจัดทำเสื้อกลุ่ม เป็นเสื้อยึดสีดำสกรีนรูปหน้ากากซามูไรคาบดาบไขว้ และข้อความ “ระดับเสี่ย” นครลำปางรุ่นที่ 1 มาจำหน่ายให้สมาชิกในราคาตัวละ 170 บาท โดยมีสมาชิกสั่งซื้อจำนวนมากกว่า 50 ตัวแล้ว และบางส่วนมีการมัดจำ 100 บาท บางส่วนได้เสื้อแล้ว บางส่วนยังไม่ได้เสื้อ และพบว่าสมาชิกในเฟซบุ๊กของเจ๊เพ็ญมีกว่า 2,000 คนอีกด้วย<br/><br/>ผู้สื่อข่าวได้โทรศัพท์สอบถามไปยัง น.ส.แสงเพ็ญ หรือเจ้เพ็ญ เบื้องต้นไม่ขอให้ข้อมูลในเรื่องนี้เพราะส่วนตัวมองว่าเป็นการทำขึ้นมาสำหรับสมาชิกด้วยความสมัครใจ และทำขึ้นมานานก่อนที่คลิปตบตีนักเรียนและคลิปหลุดออกมาทางโซเชียลฯ อีกอย่างหลายกลุ่มก็มีการทำเสื้อขึ้นมา แต่ไม่เห็นมีใครยกขึ้นมาเป็นประเด็น พร้อมถามว่าทำไมต้องเพ่งเล็งมาที่กลุ่มของตนและตอนนี้ก็ไม่มีการทำเสื้อแล้ว</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111325"/>
      </related>
    </article>
  </body>
</html>