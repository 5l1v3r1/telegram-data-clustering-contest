<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1030857/prosfygiko-poy-tha-dimioyrgithoyn-kleista-kentra-filoxenias-simera-20-11-oi-anakoinoseis"/>
    <meta property="og:site_name" content="Newsbomb"/>
    <meta property="article:published_time" content="2019-11-20T05:38:57+00:00"/>
    <meta property="og:title" content="Προσφυγικό: Πού θα δημιουργηθούν κλειστά κέντρα φιλοξενίας - Σήμερα (20/11) οι ανακοινώσεις"/>
    <meta property="og:description" content="Εντός της ημέρας αναμένεται να ανακοινωθεί το εθνικό σχέδιο αντιμετώπισης για το προσφυγικό από τον κυβερνητικό εκπρόσωπο, Στέλιο Πέτσα και τον υφυπουργό Άμυνας, Αλκιβιάδη Στεφανή."/>
  </head>
  <body>
    <article>
      <h1>Προσφυγικό: Πού θα δημιουργηθούν κλειστά κέντρα φιλοξενίας - Σήμερα (20/11) οι ανακοινώσεις</h1>
      <h2>Εντός της ημέρας αναμένεται να ανακοινωθεί το εθνικό σχέδιο αντιμετώπισης για το προσφυγικό από τον κυβερνητικό εκπρόσωπο, Στέλιο Πέτσα και τον υφυπουργό Άμυνας, Αλκιβιάδη Στεφανή.</h2>
      <address><time datetime="2019-11-20T05:38:57+00:00">20 Nov 2019, 05:38</time> by <a rel="author">Newsroom</a></address>
      <p>Είναι στην ουσία η <b>ολοκληρωμένη πρόταση της κυβέρνησης στον σχεδιασμό που έχει επεξεργαστεί για την αντιμετώπιση της προσφυγικής</b> κρίσης, έπειτα από τις αυξημένες ροές <a href="https://www.newsbomb.gr/tags/tag/21051/metanastes">μεταναστών</a> και <a href="https://www.newsbomb.gr/tags/tag/23919/prosfyges">προσφύγων</a> που έχουν εισέλθει στη χώρα μας τους τελευταίους μήνες.</p>
      <p>Παράλληλα, το Μέγαρο Μαξίμου μετατοπίζει τη στάση του, <b>κάνοντας πιο σκληρή την θέση της κυβέρνησης σε ό,τι αφορά την υποδοχή των μεταναστών και των προσφύγων</b> στα σημεία εισόδου της χώρας είτε από τα χερσαία σύνορα είτε από τη θάλασσα.</p>
      <p>Ανάμεσα στα μέτρα που ξεχωρίζουν, είναι ασφαλώς η <b>δημιουργία προαναχωρισιακών κέντρων κλειστού τύπου που θα φτιαχτούν σε παλαιά στρατόπεδα ή ακίνητα του Δημοσίου τόσο στην ηπειρωτική Ελλάδα, όσο και την νησιωτική</b>, καθώς επίσης και η <b>ενοικίαση διαμερισμάτων και ξενοδοχείων ώστε να φιλοξενηθούν πρόσφυγες</b> που αποχωρούν από τα νησιά και μεταφέρονται στην υπόλοιπη Ελλάδα.</p>
      <h3>Προτεραιότητα οι οικογένειες προσφύγων</h3>
      <p>Προτεραιότητα σύμφωνα με το <b>υπουργείο Προστασίας του Πολίτη</b> έχουν, λόγω χειμώνα, οι οικογένειες και μετά τα μεμονωμένα άτομα. Αυτή ήταν η εντολή του Μιχάλη Χρυσοχοϊδη προς τους 13 Περιφερειάρχες που συναντήθηκαν μαζί του προ ημερών. Ταυτόχρονα η κυβέρνηση θα ανακοινώσει τα <b>κλειστού τύπου κέντρα φιλοξενίας σε νησιά όπως τη Λέρο, τη Κω, τη Σάμο αλλά και σε περιοχές της Πελοποννήσου της Στερεάς και της Βόρειας Ελλάδας, εκτός από τις περιοχές που βρίσκονται ανατολικά στον Έβρο</b>.</p>
      <p>Εξετάζεται η πιθανότητα, <b>αν υπάρχει δυνατότητα, να δημιουργηθούν και δύο νέα κέντρα φιλοξενίας κλειστού τύπου στη Μυτιλήνη και την Χίο</b>, ώστε οι πρώτοι μετανάστες και πρόσφυγες που φτάνουν από τα τουρκικά παράλια, να εξετάζονται εκεί για το αν πληρούν τις προϋποθέσεις για να χαρακτηριστούν πρόσφυγες - διαφορετικά να παραμείνουν στο προαναχωρισιακά κέντρα μέχρι να επιστρέψουν στη χώρα τους ή στη χώρα απ' όπου μπήκαν στην Ελλάδα.</p>
      <h3>Στο ΕΛΚ ο Κυριάκος Μητσοτάκης</h3>
      <p>Ο κ. Μητσοτάκης, ο οποίος από σήμερα θα βρίσκεται στο συνέδριο του ΕΛΚ στο Ζάγκρεμπ, πρόκειται να αναφερθεί στο μείζον θέμα που αντιμετωπίζει η χώρα κατά τις παρεμβάσεις του στα διάφορα προγραμματισμένα πάνελ ομιλητών. Την ίδια ώρα, δίνει προτεραιότητα και στην οικονομία για να αναδείξει τα θετικά της σημεία ώστε η οικονομική πολιτική και το προσφυγικό να μην επηρεάσουν τη συνολική εικόνα της κυβέρνησης.</p>
      <p>Πηγή: <a href="https://www.cnn.gr/news/politiki/story/197959/poy-tha-dimioyrgithoyn-kleista-kentra-filoxenias-prosfygon-simera-oi-anakoinoseis-tis-kyvernisis">Cnn.gr</a></p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/story/1030848/ektakto-deltio-kairoy-sfodri-kakokairia-tin-tetarti-poy-tha-einai-entona-ta-fainomena">Έκτακτο δελτίο καιρού: Σφοδρή κακοκαιρία την Τετάρτη - Πού θα είναι έντονα τα φαινόμενα</a>
      </p>
      <p>
        <a href="https://www.newsbomb.gr/ellada/story/1030849/athina-isxyri-ekrixi-se-katastima-erotikon-eidon-sto-gkazi">Αθήνα: Ισχυρή έκρηξη σε κατάστημα ερωτικών ειδών στο Γκάζι</a>
      </p>
      <related>
        <a href="https://www.newsbomb.gr/ellada/story/1030836/mytilini-yperpsifistike-to-kleisimo-tis-domis-sti-sykamnia"/>
        <a href="https://www.newsbomb.gr/ellada/story/1030814/olometopi-epithesi-tsipra-pyra-kata-tis-nd-gia-poiniko-kodika-prosfygiko-kai-polytexneio"/>
        <a href="https://www.newsbomb.gr/ellada/poll/1026441/pisteyete-oti-exei-xathei-o-elegxos-stin-diaxeirisi-ton-metanasteytikon-roon"/>
      </related>
    </article>
  </body>
</html>