<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/ksu-calls-for-education-band-on-police-lathicharge-against-shafi-parambil.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T05:44:00+00:00"/>
    <meta property="og:title" content="സംസ്ഥാനത്ത് ബുധനാഴ്ച വിദ്യാഭ്യാസ ബന്ദിന് കെഎസ്‌യു ആഹ്വാനം"/>
    <meta property="og:description" content="ഷാഫി പറമ്പില്‍ എംഎല്‍എയ്ക്ക് നേരെയും കെഎസ്‌യു സംസ്ഥാന അധ്യക്ഷൻ കെ.എം.അഭിജിത്തിന് നേരെയും പൊലീസ് നടത്തിയ അക്രമത്തില്‍ പ്രതിഷേധിച്ചാണ് വിദ്യാഭ്യാസ.KSU. Shafi Parambil MLA. Moderation strike. Kerala University. Mullappally Ramachandran. Ramesh Chennithala. Kerala Education strike. strike in kerala.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സംസ്ഥാനത്ത് ബുധനാഴ്ച വിദ്യാഭ്യാസ ബന്ദിന് കെഎസ്‌യു ആഹ്വാനം</h1>
      <address><time datetime="2019-11-20T05:44:00+00:00">20 Nov 2019, 05:44</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ ബുധനാഴ്ച സംസ്ഥാനവ്യാപകമായി വിദ്യാഭ്യാസ ബന്ദ് നടത്താൻ കെഎസ്‌യുവിന്റെ ആഹ്വാനം. ഷാഫി പറമ്പില്‍ എംഎല്‍എയ്ക്ക് നേരെയും കെഎസ്‌യു സംസ്ഥാന അധ്യക്ഷൻ കെ.എം.അഭിജിത്തിന് നേരെയും പൊലീസ് നടത്തിയ അക്രമത്തില്‍ പ്രതിഷേധിച്ചാണ് വിദ്യാഭ്യാസ ബന്ദ്.</p>
      <p>കേരള സർവകലാശാല മോഡറേഷന്‍ തട്ടിപ്പിനെതിരെ നടന്ന നിയമസഭാ മാര്‍ച്ചിനിടെയുണ്ടായ സംഘര്‍ഷത്തിലാണ് ഷാഫി പറമ്പില്‍ എംഎല്‍എയ്ക്ക് പരുക്കേറ്റത്. ഒരു പ്രകോപനവുമില്ലാതെയാണ് പൊലീസ് അടിച്ച് തലപൊട്ടിച്ച് പ്രകോപനം ഉണ്ടാക്കാന്‍ ശ്രമിച്ചതെന്ന് ഷാഫി പറമ്പില്‍ എംഎൽഎ പറഞ്ഞു. അതേസമയം കേരള സർവകലാശാല മോഡറേഷന്‍ തട്ടിപ്പിനെക്കുറിച്ച് ജില്ലാ ക്രൈംബ്രാഞ്ച് അന്വേഷിക്കും. സൈബര്‍ സെല്ലിന്റെ സഹകരണത്തോടെ അന്വേഷണം നടത്താനാണ് ഡിജിപി കമ്മിഷണര്‍ക്ക് നിർദേശം നല്‍കിയത്.</p>
      <p>
        <b>വിദ്യാർഥികളോട് മോദിയുടേയും പിണറായിയുടേയും പൊലീസിന് ഒരേ നയം: മുല്ലപ്പള്ളി</b>
      </p>
      <p>ജെഎൻയുവിലെ വിദ്യാർഥികളെ മോദിയുടെ പൊലീസ് വേട്ടയാടുന്ന അതേ പാതയിലാണ് കേരളത്തിൽ പിണറായി വിജയന്റെ പൊലീസ് വിദ്യാർഥികളോടും ജനപ്രതിനിധികളോടും പെരുമാറുന്നതെന്ന് കെപിസിസി പ്രസിഡന്റ് മുല്ലപ്പള്ളി രാമചന്ദ്രൻ. പൊലീസ് മർദ്ദനത്തിൽ പരുക്കേറ്റ് തിരുവനന്തപുരം മെഡിക്കൽ കോളജ് ആശുപത്രിയിൽ ചികിത്സയിൽ കഴിയുന്ന കെഎസ്‌യു പ്രവർത്തകരേയും ഷാഫി പറമ്പിൽ എംഎൽഎയും സന്ദർശിച്ച ശേഷം മാധ്യമപ്രവർത്തകരോട് പ്രതികരിക്കുകയായിരുന്നു അദ്ദേഹം.</p>
      <p>സമാധനപരമായി സമരം ചെയ്ത കെഎസ്‌യു വിദ്യാർഥികളേയും ഷാഫി പറമ്പിൽ എംഎൽഎയേയും മൃഗീയമായി തല്ലിചതച്ച നടപടി ഒരിക്കലും അംഗീകരിക്കാനാവില്ല. ജനകീയ സമരങ്ങൾക്ക് നേതൃത്വം നൽകിയാണ് അധികാരത്തിലെത്തിയതെന്ന് പറയുന്ന മുഖ്യമന്ത്രി സമരക്കാരോട് അദ്ദേഹത്തിന്റെ പൊലീസ് എന്തിനാണ് ഈ ക്രൂരത കാട്ടിയതെന്ന് വിശദീകരിക്കണം. പൊലീസ് രാജാണ് സംസ്ഥാനത്ത്. ഇതിന്റെ പേരാണ് ഫാസിസം. മോദിയുടെ പിൻഗാമിയായി പിണറായി വിജയൻ മാറി. ശക്തമായ പ്രതിഷേധം കോൺഗ്രസിന്റെ നേതൃത്വത്തിൽ ഉണ്ടാകുമെന്നും മുല്ലപ്പള്ളി പറഞ്ഞു.</p>
      <p>
        <b>പൊലീസിന്റേത് കിരാത നടപടിയെന്ന് പ്രതിപക്ഷനേതാവ്  രമേശ് ചെന്നിത്തല</b>
      </p>
      <p>കേരളാ സർവകലാശാലയിലെ മാര്‍ക്ക് കുംഭകോണത്തില്‍ ജുഡീഷ്യല്‍ അന്വേഷണം ആവശ്യപ്പെട്ട് കെഎസ്‌യു പ്രവര്‍ത്തകര്‍ നടത്തിയ സമരത്തില്‍ പൊലീസ് ഭീകരമായ മര്‍ദ്ദനമുറ അഴിച്ചുവിട്ട സംഭവം കിരാത നടപടിയെന്ന് പ്രതിപക്ഷനേതാവ് രമേശ് ചെന്നിത്തല.</p>
      <p>സമരത്തില്‍ പങ്കെടുക്കാനെത്തിയ ഷാഫി പറമ്പില്‍ എംഎല്‍എ, സമരത്തിന് നേതൃത്വം നല്‍കിയ സംസ്ഥാന പ്രസിഡന്റ് അഭിജിത്ത്, വൈസ് പ്രസിഡന്റ് അബ്ദുല്‍ റഷീദ്, ഭാരവാഹികളായ ജിഹാദ്, ജോമോന്‍, യദുകൃഷ്ണ, അഫ്താബ്, കെഎസ്‌യു, തിരുവനന്തപുരം ജില്ലാ പ്രസിഡന്റ് സെയ്തലവി എന്നിവര്‍ക്കാണ് ലാത്തിച്ചാര്‍ജ്ജില്‍ മര്‍ദ്ദനമേറ്റത്.</p>
      <p>തികച്ചും സമാധാനപരമായി സമരം നടത്തിയ പ്രവര്‍ത്തകര്‍ക്കെതിരെ പൊലീസ് ബോധപൂര്‍വ്വം അക്രമം അഴിച്ചുവിടുകയായിരുന്നു. സംഭവത്തില്‍ കുറ്റക്കാരായ പൊലീസുകാര്‍ക്കെതിരെ കര്‍ശന നടപടി സ്വീകരിക്കണമെന്ന് രമേശ് ചെന്നിത്തല ആവശ്യപ്പെട്ടു.</p>
      <p><b>English Summary:</b> KSU calls for State wide Education Strike on Wednesday<br/> </p>
    </article>
  </body>
</html>