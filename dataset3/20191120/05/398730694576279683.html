<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/swedbank-kan-ha-brutit-mot-usa-sanktioner/"/>
    <meta property="og:site_name" content="DN.SE"/>
    <meta property="article:published_time" content="2019-11-20T05:29:53+00:00"/>
    <meta property="og:title" content="Swedbank kan ha brutit mot USA-sanktioner"/>
    <meta property="og:description" content="Storbanken kan ha brutit mot amerikanska sanktioner mot Ryssland, rapporterar SVT:s Uppdrag granskning."/>
  </head>
  <body>
    <article>
      <h1>Swedbank kan ha brutit mot USA-sanktioner</h1>
      <address><time datetime="2019-11-20T05:29:53+00:00">20 Nov 2019, 05:29</time> by <a rel="author" href="https://www.dn.se/av/andreas-lindberg/" target="_blank">Andreas Lindberg</a></address>
      <p>
        <b>Swedbank kan ha brutit mot USA:s sanktioner mot Ryssland, enligt <a href="https://www.svt.se/special/swedbank/vapenhandlarna/">SVT:s ”Uppdrag Granskning”</a>. Banken ska ha medverkat till miljonöverföringar från svartlistade ryssar till amerikanska mottagare.<br/>– Jag blir bestört och beklämd, säger Swedbanks nye vd Jens Henriksson i programmet.</b>
      </p>
      <p>Banken ska, enligt ”Uppdrag Granskning” ha medverkat till att transaktioner på många miljoner kunnat genomföras mellan personer kopplade till den ryska vapentillverkaren Kalashnikov, trots att amerikanska sanktioner förbjuder det.</p>
      <p>USA har sanktioner mot en lång rad Ryska ministrar, företag och företagsledare. Däribland vapentillverkaren Kalashnikov. Det innebär bland annat att de inte får göra affärer i USA eller handla med amerikansk valuta, och det är bankens uppgift att se till att det inte sker.</p>
      <p><b>Enligt tv-programmet har</b> Kalashnikov sedan de hamnade på den amerikanska sanktionslistan öppnat en fabrik i USA under ett annat bolag, för att kunna kringgå sanktionerna. Ett bolag man tror kontrolleras av den ryska staten.</p>
      <p>Fyra transaktioner ska ha skickats från storägare i ryska Kalashnikov, från bolag i skatteparadis, med hjälp av Swedbank. Överföringarna, varav en på nära tio miljoner kronor, ska sedan ha gått till Bank of America och centrala personer i Kalashnikov USA.</p>
      <p>Enligt ”Uppdrag Granskning” är det dessa affärer som utreds av de amerikanska finansmyndigheterna, från vilka banken riskerar stora böter.</p>
      <p><b>Swedbanks nye vd </b>Jens Henriksson har låtit sig intervjuas i samband med avslöjandet.</p>
      <p>– Jag blir bestört och beklämd. Jag tar den här informationen, jag ser till att den kommer till vår utredning och så får de titta närmare på det. Så tack, säger han i tv-programmet.</p>
      <p>En person som pekas ut i programmet är oligarken Iskander Makhmudov. ”Uppdrag Granskning” har tidigare visat hur han slussat miljarder till skatteparadis genom bolag i Swedbank. Nu tycks han ha en central roll även i dessa affärer.</p>
      <p>Även Aleksej Krivorutjko, Rysslands vice försvarsminister, nämns i sammanhanget. Han var tidigare vd för Kalashnikov och ska ha haft omfattande affärer med personer bakom Kalashnikov USA innan sanktionerna.</p>
      <p><b>Jens Henriksson kan varken</b> bekräfta eller dementera att Iskander Makhmudov varit kund i banken, det får han inte på grund av banksekretessen. Men han står fast vid vad han sade i samband med presentationen av bankens senaste kvartalsrapport. Nämligen att Swedbank i sina egna utredningar inte har hittat några sanktionsbrott.</p>
      <p>– Vi har varit för naiva, hela svenska systemet har varit för naivt. I Sverige har man inte riktigt tagit den här penningtvättproblematiken på allvar, svarar han SVT:s reporter på frågan om hur Swedbank, den svenska folkbanken, kunnat hamna där de nu är.</p>
      <p>Av programmet framgår också att den tidigare ryske ministern Mikhail Abyzov, numera häktad för korruptionsbrott, utnyttjat bankens svagheter i baltikum. Med hjälp av Swedbank har han kunnat slussa motsvarande över sex miljarder kronor till olika skatteparadis. Enligt bankens egna rapporter ska det ha skett utan att någon på banken varken rapporterat eller stoppat transaktionerna.</p>
      <p>Swedbanks aktiekurs backade med drygt 3 procent i den inledande handeln på Stockholmsbörsen.</p>
      <p>
        <a href="https://ext.dn.se/qs/widgets/arkku2.0/stockgraph/?id=39806&amp;security=ewryc">Länk till grafik</a>
      </p>
      <p><a href="https://www.dn.se/ekonomi/estlands-finansinspektion-ser-tecken-pa-brottslighet-hos-swedbank/">Läs mer: Estlands finansinspektion ser tecken på brottslighet hos Swedbank</a> </p>
    </article>
  </body>
</html>