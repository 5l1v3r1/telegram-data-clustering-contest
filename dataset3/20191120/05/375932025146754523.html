<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/kivaras-a-font-piacan-2-1879512/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T05:27:00+00:00"/>
    <meta property="og:title" content="Kivárás a font piacán"/>
    <meta property="og:description" content="A toryk győzelme esetén 12 százalékot ralizhat a brit deviza, a Munkáspárt sikere után viszont beszakadhat a keresztárfolyam."/>
  </head>
  <body>
    <article>
      <h6 class="kicker">Corbyn győzelme visszahozná a bizonytalanságot</h6>
      <h1>Kivárás a font piacán</h1>
      <address><time datetime="2019-11-20T05:27:00+00:00">20 Nov 2019, 05:27</time> by <a rel="author">Topolay Gábor</a></address>
      <h4>A toryk győzelme esetén 12 százalékot ralizhat a brit deviza, a Munkáspárt sikere után viszont beszakadhat a keresztárfolyam.</h4>
      <p>A jövő havi parlamenti választások eredménye határozhatja meg középtávon a font a sorsát. A brit deviza rendkívül érzékenyen reagál a Brexittel kapcsolatos politikai fejleményekre: az idén csaknem 10 százalékos sávban ingadozik az euróval, és 9 százalékosban a dollárral szemben.</p>
      <p>A font már négy napja az euróval szembeni 1,16-os szint, a dollárral szemben pedig az 1,28-os kurzus körül oldalazik, a forgalmi adatokból arra lehet következtetni, hogy a befektetők kivárnak a döntéssel, hogy merre induljanak. A piaci adatok szerint naponta átlagosan 76 ezer ügyletet kötöttek a font-euró piacon az elmúlt kétszáz napban, az elmúlt öt napban viszont már csak átlagosan 67 ezret.</p>
      <aside>A font-dollár piacon még látványosabb a forgalmi üresjárat: a kétszáz napra vetített, napi átlagosan 220 ezer ügylet 140 ezerre esett vissza az elmúlt öt napban.</aside>
      <figure>
        <img src="https://www.vg.hu/wp-content/uploads/2019/11/0001CA2Y0.jpg"/>
        <figcaption>Fotó: Paul ELLIS / AFP</figcaption>
      </figure>
      <p>Elemzők szerint a választások eredményére vár a piac. A HSBC vezető devizapiaci stratégája, David Bloom úgy fogalmazott: még semmi sincs beárazva a fontárfolyamba. A bankház tegnap publikált prognózisa szerint, ha a konzervatív toryk nyerik a választást, tehát ratifikálják Boris Johnson megállapodását, véget érhet a belpolitikai bénultság, és 2020 végére akár az 1,45 eurós szintig ralizhat a deviza. A munkáspárti Jeremy Corbyn győzelme esetén viszont a font az 1,1 eurós szintig gyengülhet, mivel nem tudni, hogy milyen megállapodásról tárgyalna az új kormányfő. A legrosszabbat Bloom szerint az tenné, ha a választásokon sem a Johnson vezette konzervatívok, sem pedig a Corbyn által irányított Munkáspárt nem szerezne többséget, így állandósulna a politikai zűrzavar, felmerülne még egy parlamenti választás réme.</p>
      <blockquote>Ha viszont a politikai huzavona a végéhez ér, a kormányzat költségvetési eszközökkel stimulálhatja a gazdaságot, a jegybank pedig elgondolkozhat az alapkamat-emelésen</blockquote>
      <p>– tette hozzá Bloom.</p>
      <p>
        <i>A <a href="https://www.vg.hu/vilaggazdasag/vilaggazdasag-kulfoldi-gazdasag/kivaras-a-font-piacan-1877907/">teljes cikk</a> a Világgazdaság szerdai számában olvasható</i>
      </p>
    </article>
  </body>
</html>