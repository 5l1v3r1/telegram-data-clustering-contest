<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/balaton-nem-szabad-rovidtavu-erdekek-miatt-felaldozni-a-hosszabb-tavu-ertekeket"/>
    <meta property="og:site_name" content="infostart"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="Balaton: &quot;nem szabad rövidtávú érdekek miatt feláldozni a hosszabb távú értékeket&quot;"/>
    <meta property="og:description" content="Komoly veszélyben van a Balaton vízminősége – nyilatkozta az InfoRádiónak a Balatoni Limnológiai Intézet igazgatója. Jordán Ferenc úgy véli, a társadalom közös érdeke, hogy a döntéshozók és beruházók odafigyeljenek arra, amit a tudomány mond a tó vizének állapotáról."/>
  </head>
  <body>
    <article>
      <h1>Balaton: "nem szabad rövidtávú érdekek miatt feláldozni a hosszabb távú értékeket"</h1>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">Infostart / InfoRádió - Sánta András</a></address>
      <h3>Komoly veszélyben van a Balaton vízminősége – nyilatkozta az InfoRádiónak a Balatoni Limnológiai Intézet igazgatója. Jordán Ferenc úgy véli, a társadalom közös érdeke, hogy a döntéshozók és beruházók odafigyeljenek arra, amit a tudomány mond a tó vizének állapotáról.</h3>
      <p>Augusztus végén, szeptember elején történt egy <a href="https://infostart.hu/tudomany/2019/09/12/a-szakemberek-is-csak-tippelgetik-mi-tortent-a-balatonnal-kepek">nagyon meglepő algavirágzás</a> a Keszthelyi-öbölben, amelynek az okát a mai napig nem értik pontosan a szakértők – ismertette Jordán Ferenc, aki szerint forráshiány miatt nem képesek a Balatont olyan mértékben kutatni, hogy minden folyamatot megértsenek. Az egyébként teljesen érhető ingatlan- és településfejlesztések okán pedig a nádak állapota is romlik, tette hozzá.</p>
      <p>A Limnológiai Intézet igazgatója kiemelte, próbálják azt sugallni, hogy</p>
      <blockquote>amit a tudomány mond a Balatonról, az a közös érdeke mindenkinek.</blockquote>
      <p>Szeretnék elősegíteni azt, hogy egy tiszta vizű, egészséges tavi ökoszisztéma legyen a Balatonban. Amikor azt hangoztatják, hogy túl sok nádast pusztítunk, akkor nem valakik ellen beszélnek feltétlenül, hanem egyszerűen szeretné, hogy a közös tavunk jó állapotban maradjon, vagy még jobb állapotba kerüljön – ismételte meg.</p>
      <p>A nádas nagyon fontos része a tónak – folytatta –, például szerepe van abban, hogy a nagyobb mennyiségű csapadék ne feltétlenül okozzon árvizet, hogy a hullámzás ne erodálja a partot, de nagyon sok élőlény is ott találja meg az élőhelyét. A Balaton egy olyan ökoszisztéma, ahol élőlények élnek, nemcsak ember, és akkor lesz csak tiszta a víz, ha a számtalan természeti folyamat működni képes.</p>
      <p>Ha az alapvető ökológiai folyamatokat nagyon komolyan megzavarjuk, lehet sejteni, hogy</p>
      <p>
        <mark>komoly hatások jöhetnek,</mark>
      </p>
      <p>akár további algavirágzások, akár tömeges halpusztulás. A Balatoni Limnológiai Intézetnek pedig az a dolga, hogy folyamatosan felhívja a döntéshozók figyelmét arra, hogy sokkal jobban kellene a Balatonra vigyázni, és</p>
      <blockquote>nem szabad rövidtávú érdekek miatt feláldozni a hosszabb távú értékeket</blockquote>
      <p>– hangsúlyozta a szakember.</p>
      <p>Az intézet <a href="https://infostart.hu/belfold/2019/11/08/nagy-veszelyre-figyelmeztetnek-a-balatonnal">nem tud megvétózni beruházásokat</a>, ilyen értelemben gyenge a lobbiereje – értett egyet az igazgató, aki azonban reményét fejezte ki, hogy ez a jövőben változni fog. Mindenhol elmondják, amit gondolnak, és próbálnak minél színvonalasabb és megbízhatóbb kutatási eredmények alapján véleményt formálni, tehát nem légből kapott észrevételeket tesznek.</p>
      <p>A tél közeledtével a szakember arra is kitért, hogy a nádasnak jót tesz az aratás, ilyen szempontól jó, hogyha befagy a tó, ami befolyással bír az algák viselkedésére is, sőt, az egész élővilág más dinamikát mutat ilyen esetben. Valószínűleg azonban egyre kevésbé várható, hogy kemény, csípős telek jöjjenek – tette hozzá Jordán Ferenc, aki azt is megjegyezte: az élővilág nagyon ügyesen képes alkalmazkodni a szép lassú változásokhoz, probléma akkor van, ha ezek túl gyorsan következnek be.</p>
      <p>
        <i>Nyitókép: MTI/Varga György</i>
      </p>
      <p>
        <b>Kapcsolódó hang</b>
      </p>
      <p>Veszélyben a Balaton! – Jordán Ferenc, Balatoni Limnológiai Intézet</p>
      <figure>
        <audio src="https://infostart.hu/audio/00005/0000525db.mp3"/>
      </figure>
      <p> </p>
    </article>
  </body>
</html>