<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742611"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="อยู่ไม่ยืด!'เสือเตี้ย'ลา'กิมนาเซีย' หลังคุมได้แค่72วัน"/>
    <meta property="og:description" content="“เสือเตี้ย” ดีเอโก มาราโดนา มีอันต้องพ้นจากเก้าอี้กุนซือ กิมนาเซีย ลา ปลาตา หลังคุมได้แค่ 72 วัน หลังพาทีมทำผลงานย่ำแย่ แถมประธานสโมสรที่ดึงเจ้าตัวมาไม่ได้อยู่กับทีมต่ออีกด้วย "/>
  </head>
  <body>
    <article>
      <h1>อยู่ไม่ยืด!'เสือเตี้ย'ลา'กิมนาเซีย' หลังคุมได้แค่72วัน</h1>
      <address>
        <time datetime="2019-11-20T05:00:00+00:00">20 Nov 2019, 05:00</time>
      </address>
      <p>
        <b>“เสือเตี้ย” ดีเอโก มาราโดนา มีอันต้องพ้นจากเก้าอี้กุนซือ กิมนาเซีย ลา ปลาตา หลังคุมได้แค่ 72 วัน หลังพาทีมทำผลงานย่ำแย่ แถมประธานสโมสรที่ดึงเจ้าตัวมาไม่ได้อยู่กับทีมต่ออีกด้วย </b>
      </p>
      <p>ดีเอโก มาราโดนา ตำนานลูกหนังทีมชาติอาร์เจนตินา มีอันต้องพ้นจากตำแหน่งกุนซือของสโมสร กิมนาเซีย ลา ปลาตา ทีมดังในลีกสูงสุดแดนฟ้าขาวเรียบร้อยแล้ว หลังเพิ่งเข้ามาคุมทีมได้แค่ 72 วันเท่านั้น หลังพาทีมคว้าชัยชนะได้แค่ 3 นัดนับตั้งแต่เข้ามาคุมทีมเมื่อเดือนกันยายนที่ผ่านมา ส่งผลให้ทีมยังคงจมอยู่อันดับ 3 จากท้ายตาราง หลังผ่านไป 13 เกม <br/>    <br/>ก่อนหน้านี้ มีรายงานว่า “เสือเตี้ย” พร้อที่จะอยู่คุม กิมนาเซีย ต่อไป หาก กาเบรียล เปเยกริโน ประธานสโมสรยังอยู่ในตำแหน่ง อย่างไรก็ตาม หัวเรือใหญ่ของสโมสรตัดสินใจไม่ลงชิงเก้าอี้ตัวเดิมในการเลือกตั้งช่วงสุดสัปดาห์นี้ ส่งผลให้ มาราโดนา มีอันต้องพ้นจากตำแหน่งกุนซือไปด้วย โดย เปเยกริโน กล่าวว่า “ผมได้คุยกับ ดีเอโก เมื่อวันก่อน และเขาก็บอกผมว่าถ้าเรายังรวมตัวกันได้ เขาก็จะอยู่ต่อไป แต่มันไม่เกิดขึ้น เราแจ้งให้เขาทราบ และเขาก็ไม่ต้องการคุมทีมต่อ มาราโดนา และ เซบาสเตียน เมนเดซ (ผู้ช่วย) รวมถึงทีมงานของเขาล้วนเป็นคนรักษาคำพูด เรามาด้วยกัน เราก็ต้องไปด้วยกัน”  <br/>    <br/>อย่างไรก็ตาม อดีตกัปตันทีม “ฟ้าขาว” ชุดแชมป์โลก 1986 ยังคงเนื้อหอม หลังมีข่าวว่า โกดอย ครูซ รวมถึง อาร์เจนติโนส จูเนียร์ 2 ทีมดังในลีกสูงสุดของอาร์เจนตินา ต่างสนใจดึงเจ้าตัวไปเป็นกุนซือของทีม แม้ก่อนหน้านี้ “เสือเตี้ย” จะเคยออกมาบอกว่าเขาหวังที่จะได้คุมทีม นีเวลส์ โอลด์ บอยส์ ซึ่งเป็นอดีตต้นสังกัดของตัวเองมากกว่าก็ตาม  <br/><br/>เครดิตภาพ : AFP</p>
    </article>
  </body>
</html>