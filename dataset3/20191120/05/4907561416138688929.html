<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/336-gun-daha-prim-odemelisiniz-2220554"/>
    <meta property="og:site_name" content="Posta"/>
    <meta property="article:published_time" content="2019-11-20T05:01:31+00:00"/>
    <meta property="og:title" content="336 gün daha prim ödemelisiniz"/>
    <meta property="og:description" content="Soru: 11 Mart 1970 doğumluyum. 1 Mart 1993’te SSK’lı olarak işe başladım. 25 Eylül 2001’de işten ayrıldım."/>
  </head>
  <body>
    <article>
      <h1>336 gün daha prim ödemelisiniz</h1>
      <address><time datetime="2019-11-20T05:01:31+00:00">20 Nov 2019, 05:01</time> by <a rel="author">Ekrem Sarısu</a></address>
      <p><b>Soru: </b>11 Mart 1970 doğumluyum. 1 Mart 1993’te SSK’lı olarak işe başladım. 25 Eylül 2001’de işten ayrıldım. 2010 yılından 2014’e kadar isteğe bağlı olarak 1543 gün prim ödedim. 2014’te tekrar sigortalı çalışmaya başladım ve bugüne kadar 924 gün primim bulunuyor.</p>
      <p>1998 ve 2006 doğumlu iki çocuğum var. Doğum borçlanması yapabilir miyim? Ayrıca SGK kayıtlarında 2000’de 360 gün yerine, 330 gün gözüküyor. Yani 30 gün eksik yatmış gözüküyor. Bununla ilgili ne yapmam gerekiyor? ● Mutlu UYAR</p>
      <p><b>Cevap: </b>Sigortalı çalışıp 336 gün daha prim ödeyerek Bağkur’dan sonra SSK’ya ödediğiniz primi 1260 güne tamamlamanız halinde, SSK’dan emekli olmak için 20 yıl sigortalılık süresi, 5600 gün prim ve 49 yaş şartlarına tabi olabilirsiniz.</p>
      <p>1 Mart 1993 ile 25 Eylül 2001 arasında aralıksız prim ödemişseniz, priminiz yeterli olduğundan, Bağkur’dan sonra SSK’ya ödediğiniz primi 1260 güne tamamlayacağınız tarihte emekli olabilirsiniz. Şayet 1 Mart 1993-25 Eylül 2001 arasında aralıksız prim ödememişseniz, toplam priminizi 5600 güne tamamlayacağınız tarihte emekli olabilirsiniz.</p>
      <p>Yaptığınız doğumların tarihlerinden sonraki iki yıllık sürelerde prim ödenmeyen günleri borçlanma hakkınız var. SSK’ya ödeyeceğiniz 336 günün dışında prim eksiğiniz varsa, doğum borçlanmasıyla tamamlayabilirsiniz.</p>
      <p>
        <b>54 YAŞINIZI DOLDURACAKSINIZ</b>
      </p>
      <p><b>Soru: </b>1970 doğumluyum. SSK başlangıç tarihim 15 Mayıs 1994. Toplam 4320 gün prim ödemem var. 420 gün de Bağkur’a prim ödedim. Ne zaman emekli olabilirim? ● Murat TÜRKMEN</p>
      <p><b>Cevap: </b>Emekli olmak için 25 yıl sigortalılık süresi, 5675 gün prim ödeme ve 54 yaş şartlarına tabisiniz. 935 gün daha prim ödeyerek toplam priminizi 5675 güne tamamlamanız şartıyla, 2024’te 54 yaşınızı dolduracağınız tarihte emekli olabilirsiniz.</p>
      <p>Sigorta başlangıç tarihinden önce yaptığınız 18 ay askerlik süreniz varsa borçlanıp 53 yaşınızı dolduracağınız tarihte emekli olmanız da mümkün.</p>
      <p>
        <b>5 MAYIS 2023’TE EMEKLİSİNİZ</b>
      </p>
      <p><b>SORU: </b>5 Mayıs 1970 doğumluyum. Sigorta başlangıç tarihim 13 Ocak 1992. Toplam 9140 gün prim ödemem var. Ne zaman emekli olurum? ● Ercan DEMİRHAN</p>
      <p><b>CEVAP: </b>Emekli olmak için 25 yıl sigortalılık süresi, 5600 gün prim ödeme ve 53 yaş şartlarına tabisiniz. Priminiz yeterli olduğundan bundan sonra prim ödemeseniz de 53 yaşınızı dolduracağınız 5 Mayıs 2023’te emekli olabilirsiniz. Askerliğinizi sigorta başlangıcınızdan önce yapmışsanız, 230 gününü borçlanıp, 52 yaşınızı dolduracağınız tarihte emekli olmanız da mümkün.</p>
      <p>
        <b>VERGİ İNDİRİM HAKKI İLE EMEKLİ OLABİLİRSİNİZ</b>
      </p>
      <p><b>SORU: </b>5 Eylül 1970 doğumluyum. SSK başlangıcım 2 Şubat 2000. Toplam 6200 gün prim ödemem var. Yüzde 50 engelli raporum bulunuyor. 18 ay askerlik borçlanması yaptım. Ne zaman emekli olurum? ● Adem ÜNSAL</p>
      <p><b>CEVAP: </b>Vergi indirim hakkı almanız halinde, 6 Ağustos 2003 tarihi itibarıyla 3 yıldan fazla, 6 yıldan az süredir sigortalı olan vergi indirim hakkı almış 3’üncü derece engelli olarak, emekli olmak için 18 yıl sigortalılık süresi ve 4080 gün prim ödeme şartlarına tabi olursunuz. Aranan şartları sağladığınızdan, vergi indirim hakkı aldığınız tarih itibarıyla emekli olabilirsiniz.</p>
      <p>
        <b>PRİM ÖDEMESENİZ DE EYLÜL 2021’DE EMEKLİLİĞİNİZ MÜMKÜN</b>
      </p>
      <p><b>Soru:</b> 15 Eylül 1969 doğumluyum. SSK başlangıç tarihim Aralık 1988. Toplam 7800 gün primim var. Acaba ne zaman emekli olabilirim? ● Şehmuz EJDERHA</p>
      <p><b>Cevap:</b> Emekli olmak için 25 yıl sigortalılık süresi, 5450 gün prim ödeme ve 51 yaş şartlarına tabisiniz. Priminiz yeterli olduğundan bundan sonra prim ödemeseniz de 51 yaşı dolduracağınız 15 Eylül 2020 tarihinde emekli olabilirsiniz.</p>
    </article>
  </body>
</html>