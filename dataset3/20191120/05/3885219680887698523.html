<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3324784"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-20T05:00:00+00:00"/>
    <meta property="og:title" content="מספר הפניות עלה - אך רוב התיקים נסגרים: נתוני הפגיעות המיניות"/>
    <meta property="og:description" content="מדוח מרכזי הסיוע לנפגעי תקיפה מינית עולה כי נרשמה עלייה של 40% במספר הפניות בהשוואה לשנת 2013, אך רק ב-17% מהתיקים מוגשים..."/>
  </head>
  <body>
    <article>
      <h1>מספר הפניות עלה - אך רוב התיקים נסגרים: נתוני הפגיעות המיניות</h1>
      <address><time datetime="2019-11-20T05:00:00+00:00">20 Nov 2019, 05:00</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700,t_18/1/9/1/7/1917549-46.jpg"/>
        <figcaption>6,220 תיקי עבירות מין והטרדה מינית נפתחו. תחנת משטרה (צילום: ראובן קסטרו)</figcaption>
      </figure>
      <p>כ-51 אלף פניות התקבלו במרכזי הסיוע לנפגעות ולנפגעי תקיפה מינית בשנת 2018 - כך עולה מדוח שפורסם היום (רביעי) על ידי איגוד מרכזי הסיוע לרגל יום המאבק באלימות נגד נשים. מתוך פניות אלה, 12,077 הן פניות חדשות - עלייה של 40% בחמש שנים. הדוח כולל את נתוני מרכזי הסיוע לנפגעות ולנפגעי תקיפה מינית, נתוני המשטרה, נתוני הפרקליטות, נתוני מח"ש, שב"ס וצה"ל.</p>
      <p>נתונים מדאיגים נמצאו בנוגע לתקיפות מיניות בבית ובמקום העבודה. ב-67% מהפניות על פגיעה עד גיל 12, הפוגע הוא בן משפחה וב-60% מהפניות על תקיפה מינית קבוצתית הנפגע או הנפגעת הם בני או בנות 13 עד 18. עוד נמצא כי כשליש מהפגיעות בבגרות התרחשו במסגרת העבודה.</p>
      <p>גם בצה"ל נרשמה עליה במספר הפניות לגורמי המקצוע שמטפלים בתקיפות מיניות ונמצא גם כי אחוז גבוה מהתלונות מדווחות נגד קצינים בדרגות בכירות. לפי נתוני הדוח, בצבא נרשמה עלייה של 15% במספר הפניות ליוהל"ן ונמצא כי 14% מתיקי מצ"ח נפתחו נגד קצינים בדרגת סא"ל, אך אף כתב אישום לא הוגש נגדם.</p>
      <h3>לקריאה נוספת:</h3>
      <p>
        <a href="https://news.walla.co.il/item/3201728">20 שנה לחוק למניעת הטרדה מינית: עליה של 11% בפניות למרכזי הסיוע </a>
        <a href="https://news.walla.co.il/item/3324415"> הכי הרבה ילדים בבית שמש, הכי פחות בתל אביב - וכמה נולדים בשנה? </a>
        <a href="https://news.walla.co.il/item/3323960"> בחיפה מחו נגד האלימות בחברה הערבית: "לא נשלים עם הפשיעה" </a>
        <a href="https://tld.walla.co.il/item/3242677?lm_supplier=16893&amp;lm_bc=18500"> לחצן נייד חדש שיכול להציל את חייכם באירוע לבבי תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/9/5/1/2951860-46.jpeg"/>
        <figcaption>השוואה בין נתוני הפניות לפי סוג פגיעה, בשנת 2013 ובשנת 2018</figcaption>
      </figure>
      <p>במשטרת ישראל נפתחו כ-6,220 תיקי עבירות מין והטרדה מינית ו-83% מתיקי עבירות המין נסגרו בפרקליטות ולא הוגש בהם כתב אישום.</p>
      <p>מחלוקת הנתונים לפי מגדר וגיל, עולה כי 89% מכלל הפניות דיווחו על פגיעות בנשים ו-11% עסקו בפגיעה בגברים. 60% מהפונות והפונים נפגעו כקטינות או קטינים והשיעור הגבוה ביותר של הפניות עסק בפגיעה בבני נוער, כשכ-32% מהפניות עסקו בפגיעה שהתרחשה בין גיל 13 ל-18.</p>
      <p>בנוסף לכך, ב-88% מהמקרים נמצא כי הפונים הכירו את הפוגע. מתוך כלל הפניות ובכל הגילאים נמצא כי 29% נפגעו על ידי בני משפחה ועוד 8% נפגעו על ידי בני הזוג בעבר ובהווה. 23% מהפוגעים הם ידידים, שכנים או מכרים של הנפגע או הנפגעת. 16% נפגעו על ידי קולגות או ממונים במקום העבודה או בצבא. כמו כן, 40% מהפגיעות התרחשו במקום המגורים של הנפגע או הנפגעת, של הפוגע או במגורים המשותפים.</p>
      <figure>
        <img src="https://img.wcdn.co.il/f_auto,w_700/2/9/5/1/2951861-46.jpeg"/>
        <figcaption>סוג הפגיעה בבני ובנות נוער באחוזים</figcaption>
      </figure>
      <p>מהדוח עולה כי קבוצת סיכון משמעותית לפגיעה מינית היא בני ובנות נוער. מספר הפניות על פגיעה מינית קבוצתית כמעט כפול בקרב בנוער ועומד על 7.2% מהפניות. כמו כן, 60% מכלל הפניות על פגיעה מינית קבוצתית, עסקו בפגיעה בנוער - עלייה ביחס לשנים קודמות.</p>
      <p>מבין כלל הפניות על פגיעות מיניות ברשת, ב-60% מהמקרים המדווחים הם נער או נערה. פגיעות אלו מהוות כשלעצמן 11% מהפגיעות בנוער. 9% מהפונים הכירו את האדם הפוגע ברשת ו-16% מהפניות על פגיעה בנוער עסקו באירועים שהתרחשו במוסד חינוכי. 37% מהנוער דיווחו כי נפגעו בידי ידיד או מכר - לרוב על ידי בן נוער ו-8% דיווחו על פגיעה מצד מורה או מדריך.</p>
      <h3>גידול במספר תיקי האונס שנפתחו במשטרה</h3>
      <p>מהנתונים שנמסרו על ידי המשטרה, עולה כי בשנת 2018 נפתחו 6,220 תיקי עבירות מין והטרדה מינית. מניתוח הנתונים עולה כי הגידול החד ביותר חל בתלונות על אונס, הנאמד ב-1,166 יותר תיקים שנפתחו. מדובר בעלייה של 12% ביחס לשנת 2017. לעומת זאת, העלייה הכללית במספר התיקים עומדת על 3% בלבד.</p>
      <p>עוד נמצא כי 81% מהתיקים נפתחו בגין פגיעה בנשים, נערות או ילדות ו-19% בגין פגיעה בגברים, נערים או ילדים. כאשר כמעט במחצית מהתיקים שנפתחים בגין פגיעה מינית, הנפגעות הן קטינות ו-63% מבין הקורבנות בתיקי אונס קבוצתי, הן נערות בגילאי 12-18. בנוסף נמצא כי ב-15% מהתיקים, החשוד הוא קטין וב-30% מהתיקים על פגיעה בנוער, גם הפוגע הוא קטין.</p>
      <figure>
        <img src="https://img.wcdn.co.il/f_auto,w_700/2/9/5/1/2951858-46.jpeg"/>
        <figcaption>השוואה בין כמות התיקים שנפתחו בגין עבירות מין והטרדות מיניות בשנת 2013 ובשנת 2018</figcaption>
      </figure>
      <p>כמו כן, עולה כי קיים פער בדיווח על פגיעות, כשלפי נתוני המשטרה ב-50% מהתיקים, הפוגע הוא אדם זר, לעומת 8.5% בלבד במרכזי הסיוע. נתון דומה מתייחס גם לפגיעת הורה: מנתוני המשטרה עולה כי מדובר ב1.9% מהמקרים, לעומת 10.5% מהפניות על פגיעה למרכזי הסיוע. הפער קיים גם ביחס לפגיעה במוסדות חינוכיים, כשבמרכזי הסיוע מדובר ב-15% מהפניות ובמשטרה 7% מהתיקים עוסקים בפגיעה שהתרחשה במוסד חינוכי.</p>
      <p>בשנת 2018 נפתחו בפרקליטות 4,712 תיקים, מהם 4,036 תיקי עבירות מין ו-626 תיקי הטרדה מינית. 331 תיקים נפתחו על עבירות מין במשפחה ובידי אחראי על חסר ישע. מתוך כמעט 5,000 תיקים שנפתחו, 83% נסגרו בפרקליטות ורק ב-17% מתוכם הוגש כתב אישום. מתוך 3,227 תיקי עבירות מין כנגד 3,559 חשודים שהפרקליטות סגרה ללא כתב אישום, 67% נסגרו בשל חוסר בראיות.</p>
      <p>מתוך 664 התיקים שהיו בתהליכים שיפוטיים בשנה שעברה, 80% נגמרו בהרשעה ו-99.5% מהעררים שהוגשו לפרקליטות על סגירת תיקי עבירות מין והטרדה מינית נדחו. רק ערר אחד התקבל והתיק נשלח להשלמת חקירה.</p>
      <figure>
        <img src="https://img.wcdn.co.il/f_auto,w_700/2/9/5/1/2951862-46.jpeg"/>
        <figcaption>שיעור הגשת כתבי אישום לפי סוג עבירה בשנת 2018</figcaption>
      </figure>
      <p>נתוני שירות בתי הסוהר, מראים כי כחמישית מהאסירים שמרצים עונש בגין עבירות מין, אינם מרצים מאסר ראשון. למעשה, 58% מהאסירים מרצים מאסר שני ומעלה, ו-17% מהאסירים בגין עבירות מין מרצים מאסר חמישי ומעלה. עוד עולה מהנתונים כי רק 48% מהאסירים המרצים מאסר על עבירות מין השתתפו בתוכנית טיפולית המיועדת לפוגעים מינית.</p>
      <p>בשנת 2018 שהו במתקני שב"ס 927 אסירים ועצורים בגין עבירות מין. ירידה של 17% ביחס לשנת 2012, במהלכה שהו במתקני שב"ס 1,123 אסירים ועצורים בגין עבירות אלה. מבין האסירים והעצורים כ-923 גברים בגירים, שתי נשים וחמישה קטינים.</p>
      <figure>
        <img src="https://img.wcdn.co.il/f_auto,w_700/2/9/5/1/2951859-46.jpeg"/>
        <figcaption>פילוח סוגי הפגיעות בכל המינים ובכל הגילאים</figcaption>
      </figure>
      <p>בצה"ל חלה עלייה בכמות הפניות לגורמים המקצועיים המטפלים בפגיעות מיניות ומהנתונים נראית עלייה של 15% בפניות ליוהל"ן. בשנת 2018 הגיעו ליחידת יוהל"ן כ-1,706 פניות הנוגעות לפגיעה מינית לעומת 1,482 בשנה הקודמת, ופי שתיים מבשנת 2013, אז התקבלו 835 פניות. 1,104 מהפניות שדווחו ב-2017 עסקו בפגיעה במסגרת הצבא, ו-602 מהן עסקו בנסיבות אזרחיות.</p>
      <p>מנתוני צה"ל עולה גם כי ב-50% מהפניות, הפוגע הוא חייל בשירות חובה. ב-12% הפוגע הוא קצין, וב-13% מהפניות הוא נגד. כמו כן, ברבע מהפניות הפוגע הוא חייל מילואים, אזרח עובד צה"ל או שזהותו אינה ידועה.</p>
      <p>נתון מטריד שעולה מהדוח הוא שעל אף העלייה הדרמטית בנתוני הפניות ליוהל"ן, בשנת 2018 נפתחו רק 165 תיקי חקירה במצ"ח על עבירות מין. בנוסף, למרות ש-14% מתיקי מצ"ח נפתחו נגד קצינים בדרגת סא"ל ומעלה, אף כתב אישום לא הוגש נגד קצינים בדרגה זו. קצינים מהווים 26% מבין החשודים, אך רק 5% מהנאשמים בפועל. לעומת זאת, חיילים בחובה מהווים רק 45% מהחשודים בתיקי מצ"ח, אך 80% מכתבי האישום מופנים נגדם. בחלק אחר של כוחות הביטחון, נגד שוטרים הוגשו ב-2018 כ-79 תלונות על עבירות מין והטרדה מינית.</p>
    </article>
  </body>
</html>