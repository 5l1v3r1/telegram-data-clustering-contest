<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-revista_presei_business-23502045-business-report-solutie-pentru-tsunamiul-pensii-meserie-platita-bine-inspector-munca-incaseaza-lunar-pana-1-000-euro-stat-domenii-este-cea-mai-mare-lipsa-angajati.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T05:16:00+00:00"/>
    <meta property="og:title" content="Business report: O soluție pentru tsunamiul de la pensii; Meserie plătită bine: un inspector de muncă încasează lunar până la 1.000 de euro la stat; În ce domenii este cea mai mare lipsă de angajați"/>
    <meta property="og:description" content="Haosul din piaţa de energie continuă. Furnizorii de ultimă instanţă de energie electrică nu ar fi contractat, până la această dată, nimic...Volkswagen anunță când va decide dacă va mai"/>
  </head>
  <body>
    <article>
      <h1>Business report: O soluție pentru tsunamiul de la pensii; Meserie plătită bine: un inspector de muncă încasează lunar până la 1.000 de euro la stat; În ce domenii este cea mai mare lipsă de angajați</h1>
      <address><time datetime="2019-11-20T05:16:00+00:00">20 Nov 2019, 05:16</time> by <a rel="author">Gabriela Florea</a></address>
      <p><b>După 11 ani, valoarea tranzacţiilor imobiliare va depăşi un miliard de euro în 2019.</b> Valoarea tranzacțiilor imobiliare din 2019 ar putea depăși după mai mult de zece ani un miliard de euro, dacă ultimele tranzacții despre care se vorbește în piață, se semnează anul acesta. Astfel, după ce mai bine de un deceniu, piața a băltit sub un miliard de euro, anul acesta, dacă preluarea portofoliului office al NEPI Rockcastle se va semna, după cum a anunțat CEO-ul AFI Europe, Doron Klein, și se confirmă achiziționarea Hermes Business Campus de israelienii de la Shikun &amp; Binui, valoarea tranzacțiilor va urca la cel puțin un miliard de euro. Ultima dată când valoarea tranzacțiilor imobiliare a depășit un miliard de euro a fost în 2008, conform <a href="https://www.economica.net/dupa-11-ani-valoarea-tranzactiilor-imobiliare-va-depasi-un-miliard-de-euro-in-2019_176226.html">Economica.net</a> <br/><br/><b>O soluție pentru tsunamiul de la pensii: De ce 1.435 lei tot anul viitor în loc de 1.775 lei de la 1 septembrie 2020 și variantele de indexare.</b> Soluția „ca și cum” reală și strict corectă din punct de vedere matematic este aceea de a acorda banii prevăzuți pentru pensii în bugetul pe 2020 la modul constant, pe toate lunile anului viitor, adică de a acorda exact aceeași sumă de bani dar nu 8 luni la valoarea de 1.265 lei punctul de pensie și 4 luni la valoarea de 1.775 lei, ci 1.435 lei din ianuarie și până în decembrie. Această variantă nu schimbă cu nimic efortul bugetar (cel mult dispunerea lui în timp, cu evitarea unor știri potențial alarmiste privind execuția bugetară, exact înainte de alegerile din toamna viitoare), dar măcar ar pregăti terenul pentru o limitare a pagubelor în 2021, potrivit <a href="https://cursdeguvernare.ro/o-solutie-pentru-tsunamiul-de-la-pensii-de-ce-1-435-lei-tot-anul-viitor-in-loc-de-1-775-lei-de-la-1-septembrie-2020-si-variantele-de-indexare.html">Curs de Guvernare</a>.<br/><br/><b>Angajatorii din România au 55.000 de locuri de muncă vacante. În ce domenii este cea mai mare lipsă de angajați.</b> Numărul locurilor de muncă vacante a fost 55.000 în trimestrul trei al acestui an, nivel similar cu cel din trimestrul anterior, iar industria prelucrătoare a concentrat aproape un sfert din numărul total, respectiv 13.600, potrivit Institutului Naţional de Statistică. Sectorul bugetar a însumat peste 26% din numărul total al locurilor de muncă vacante, cu 6.500 locuri vacante în sănătate şi asistenţă socială, 6.100 locuri vacante în administraţia publică şi 2.000 în învăţământ, scrie <a href="https://incont.stirileprotv.ro/auto/angajatorii-din-romania-au-55-000-de-locuri-de-munca-vacante-in-ce-domenii-se-inregistreaza-cea-mai-mare.html">InCont.ro</a><br/><br/><b>Contoarele inteligente – avantajele prezente şi viitoare de care beneficiază consumatorii de energie electrică. </b>Contoarele inteligente reprezintă noua generaţie de aparate de măsurare a consumului de energie electrică, care va înlocui treptat generaţia veche de contoare, conform planurilor aprobate de către Autoritatea Naţională de Reglementare în domeniul Energiei (ANRE). Contoarele inteligente funcţionează la adevărata capacitate doar când sunt integrate într-un sistem de măsurare inteligentă, care transmite informaţii către un concentrator de date, care le comunică în mod securizat sistemului central, notează <a href="https://adevarul.ro/economie/stiri-economice/contoarele-inteligente-avantajele-prezente-viitoare-beneficiaza-consumatorii-energie-electrica-1_5dd26c185163ec427123a2b8/index.html">Adevărul</a>. <br/><br/><b>Volkswagen anunță când va decide dacă va mai construi noua sa fabrică în Turcia, la care speră și România.</b> Volkswagen analizase mai multe posibile locații pentru noua sa fabrică din Europa de Est, inclusiv România, Serbia și Bulgaria, dar până la urmă grupul german a optat pentru Turcia. În Manisa, la 40 km de orașul Izmir, ar fi urmat să se construiască o uzină cu o capacitate anuală de producție de 300.000 de vehicule, conform <a href="https://www.profit.ro/povesti-cu-profit/auto-transporturi/volkswagen-anunta-cand-va-decide-daca-va-mai-construi-noua-sa-fabrica-in-turcia-la-care-spera-si-romania-19175074">Profit.ro</a> <br/><br/><b>Haosul din piaţa de energie continuă. Furnizorii nu ar fi contractat nimic din energia necesară consumului populaţiei pentru anul 2020.</b> Furnizorii de ultimă instanţă de energie electrică nu ar fi contractat, până la această dată, nimic din cantităţile de energie electrică pe care trebuie să le livreze populaţiei care se află pe piaţa reglementată, potrivit unor surse din piaţă. Situaţia este una normală pentru că furnizorii au acţionat prin prisma OUG 114/20018 şi a reglementărilor ulterioare ale ANRE. Potrivit acestora, furnizarea reglementată se face, până la finalul lui februarie 2022, potrivit <a href="https://www.economica.net/haosul-din-pia-a-de-energie-continua-furnizorii-nu-ar-fi-contractat-nimic-din-energia-necesara-consumului-populatiei-pentru-anul-2020-surse_176556.html">Economica.net</a><br/><br/><b>Meserie plătită bine: un inspector de muncă încasează lunar până la 1.000 de euro la stat. </b>Aproape 1.400 de persoane ocupă în România funcția de inspector de muncă, iar salariile acestora nu sunt deloc rele. Astfel, un inspector cu experiență și cu grad înalt poate să câștige până la 1.000 de euro pe luna. În prezent, 1.375 de persoane sunt inspectori de muncă în structurile din țară noastră. Dintre acesta, 50 activează la nivel central, iar restul în inspectoratele teritoriale de muncă. Dintre aceștia circa 100 de persoane muncesc în cadrul Inspectoratului Teritorial de Muncă București (ITM), scrie <a href="https://www.wall-street.ro/articol/Careers/246950/meserie-platita-bine-un-inspector-de-munca-incaseaza-lunar-pana-la-1-000-de-euro.html">Wall-street.ro</a></p>
    </article>
  </body>
</html>