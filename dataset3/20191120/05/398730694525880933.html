<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/coleman-rekordsnabb-efter-aret-hon-inte-onskar-nagon/"/>
    <meta property="og:site_name" content="DN.SE"/>
    <meta property="article:published_time" content="2019-11-20T05:39:37+00:00"/>
    <meta property="og:title" content="Coleman rekordsnabb efter året hon ”inte önskar någon”"/>
    <meta property="og:description" content="Ändrade inriktning efter axelskadan. OS-finalisten på 200 meter frisim i OS i Rio 2016 satsar på kortare distanser inför nästa sommars OS i Tokyo."/>
  </head>
  <body>
    <article>
      <h1>Coleman rekordsnabb efter året hon ”inte önskar någon”</h1>
      <address><time datetime="2019-11-20T05:39:37+00:00">20 Nov 2019, 05:39</time> by <a rel="author" href="https://www.dn.se/av/malin-fransson/" target="_blank">Malin Fransson</a></address>
      <p>
        <b>Ur den värsta tiden kom den bästa.<br/>Axelskadan tvingade simmaren Michelle Coleman till ett långt tävlingsuppehåll. Det skulle visa sig bli ett lyft för hennes simning.<br/>OS-hoppet har aldrig varit snabbare än den här hösten.<br/>– På något sätt gav uppehållet mig en nytändning. Trots att det var otroligt tufft – och något som jag önskar att ingen annan behöver uppleva – har det gjort att jag är där jag är i dag.</b>
      </p>
      <p>– När jag kom tillbaka hade jag hittat en ny glädje i simningen, och dessutom gav de här månaderna mig tid att bygga upp kroppen ordentligt vilket i sin tur gör att jag i dag kan simma på ett annat sätt.</p>
      <p>– Det är som om mycket grejer i min kropp har fallit på plats. Jag har blivit starkare, och när axeln är bra har jag kunnat föra över den styrkan i vattnet.</p>
      <p>Förra veckans kortbane-SM i Eskilstuna var Michelle Colemans sista tävling för säsongen.</p>
      <p>Hon avslutade den på bästa sätt med två rejäla sänkningar av personbästa både på 50 och 100 meter fritt.</p>
      <p><b>Därmed har hon</b> de senaste månaderna sänkt personbästa på de korta frisimsdistanserna i såväl kortbana som långbana.</p>
      <p>Något som också understryker att skadefria Michelle har ändrat inriktning. Simmaren som i OS i Rio kom sjua på 200 meter fritt satsar nu på de kortare distanserna. Det är på dem som hon ska vara med och slåss i toppen under sommarens OS i Tokyo.</p>
      <p>– Det var Johan (tränaren Wallberg) som först började prata om att vi kanske skulle börja satsa lite mer mot 50 och 100, berättar Michelle Coleman.</p>
      <p>Hon fortsätter med ett leende:</p>
      <p>– Om jag ska vara ärlig tycker jag 50 och 100 fritt är roligare att simma än 200. Kanske för att det känns som en större utmaning, särskilt då 50 meter frisim. Det är en distans som jag egentligen fortfarande inte har riktig kontroll på, men det är också det som gör det spännande och intressant.</p>
      <figure>
        <img src="https://cached-images.bonnier.news/cms30/UploadedImages/2019/11/20/b0832ad7-851a-47ed-b18e-18230c696ac3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Michelle Coleman vann finalen på 100 meter frisim under inomhus-SM i Eskilstuna. Tiden 51,47 var svenskt årsbästa bara 23 hundradelar över Sarah Sjöströms mästerskapsrekord.<cite>Foto: Jonathan Näckstrand/Bildbyrån</cite></figcaption>
      </figure>
      <p><b>I mars</b> <b>förra året</b> meddelade Michelle Coleman att hon skulle ta ett längre tävlingsuppehåll efter att i flera år till och från haft problem med vänster axel.</p>
      <p>Till slut nådde hon en punkt där det inte längre gick att ”lappa och laga”. Michelle fortsatta att träna, men först i slutet av 2018 var hon redo att tävla igen.</p>
      <p>I sommarens VM, dit hon inte kvalade på 200 meter frisim, gjorde hon hyfsade lopp på 50 och 100 meter frisim.</p>
      <p>Några veckor efter VM förvandlades hyfsade lopp till rekordsnabba.</p>
      <p>– Redan för ett år sedan började vi fostra mig mot 50 och 100 meter, men det tar nog tid för kroppen att anpassa sig till mer sprintig simning.</p>
      <p>När världscupsäsongen i långbana inleddes var Michelles personbästa på 50 meter frisim 24,79.</p>
      <p>När den avslutades för knappt två veckor sedan var det 24,26 sedan hon inom loppet av knappt tre månader sänkt det vid sju tillfällen.</p>
      <p>I början av november sänkte hon dessutom sitt två år gamla personbästa på 100 meter frisim med 17 hundradelar när hon simmade på 53,04.</p>
      <blockquote>Redan för ett år sedan började vi fostra mig mot 50 och 100 meter, men det tar nog tid för kroppen att anpassa sig till mer sprintig simning.</blockquote>
      <p>
        <b>Har du helt gjort slut med 200 meter?</b>
      </p>
      <p>– 200 har visserligen följt mig hela livet, och jag tror att jag har stor nytta av det även på de kortare distanserna, men som det känns nu har jag väldigt svårt att se mig simma den distansen i en OS-final till sommaren.</p>
      <p>– Det kanske egentligen alltid har varit 50 och 100 meter frisim som jag har störst fallenhet för, men det är först nu det blev tydligt.</p>
      <p>– Samtidigt har jag lärt mig att man aldrig ska säga aldrig. Mina tider på 50 meter frisim den här hösten visar ju att livet ibland tar nya vägar, fortsätter hon.</p>
      <p>Tränaren Johan Wallberg är också inne på att inget behöver vara för evigt.</p>
      <p>– Även om hon har ändrat fokus behöver det inte innebära att hon helt släpper 200. Ibland kan det vara bra ”för pannbenet ” att simma det som uppladdning inför 100, säger han.</p>
      <figure>
        <img src="https://cached-images.bonnier.news/cms30/UploadedImages/2019/11/19/6503d190-3f2b-4df2-a086-bffcad249990/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Johan Wallberg är huvudtränare på elitcentrat NEC där både Michelle Coleman och Sarah Sjöström tränar.<cite>Foto: Joel Marklund/Bildbyrån</cite></figcaption>
      </figure>
      <p><b>Framgångarna under</b> <b>världscupcirkusen</b> resulterade inte bara i att Michelle simmade hem sammanlagt nästen en miljon kronor, minst lika viktigt var att de gav henne ett ökat självförtroende.</p>
      <p>– När man är precis på gränsen till att vara bland de allra allra bästa är det så oerhört viktigt att tävla ofta mot bra motstånd. Därför var världscupen så viktig för Michelle. Nu har hon gjort det regelbundet, och tiderna visar att det har gett resultat, konstaterar Johan Wallberg.</p>
      <p>Det är med det ökade självförtroendet som Michelle Coleman nu blickar mot OS i Tokyo.</p>
      <p>På onsdag avslutar hon ett tre dagar långt läger på Hasseludden i Nacka där SOK samlat ett 70-tal OS-aktuella idrottare.</p>
      <p>Efter det väntar lite semester efter den hektiska hösten.</p>
      <p>– Jag kommer att ta det lite lugnare i några veckor, innan jag drar i gång med ett nytt större träningsblock.</p>
      <p><b>Under flera år</b> har Michelle tränat i Australien under ett antal vinterveckor. Grundplanen var att hon skulle göra det även den här gången, men nu har hon tänkt om.</p>
      <p>– Jag kommer att stanna kvar hemma i Stockholm. När allt fungerar så bra som det gör här hemma – och jag har hittat en ro i mig själv – vill jag inte åka i väg någonstans, säger Michelle.</p>
      <p>– Jag litar väldigt mycket på Johan (Wallberg) och vill fortsätta på den vägen som vi slagit in på. Vårt samarbete blir bara bättre och bättre. Johan utmanar mig, och pushar mig till att pröva nya saker där jag inte alltid är bekväm, men som gör att jag känner att jag växer och lär mig nya saker, fortsätter Michelle som tränat för Johan Wallberg sedan 2017 då han tog över huvudansvaret för elitcentrat NEC.</p>
      <p>– Det enda som kan bli lite tufft med att stanna i Sverige är väl mörkret, men jag kommer att få ett brejk från det eftersom vi kommer åka på läger både till Thailand i december och till Teneriffa i början av nästa år.</p>
      <p><b>I och med</b> <b>att Michelle Coleman</b> inte tog sig till några individuella finaler under sommarens VM lär hennes namn inte finnas med när SOK, Sveriges olympiska kommitté, under onsdagen presenterar de första OS-uttagna svenska idrottarna.</p>
      <p>Det blir i stället i hemmatävlingen Swim Open i april som Michelle ska visa att hon är given att göra Sarah Sjöström sällskap på sprintdistanserna i frisim i Tokyo.</p>
      <p>Michelle kommer också få en nyckelroll i båda de svenska lagkappslagen 4x100 meter frisim och 4x100 meter medley.</p>
      <details>
        <summary>Fakta. Michelle Coleman</summary>
        <p><b>Född:</b> 31 oktober 1993.</p>
        <p><b>Klubb: </b>Spårvägen.</p>
        <p><b>Tränare:</b> Johan Wallberg.</p>
        <p><b>Främsta meriter:</b> VM-silver på 4x100 meter medley 2015, EM-guld på 4x100 meter fritt 2014, EM-silver på 4x100 meter fritt 2012 och på 4x200 meter fritt och 4x100 meter medley 2014, och EM-brons på 100 meter fritt 2014, OS-sjua på 200 meter fritt 2016.</p>
      </details>
      <p>
        <b>Läs mer:</b>
      </p>
      <p><a href="https://www.dn.se/sport/tvabarnsmamman-kan-vara-den-saknade-os-lanken/">Ida Marko-Varga kan vara den saknade OS-länken</a> </p>
      <p>
        <a href="https://www.dn.se/sport/alshammar-att-kanna-att-du-inte-duger-paverkar-dig/">Alshammar: Att känna att du inte duger påverkar dig</a>
      </p>
    </article>
  </body>
</html>