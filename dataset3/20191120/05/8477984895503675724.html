<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/gehlot-says-pm-modi-bjp-should-stop-imagining-that-congress-will-be-wiped-off-01691053.html?ref=fbo"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-20T05:42:30+00:00"/>
    <meta property="og:title" content="बयान / मोदी और भाजपा को यह सोचना बंद कर देना चाहिए कि कांग्रेस का देश से सफाया हो जाएगा: गहलोत"/>
    <meta property="og:description" content="राजस्थान के मुख्यमंत्री अशोक गहलोत ने कहा- कांग्रेस का डीएनए देश की संस्कृति और मूल्यों से मेल खाता है विदेशों में मोदी को जो सम्मान मिलता है, यह 70 सालों की कांग्रेस की उपलब्धि की वजह से है: गहलोत | राजस्थान के मुख्यमंत्री Ashok Gehlot ने मंगलवार को कहा कि Prime Minister Narendra Modi और भाजपा को यह सोचना बंद कर देना चाहिए कि भारत से Congress का सफाया हो जाएगा"/>
  </head>
  <body>
    <article>
      <h1>बयान / मोदी और भाजपा को यह सोचना बंद कर देना चाहिए कि कांग्रेस का देश से सफाया हो जाएगा: गहलोत</h1>
      <address><time datetime="2019-11-20T05:42:30+00:00">20 Nov 2019, 05:42</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/20/0521_modi-gahlot.jpg"/>
        <figcaption>प्रधानमंत्री नरेंद्र मोदी और राजस्थान के मुख्यमंत्री अशोक गहलोत।</figcaption>
      </figure>
      <ul>
        <li>राजस्थान के मुख्यमंत्री अशोक गहलोत ने कहा- कांग्रेस का डीएनए देश की संस्कृति और मूल्यों से मेल खाता है</li>
        <li>विदेशों में मोदी को जो सम्मान मिलता है, यह 70 सालों की कांग्रेस की उपलब्धि की वजह से है: गहलोत</li>
      </ul>
      <h3>Dainik Bhaskar</h3>
      <p>Nov 20, 2019, 11:12 AM IST</p>
      <p><b>नई दिल्ली</b>. राजस्थान के मुख्यमंत्री अशोक गहलोत ने मंगलवार को कहा कि प्रधानमंत्री नरेंद्र मोदी और भाजपा को यह सोचना बंद कर देना चाहिए कि भारत से कांग्रेस का सफाया हो जाएगा। उन्होंने कहा कि पार्टी का डीएनए देश के संस्कृति और मूल्यों से मेल खाता है। लोगों को यह बात समझ आने लगी है कि भाजपा नेता क्या कहते हैं और क्या करते हैं। जनता ने उन्हें खारिज करना शुरू कर दिया है।</p>
      <p>दिल्ली में गहलोत ने संवाददाताओं के साथ बातचीत में कहा कि मोदी और गृह मंत्री अमित शाह कांग्रेस मुक्त भारत के बारे में बात करते थे। लेकिन गुजरात विधानसभा चुनावों के बाद कर्नाटक, राजस्थान, मध्य प्रदेश, छत्तीसगढ़ और हाल ही में महाराष्ट्र और हरियाणा में चुनाव हुए, जहां लोगों ने उन्हें सबक सिखाया है।</p>
      <p>गहलोत ने यह भी कहा कि कांग्रेस ने भारत को आजादी दिलाई। जवाहर लाल नेहरू जैसे पार्टी के नेता जेल गए। महात्मा गांधी के नेतृत्व में हमने संघर्ष किया। देश की जो वर्तमान स्थिति है, वह कांग्रेस के योगदान के कारण है। मोदी जब विदेशों में जाते हैं तो उन्हें जो सम्मान मिलता है, यह पिछले 70 सालों की उपलब्धि के कारण है।</p>
      <p>
        <b>लोग जल्द ही भाजपा का साथ छोड़ेंगे: गहलोत</b>
      </p>
      <p>उन्होंने कहा कि लोगों को देश की अर्थव्यवस्था की हालत पता है। लोग रोजगार खो रहे हैं, व्यापार प्रभावित हो रहा है। जनता इसे कितना बर्दाश्त करेगी। हम सभी राष्ट्रवादी हैं, लेकिन जिस तरह से वे (मोदी) प्रोजेक्ट कर रहे हैं और काम कर रहे हैं, लोग अब उनका साथ छोड़ देंगे।</p>
      <p>
        <b>स्थानीय निकाय चुनाव में कांग्रेस की 965 वार्ड में जीत</b>
      </p>
      <p>राजस्थान में मंगलवार को 49 शहरी स्थानीय निकाय चुनाव के रिजल्ट घोषित हुए। इस पर गहलोत ने कहा कि परिणाम उम्मीद के मुताबिक थे। लोगों ने सरकार के कामकाज और पार्टी में विश्वास को दोहराया है। कांग्रेस ने शहरी स्थानीय निकायों में 2,105 में से 965, जबकि भाजपा 736 वार्ड में जीती।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip2.png"/>
      </figure>
    </article>
  </body>
</html>