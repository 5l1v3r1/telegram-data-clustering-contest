<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/volker-zminiv-chastinu-svidchen-u-spravi-pro-impichment-trampa-641084.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T05:59:31+00:00"/>
    <meta property="og:title" content="Волкер змінив частину свідчень у справі про імпічмент Трампа"/>
    <meta property="og:description" content="Волкер назвав «теорією змови» твердження, що Джо Байден мав корупційні зв’язки з Україною на посаді віцепрезидента"/>
  </head>
  <body>
    <article>
      <h1>Волкер змінив частину свідчень у справі про імпічмент Трампа</h1>
      <address>
        <time datetime="2019-11-20T05:59:31+00:00">20 Nov 2019, 05:59</time>
      </address>
      <h4>Волкер назвав «теорією змови» твердження, що Джо Байден мав корупційні зв’язки з Україною на посаді віцепрезидента</h4>
      <p>Колишній спецпредставник США по Україні Курт Волкер разом із колишнім високопосадовцем Ради національної безпеки Тімом Моррісоном протягом п'яти годин 19 листопада свідчили в Палаті представників Конгресу в справі про імпічмент.</p>
      <p>Як виглядає, під час публічних слухань Волкер змінив частину попередніх свідчень, <a href="https://glavcom.ua/news/tramp-skarzhivsya-volkeru-na-vtruchannya-ukrajini-v-amerikanski-vibori-637965.html">які він дав у закритому режимі.</a></p>
      <p>Зокрема, він заявив, що нещодавно зрозумів: українська енергетична компанія «Бурізма» пов’язана з сином провідного політика-демократа Гантером Байденом.</p>
      <p>
        <a href="https://glavcom.ua/news/volker-ne-povyazuvav-zatrimku-viyskovoji-dopomogi-ukrajini-z-rozsliduvannyami-po-baydenu-641058.html">Волкер відокремлює розслідування щодо «Бурізми», яке, за його словами, було б «доцільним», і щодо Байденів, яке він вважає «неприйнятним».</a>
      </p>
      <p>Крім того, він назвав «теорією змови» твердження, що Джо Байден мав корупційні зв’язки з Україною на посаді віцепрезидента.</p>
      <p>«Я знаю віцепрезидента Байдена вже 24 роки. Він чесна людина, і я поважаю його», – сказав Волкер.</p>
      <p>Свідчення Волкера стосувалися зустрічі 19 липня з особистим адвокатом Трампа Руді Джуліані. Того дня вони обговорювали роль Джо Байдена як віцепрезидента в час, коли його син був членом правління «Бурізми».</p>
      <p>На запитання про майже 400 мільйонів доларів військової допомоги, виділення яких Україні затримував Трамп, Волкер відповів, що виступав проти будь-яких затримок із надання такої допомоги.</p>
      <p>Раніше, 4 листопада, <a href="https://glavcom.ua/news/u-ssha-oprilyudnili-stenogramu-svidchen-dvoh-svidkiv-u-spravi-pro-impichment-trampa-637661.html">було оприлюднено стенограми свідчень експосла США в Україні Марі Йованович та колишнього старшого радника Державного секретаря Майкла Маккінлі.</a></p>
      <p>Як відомо, Дональд Трамп вважає, що інформатор, чиї повідомлення привели до запуску процедури імпічменту, <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html">повинен показати себе.</a></p>
      <p>Працівник розвідки, чия скарга призвела до розслідування у Палаті представників імпічменту президента Трампа, готовий відповідати на письмові запитання республіканців.</p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <footer>Джерело: <a href="http://www.radiosvoboda.org/">Радіо Свобода</a></footer>
      <related>
        <a href="https://glavcom.ua/news/zerkal-poyasnila-shcho-chekaje-na-rosiyu-u-razi-ostatochnogo-prograshu-u-sudi-oon-641077.html"/>
        <a href="https://glavcom.ua/news/volker-ne-povyazuvav-zatrimku-viyskovoji-dopomogi-ukrajini-z-rozsliduvannyami-po-baydenu-641058.html"/>
        <a href="https://glavcom.ua/news/u-senati-ssha-zayavili-shcho-ne-pidtrimayut-impichment-trampa-641049.html"/>
      </related>
    </article>
  </body>
</html>