<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sjuaringens-bonn-rorer-tusenvis/71839237"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T05:26:49+00:00"/>
    <meta property="og:title" content="Sjuåringens bønn rører tusenvis"/>
    <meta property="og:description" content="- Kan vi få et hjem til jul? Og litt mat?"/>
  </head>
  <body>
    <article>
      <h1>Sjuåringens bønn rører tusenvis</h1>
      <h2>- Kan vi få et hjem til jul? Og litt mat?</h2>
      <address><time datetime="2019-11-20T05:26:49+00:00">20 Nov 2019, 05:26</time> by <a rel="author">Marthe Ihle</a></address>
      <p>Ei sju år gammel jente sendte denne måneden et brev til julenissen, men noen ønsker som rører tusenvis.</p>
      <p>- Kjære julenissen. Kan du hjelpe? innleder jenta.</p>
      <p>
        <b>- Kan vi få et hjem til jul? Mamma vil at vi alle skal være sammen. Kan du gi oss litt mat, og kan jeg få en fin dukke til jul? Tusen takk.</b>
      </p>
      <h3>- Lei meg</h3>
      <p>Slik lyder teksten i brevet, som ble åpnet av Gerard Woodhouse ved samfunnshuset i Liverpool, England.</p>
      <p>- Jeg ble så lei meg av å lese det, sier han til <a href="https://www.bbc.com/news/uk-england-merseyside-50464534">BBC</a>.</p>
      <p>Senteret skal for kort tid siden ha startet julepyntingen. Det var da de satte opp en postboks i kafeen i bygget, der barn kunne legge inn sine juleønsker.</p>
      <p>
        <b>- Jeg kjenner disse barna, og det er ikke riktig at de bekymrer seg for jula, sier Woodhouse.</b>
      </p>
      <p>Ifølge ham bor denne jenta og søsknene for tida sammen med en slektning. Brevet kom ikke overraskende på Woodhouse, da han mener ingen er der for å ta seg av barna som er innom senteret.</p>
      <p>- For et par uker siden satte vi oss ned med flere av barna. En sa at han «bare ønsket å være varm» i jula. Barna vet at foreldrene ikke har råd til gaver. Vi ser alt dette på nært hold, og det er veldig opprørende.</p>
      <h3>Fotballstjerne vil hjelpe</h3>
      <p>Ifølge <a href="https://www.liverpoolecho.co.uk/news/liverpool-news/football-star-child-father-christmas-17277713">Liverpool Echo</a> har nå tusenvis av mennesker henvendt seg til senteret for å hjelpe fram mot jul.</p>
      <p>Shirley Marshall ved samfunsshuset sier at de er overveldet over all støtten de har fått etter at de publiserte brevet på flere av sine kontoer i sosiale medier, der den har fått enorm oppmerksomhet.</p>
      <p>
        <b>- Vi er overøst av henvendelser fra mennesker som ønsker å jobbe frivillig og lage mat, kjøpe nye leker eller bare gi donasjoner, sier hun.</b>
      </p>
      <p>Ifølge Liverpool Echo skal blant annet en «lokal fotballstjerne» ha meldt seg etter at brevet ble publisert. Overfor avisa kaller han det «en skam» at barn har det sånn. Han ønsker imidlertid ikke å bli navngitt.</p>
    </article>
  </body>
</html>