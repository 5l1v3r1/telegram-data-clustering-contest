<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/verslininkus-ragins-atsisakyti-plastiko1-1751074/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T05:01:00+00:00"/>
    <meta property="og:title" content="Verslininkus ragins atsisakyti plastiko"/>
    <meta property="og:description" content="Reklama"/>
  </head>
  <body>
    <article>
      <h1>Verslininkus ragins atsisakyti plastiko</h1>
      <address><time datetime="2019-11-20T05:01:00+00:00">20 Nov 2019, 05:01</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Vasarą Neringai pabandžius atsisakyti plastiko tokiu pavyzdžiu ketina pasekti ir uostamiestis. Klaipėdos verslininkams bus siūloma kaip įmanoma labiau mažinti plastiko naudojimą kavinėse.</b>
      </p>
      <p>Antradienį trumpai apie tai diskutavusi Klaipėdos smulkiojo ir vidutinio verslo taryba nusprendė suformuoti užklausą organizacijoms, kurioms priklausantys verslininkai galėtų šiuo klausimu pateikti savo nuomonę ir argumentus.</p>
      <p>"Mano manymu, tai apima ne tik senamiesčio verslininkus. Senamiestis pasirinktas motyvuojant tuo, kad jame yra daugiau kavinių ir galėtume gauti išsamesnį atsakymą. Gavę medžiagą galėtume kurti rekomendacijas", - sakė Tarybos narys, Smulkiojo ir vidutinio verslo tarybos pirmininkas Vytis Radvila.</p>
      <p>Jam pritarė Klaipėdos apskrities darbdavių asociacijos viceprezidentas Aras Mileška. "Taip verslininkams bus proga prisijungti, kai pamatys, kad sprendžiamas vienas ar kitas klausimas", - teigė A. Mileška.</p>
      <p>
        <i>Vasarą atsisakyti plastiko buvo bandoma Neringoje. Joje savaitę vyko akcija "Ne - plastiko bangai". Ji skatino savaitę nenaudoti jokio vienkartinio plastiko.</i>
      </p>
      <p>Tąkart Neringos vicemeras Narūnas Lendraitis sakė, kad tai ne vienkartinė akcija - bus siekiama vykdyti edukaciją ugdymo įstaigose, apie tai diskutuoti su verslo atstovais.</p>
      <p>Reklama</p>
      <p>BNS priminė, kad nuo 2021-ųjų vidurio ES bus draudžiama tiekti rinkai plastikinius ausų krapštukus, stalo įrankius, lėkštes, šiaudelius, gėrimų maišiklius, oro balionėlių lazdeles, taip pat iš aerobiškai skaidaus plastiko pagamintus vienkartinius gaminius ir maisto tarą, gėrimų indelius ir jų dangtelius, pagamintus iš polistireninio putplasčio.</p>
    </article>
  </body>
</html>