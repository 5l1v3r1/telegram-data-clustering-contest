<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ugur-alkapar/cmylmz-mizahi-2220553"/>
    <meta property="og:site_name" content="Posta"/>
    <meta property="article:published_time" content="2019-11-20T05:00:26+00:00"/>
    <meta property="og:title" content="CMYLMZ mizahı"/>
    <meta property="og:description" content="Cem Yılmaz’ın gösterisine gidenler hep aynı şeyi söylüyor: “Güldük ama eskisi gibi değil.” Komedyenin yıllarca bize kahkahalar attıran o ‘Türkler uzayda’, ‘tuvalet kapısında sevgilisini bekleyen erkek’ gibi şakaları geldi aklıma."/>
  </head>
  <body>
    <article>
      <h1>CMYLMZ mizahı</h1>
      <address><time datetime="2019-11-20T05:00:26+00:00">20 Nov 2019, 05:00</time> by <a rel="author">Uğur Alkapar</a></address>
      <p>Cem Yılmaz’ın gösterisine gidenler hep aynı şeyi söylüyor: <b>“Güldük ama eskisi gibi değil.”</b> Komedyenin yıllarca bize kahkahalar attıran o<b> ‘Türkler uzayda’, ‘tuvalet kapısında sevgilisini bekleyen erkek’</b> gibi şakaları geldi aklıma. Sıradan bir yaşam süren genç bir mizahçının, hayatın içinden anlattıkları bize yakın geliyordu.</p>
      <p>Ama şimdi, Levent’te bir villada yaşayan, yazları lüks tekneyle gezen, servet sahibi, sanat koleksiyoneri Cem Yılmaz’ın hikayelerini dinliyoruz. E tabii doğal olarak bize dair çok az şey buluyoruz, daha az gülüyoruz. Artık Cem Yılmaz’ın her şeye kızması, birilerine laf çakması da bir gerginlik yaratıyor. Komedi bunu kaldırmıyor.</p>
      <h3>Çölde vaha</h3>
      <p>Geçen hafta sonu Zorlu PSM’de Mix Festival vardı. PSM, şehrin göbeğinde, gürültüyle ilgili sorunsuz bir mekan olması nedeniyle elektronik müzik etkinliklerinin bir numaralı adresi artık. İrili ufaklı sahneleriyle hem büyük isimleri hem de sınırlı kitleye hitap eden alternatif müzisyenleri de konuk edebilmesi büyük bir artı. Umarım gençler çölde bir vaha demenin yanlış olmayacağı PSM’nin değerini biliyorlardır.</p>
      <h3>Tango zamanı</h3>
      <figure>
        <img src="https://i.pstimaj.com/img/75/640x0/5dd4d7e666a97ce6b90a0351"/>
      </figure>
      <p>PSM demişken 23-24 Kasım tarihlerinde tangonun dünya şampiyonları İstanbul’a geliyor. <b>‘I am Tango’ </b>adlı şovda dünyanın en iyi 10 tangocusu yer alıyor. Zaten şehirde bir milonga çılgınlığı sürüyor. Her akşam tangocular bir araya gelip bir yerlerde dans esiyor. Milonga o partilerin adı. Bunlara giden bir kız arkadaşıma ilk sorduğum, kadınların tanımadıkları erkeklerle dans etmekten rahatsız olup olmadıklarıydı. Arkadaşım rastladığı partnerlerin hep kibar ve bakımlı olduğunu, zaten öyle olmayanların adının çıktığını ve kimsenin onlarla dans etmek istemediğini açıkladı. Nadiren de olsa karşılaşılan taciz durumlarında ise o dansçı aforoz ediliyor ve milongalara kabul edilmiyormuş.</p>
      <h3>Şaşırtan teknoloji</h3>
      <p>Ses ürünleri markası Sennheiser geçen perşembe Beşiktaş’taki W Hotel’de bir oda partisi yaptı. O gece teknoloji yazarları, ‘audiofil’ denilen sesseverler ve benim gibi her şeye meraklı tipler bir araya geldi, sohbetler edildi. Markanın insanı hayrete düşüren ve tek parça bir speaker’dan sinema salonundaki gibi sesler çıkarabilen sistemi bizi şok etti. Bakalım teknoloji bizi daha ne kadar şaşırtmaya devam edecek.</p>
      <h3>Mini ajanda</h3>
      <p>● Çolpan İlhan&amp;Sadri Alışık Tiyatrosu’nun sahnelediği ‘Esaretin Bedeli’ 20 Kasım’da Beylikdüzü’nde, 29 Kasım’da Adana, 30 Kasım’da Gaziantep’te, 26 ve 27 Aralık’ta İstanbul’da sahnelenecek.</p>
      <p>● Başrollerini Hatice Aslan ve Hande Soral’ın oynadığı ‘Dali’nin Kadınları’ 5 Aralık’ta Trump Kültür ve Gösteri Merkezi’nde, 12 Aralık’ta KKM Gönül Ülkü ve Gazanfer Özcan Sahnesi’nde, 20 Aralık’ta Sefaköy Kültür ve Sanat Merkezi’nde, 23 Aralık’ta Ataköy Yunus Emre Kültür Merkezi’nde sahneleniyor.</p>
      <p>● 90’larda çıkıp da şöhretini hala devam ettirmeyi başaran az sayıdaki müzisyenden biri olan Teoman İstanbul Blue Night sponsorluğunda bu akşam IF Performance Hall Beşiktaş sahnesinde olacak. Beşiktaş’ta güzel bir kitleyle iyi bir konser dinlemek isteyenler kaçırmasın.</p>
      <p>● 13-14 Aralık tarihlerinde Palandöken’de düzenlenecek olan kış gençlik festivali Icebreak’te Happy Hour, After Ski, Lobi ve Gece Etkinlikleri Polat Erzurum Resort’te kurulacak 3 farklı sahnede gerçekleşecek.</p>
      <p>13 Aralık Cuma günü Ceza, Anıl Piyancı ve Deeperise; 14 Aralık Cumartesi Pera, Mor ve Ötesi konser verecek. Festival Abdullah İnal’ın DJ performansı kapanacak.</p>
    </article>
  </body>
</html>