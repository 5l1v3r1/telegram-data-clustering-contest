<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2821563-vinahidnica-bioplastiku-otrimala-miznarodnu-premiu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T05:45:00+00:00"/>
    <meta property="og:title" content="Винахідниця біопластику отримала міжнародну премію"/>
    <meta property="og:description" content="24-річна британка Люсі Г'юз отримала міжнародну премію в галузі промислового дизайну Джеймса Дайсона (James Dyson Award) за винахід пластика, що розкладається природним шляхом."/>
  </head>
  <body>
    <article>
      <h1>Винахідниця біопластику отримала міжнародну премію</h1>
      <h2>24-річна британка Люсі Г'юз отримала міжнародну премію в галузі промислового дизайну Джеймса Дайсона (James Dyson Award) за винахід пластика, що розкладається природним шляхом.</h2>
      <address>
        <time datetime="2019-11-20T05:45:00+00:00">20 Nov 2019, 05:45</time>
      </address>
      <p>Про це повідомляє <a href="https://www.bbc.com/ukrainian/news-50476209?xtor=AL-73-%5Bpartner%5D-%5Bmeta.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D&amp;ocid=socialflow_twitter">ВВС</a>.</p>
      <p>"Молода винахідниця винайшла спосіб виробляти біорозкладний пластик з відходів рибної індустрії. Придуманий нею матеріал називається MarinaTex. На конкурсі Г'юз обійшла 1077 учасників з усього світу і отримала нагороду у 30 тис. фунтів (940 тисяч гривень)", - йдеться в повідомленні.</p>
      <p>Вона вивчала інженерний дизайн в Університеті Сассекса, і матеріал, який отримав премію, став її дипломним проєктом. Університет, в якому навчається дівчина, отримав 5 тис. фунтів (157 тисяч гривень).</p>
      <p>На відміну від більшості інших видів біопластика, винайдений Люсі Г'юз MarinaTex розкладається за звичайних температур. Це означає, що люди зможуть утилізувати його в компості біля будинку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2816839-rada-zrobila-krok-do-zmensenna-plastikovih-paketiv-u-magazinah.html">Рада зробила крок до заборони пластикових пакетів у магазинах</a>
      </blockquote>
      <p>Згідно зі звітом ООН, 27% відходів від виловленої людьми риби взагалі не використовується.</p>
      <p>MarinaTex бере ці відходи і поєднує їх, зокрема, з червоними водоростями, щоб створити альтернативу пластику, що не розкладається.</p>
      <p>Міжнародну премію Джеймса Дайсона вручають з 2004 року. У правилах конкурсу зазначено, що учасники повинні створити щось, що допомагає впоратися з однією з глобальних проблем.</p>
    </article>
  </body>
</html>