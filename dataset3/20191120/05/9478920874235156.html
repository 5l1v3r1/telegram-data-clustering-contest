<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/florina/ekdiloseis-se-florina-kai-amyntaio-gia-tin-kafe-arkoyda/"/>
    <meta property="og:site_name" content="ert.gr"/>
    <meta property="article:published_time" content="2019-11-20T05:38:39+00:00"/>
    <meta property="og:title" content="Εκδηλώσεις σε Φλώρινα και Αμύνταιο για την καφέ αρκούδα"/>
    <meta property="og:description" content="To Εμπορικό και Βιομηχανικό Επιμελητήριο Φλώρινας, ο Δήμος Αμυνταίου, η εταιρεία Συμβούλων Lever A.E, και η Περιβαλλοντική Οργάνωση ΚΑΛΛΙΣΤΩ πρόκειται να διοργανώσουν δύο ενημερωτικές εκδηλώσεις με στόχο την προώθηση του Τοπικού Σήματος για την «Καφέ Αρκούδα» στις επιχειρήσεις της περιοχής των Δήμων Αμυνταίου και Φλώρινας και την ενημέρωσή τους ως προς τις διαχειριστικές πρακτικές για τις περιπτώσεις εμφάνισης αρκούδας σε περιοχές ανθρώπινης δραστηριότητας ή κατοικίας."/>
  </head>
  <body>
    <article>
      <h1>Εκδηλώσεις σε Φλώρινα και Αμύνταιο για την καφέ αρκούδα</h1>
      <address><time datetime="2019-11-20T05:38:39+00:00">20 Nov 2019, 05:38</time> by <a rel="author">ΣΟΦΙΑ ΖΟΥΖΕΛΗ</a></address>
      <p>To Εμπορικό και Βιομηχανικό Επιμελητήριο Φλώρινας, ο Δήμος Αμυνταίου, η εταιρεία Συμβούλων Lever A.E, και η Περιβαλλοντική Οργάνωση ΚΑΛΛΙΣΤΩ πρόκειται να διοργανώσουν δύο ενημερωτικές εκδηλώσεις με στόχο την προώθηση του Τοπικού Σήματος για την «Καφέ Αρκούδα» στις επιχειρήσεις της περιοχής των Δήμων Αμυνταίου και Φλώρινας και την ενημέρωσή τους ως προς τις διαχειριστικές πρακτικές για τις περιπτώσεις εμφάνισης αρκούδας σε περιοχές ανθρώπινης δραστηριότητας ή κατοικίας.</p>
      <p>Οι εκδηλώσεις θα λάβουν χώρα ως εξής:</p>
      <p>Στο Αμύνταιο,την Παρασκευή 29 Νοεμβρίου 2019, ώρα 12:00 μ.μ., Αίθουσα Πνευματικού Κέντρου Αμυνταίου,</p>
      <p>Στη Φλώρινα, την Τετάρτη 11 Δεκεμβρίου 2019, ώρα 05:00 μ.μ., Αίθουσα Εμπορικού και Βιομηχανικού Επιμελητηρίου Φλώρινας</p>
      <p>Το έργο <a href="http://www.lifeamybear.eu/">LIFE AMYBEAR</a> υλοποιείται από τον Οκτώβριο του 2016 και πρόκειται να ολοκληρωθεί στις αρχές του 2021. Στοχεύει στη βελτίωση των συνθηκών συνύπαρξης ανθρώπου – αρκούδας στην περιοχή του Αμυνταίου και της Φλώρινας και στην ενημέρωση σχετικά με την προστιθέμενη αξία πού μπορεί να προσδώσει η αρκούδα ως σύμβολο σε προϊόντα και υπηρεσίες της τοπικής οικονομίας. Στο εταιρικό σχήμα του έργου LIFE AMYBEAR συμμετέχουν, η LEVER A.E., συντονιστής έργου, ο Δήμος Αμυνταίου, η Διεύθυνση Δασών Φλώρινας της ΑΔΗΔΜ (Αποκεντρωμένη Διοίκηση Ηπείρου – Δυτικής Μακεδονίας) και η Περιβαλλοντική Οργάνωση ΚΑΛΛΙΣΤΩ.</p>
      <p>Στόχος των εκδηλώσεων που θα πραγματοποιηθούν σε Αμύνταιο και Φλώρινα είναι η ενημέρωση των επιχειρήσεων για τα οφέλη από τη λήψη του σήματος «Καφέ Αρκούδας», τις απαιτήσεις (μέτρα, πρακτικές) και τις διαδικασίες που πρέπει να εφαρμόσουν οι επιχειρήσεις προκειμένου να λάβουν το τοπικό σήμα. Την απονομή του τοπικού σήματος για την “Καφέ Αρκούδα” σε επιχειρήσεις της περιοχής των Δήμων Αμυνταίου και Φλώρινας θα αναλάβει το Εμπορικό και Βιομηχανικό Επιμελητήριο Φλώρινας και η απονομή του αναμένεται να συμβάλει στην παραγωγή προϊόντων φιλικών προς την καφέ αρκούδα και γενικότερα τη βιοποικιλότητα της περιοχής, στη βελτίωση της ανταγωνιστικότητας της τοπικής οικονομίας και του εισοδήματος των επιχειρήσεων που θα λάβουν το σήμα.</p>
      <p>Επιπλέον, κατά τη διάρκεια των εκδηλώσεων θα γίνει παρουσίαση πρακτικών διαχείρισης της αλληλεπίδρασης ανθρώπου και αρκούδας, από τη Περιβαλλοντική Οργάνωση ΚΑΛΛΙΣΤΩ. Παραδείγματα τέτοιων πρακτικών είναι η χρήση ηλεκτροφόρων περιφράξεων και καλών σκύλων φύλαξης κοπαδιών για την αποφυγή ζημιών από την αρκούδα στο κτηνοτροφικό κεφάλαιο, η αντιμετώπιση της παράνομης χρήσης δηλητηριασμένων δολωμάτων (φόλες), η λειτουργία της Ομάδας Άμεσης Επέμβασης για την αρκούδα (ΦΕΚ 272 / 07-02-2014) και άλλων αντίστοιχων διαχειριστικών πρακτικών και πως αυτές συνεισφέρουν στην άμβλυνση του προβλήματος της συνύπαρξης του ανθρώπου με την αρκούδα. Τέλος, θα διανεμηθούν Κυτία Πρώτων Βοηθειών αντιμετώπισης της δηλητηρίασης σκύλων και βεβαιώσεις συμμετοχής, οι οποίες είναι απαραίτητες κατά τη διαδικασία απονομής του Σήματος «Καφέ αρκούδας» στις επιχειρήσεις.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/amyntaio-k-seltsas-an-o-dimarchos-den-gnorizei-ti-ginetai-sti-dimotiki-epicheirisi-xino-nero-tha-prepei-na-paei-gia-apistia/"/>
        <a href="https://www.ert.gr/perifereiakoi-stathmoi/florina/episkepsi-toy-archigoy-ges-sto-dimo-amyntaioy/"/>
        <a href="https://www.ert.gr/perifereiakoi-stathmoi/florina/amyntaio-dyo-synedriaseis-toy-dimotikoy-symvoylioy/"/>
        <a href="https://www.ert.gr/perifereiakoi-stathmoi/florina/amyntaio-proslipsi-eidikoy-synergati-me-gnoseis-se-themata-oikologika-kai-perivallontos/"/>
        <a href="https://www.ert.gr/perifereiakoi-stathmoi/florina/amyntaio-symmetochi-toy-dimoy-stin-philoxenia/"/>
        <a href="https://www.ert.gr/perifereiakoi-stathmoi/florina/amyntaio-to-savvato-i-laiki-agora-logo-ethnikis-epeteioy/"/>
      </related>
    </article>
  </body>
</html>