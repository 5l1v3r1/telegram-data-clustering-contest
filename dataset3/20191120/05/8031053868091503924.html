<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7%cf%80%ce%b1-%ce%b7-%ce%b3%ce%b5%cf%81%ce%bf%cf%85%cf%83%ce%af%ce%b1-%ce%b5%ce%bd%ce%ad%ce%ba%cf%81%ce%b9%ce%bd%ce%b5-%ce%bd%ce%bf%ce%bc%ce%bf%cf%83%cf%87%ce%ad%ce%b4%ce%b9%ce%bf-%ce%b3%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T05:04:50+00:00"/>
    <meta property="og:title" content="ΗΠΑ: Η Γερουσία ενέκρινε νομοσχέδιο για μέτρα στήριξης των διαδηλωτών στο Χονγκ Κονγκ"/>
    <meta property="og:description" content="Η Γερουσία των ΗΠΑ ενέκρινε ομόφωνα σχέδιο νόμου υπέρ των διαδηλωτών στο Χονγκ Κονγκ, προκαλώντας την οργή της κυβέρνησης της Κίνας."/>
  </head>
  <body>
    <article>
      <h1>ΗΠΑ: Η Γερουσία ενέκρινε νομοσχέδιο για μέτρα στήριξης των διαδηλωτών στο Χονγκ Κονγκ</h1>
      <address>
        <time datetime="2019-11-20T05:04:50+00:00">20 Nov 2019, 05:04</time>
      </address>
      <p>
        <b>Η Γερουσία των ΗΠΑ ενέκρινε ομόφωνα σχέδιο νόμου υπέρ των διαδηλωτών στο Χονγκ Κονγκ, προκαλώντας την οργή της κυβέρνησης της Κίνας.</b>
      </p>
      <p>Η Αμερικανική Βουλή, την ώρα που οι συζητήσεις για το εμπόριο με τη Κίνα δεν έχουν καταλήξει σε συμφωνία, ενέκρινε σχέδιο νόμου που προβλέπει την απαγόρευση των εξαγωγών μέσων καταστολής ταραχών, όπως δακρυγόνα αέρια, σφαίρες με επικάλυψη από καουτσούκ, εκτοξευτήρων νερού υπό πίεση και χειροπεδών προς χρήση από την αστυνομία του Χονγκ Κονγκ, μεταξύ άλλων.</p>
      <p>Εισηγητές του κειμένου, που βαπτίστηκε «Νόμος για τα Ανθρώπινα Δικαιώματα και τη Δημοκρατία στο Χονγκ Κονγκ», ήταν 25 γερουσιαστές τόσο των Ρεπουμπλικανών όσο και των Δημοκρατικών. Το νομοσχέδιο είχε ήδη εγκριθεί από τη Βουλή των Αντιπροσώπων, που ελέγχεται από τους Δημοκρατικούς, τον περασμένο μήνα, προκαλώντας αγανάκτηση στην κινεζική κυβέρνηση. Δεν είναι ακόμη σαφές το εάν ο πρόεδρος Ντόναλντ Τραμπ σκοπεύει να επικυρώσει τον νόμο.</p>
      <p>«Ως εισηγητής του νόμου για την Πολιτική των ΗΠΑ έναντι του Χονγκ Κονγκ του 1992 και υπέρμαχος του Χονγκ Κονγκ επί δεκαετίες, είμαι υπερήφανος που στέκω στο πλάι των διαδηλωτών και απαιτώ η Κίνα να λογοδοτήσει», ανέφερε μέσω Twitter ο Μιτς Μακόνελ, πρόεδρος της Γερουσίας.</p>
      <p>Αντιδρά η Κίνα για το ν/σ των ΗΠΑ<br/>Το Πεκίνο έχει ήδη διαμηνύσει ότι θα προχωρήσει στη λήψη «αντιμέτρων» εάν το σχέδιο νόμου αυτό επικυρωθεί, θύμισε η εφημερίδα Global Times επικαλούμενη το υπουργείο Εξωτερικών της Κίνας. Το σχέδιο νόμου προβλέπει την επιβολή κυρώσεων σε βάρος Κινέζων αξιωματούχων οι οποίοι κρίνεται ότι παραβιάζουν τις ελευθερίες και τα ανθρώπινα δικαιώματα στην αυτόνομη περιοχή, που έγινε εκ νέου τμήμα της Κίνας το 1997.</p>
      <p>Ακόμη, καλεί το Στέιτ Ντιπάρτμεντ να συντάσσει έκθεση που θα επιδίδει κάθε χρόνο στο Κογκρέσο ώστε να διαπιστώνεται εάν το Χονγκ Κονγκ διατηρεί βαθμό αυτονομίας που επιτρέπει τη διατήρηση του ειδικού καθεστώτος στις εμπορικές συναλλαγές του με τις ΗΠΑ.</p>
      <p>Το Χονγκ Κονγκ συνταράσσεται εδώ και μήνες από μαζικές κινητοποιήσεις, αφορμή των οποίων ήταν ένα σχέδιο νόμου για την έκδοση υπόπτων στην ηπειρωτική Κίνα, που μπήκε πολύ γρήγορα στο συρτάρι, αλλά αφού ήδη οι διαδηλώσεις είχαν γενικευθεί και πάρει πολύ πιο ευρύ χαρακτήρα.</p>
      <p>Ο εκπρόσωπος του υπουργείου Εξωτερικών της Κίνας, Γκενγκ Σουάνγκ έκρινε ότι η αμερικανική Γερουσία «εθελοτυφλεί» μπροστά στα γεγονότα και τόνισε πως η Ουάσινγκτον έχει «κρυφή ατζέντα», που είναι η αποσταθεροποίηση κατ’ αυτόν τόσο του Χονγκ Κονγκ, όσο και της Κίνας. Επεσήμανε δε, πως η κυβέρνηση των ΗΠΑ θα πρέπει «να συνειδητοποιήσει ποια είναι η κατάσταση, να σταματήσει τις άδικες ενέργειές της πριν να είναι πολύ αργά, και να λάβει αμέσως μέτρα ώστε να αποτραπεί η μετατροπή αυτού του κειμένου σε νόμο».</p>
    </article>
  </body>
</html>