<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918648/%D8%B3%D8%A7%D9%84%D8%A7%D9%86%D9%87-800-%D9%87%D8%B2%D8%A7%D8%B1-%D8%B9%D9%85%D9%84-%D8%AC%D8%B1%D8%A7%D8%AD%DB%8C-%D8%A2%D8%A8-%D9%85%D8%B1%D9%88%D8%A7%D8%B1%DB%8C%D8%AF-%D8%AF%D8%B1-%D8%A7%DB%8C%D8%B1%D8%A7%D9%86-%D8%A7%D9%86%D8%AC%D8%A7%D9%85-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T05:26:46+00:00"/>
    <meta property="og:title" content="سالانه 800 هزار عمل جراحی آب‌مروارید در ایران انجام می‌شود"/>
    <meta property="og:description" content="ایسنا/خراسان رضوی دبیرکل و رئیس هیأت‌مدیره انجمن چشم پزشکی ایران گفت: سالانه 800 هزار عمل جراحی آب مروارید، در ایران انجام می‌شود. در کشور ما هیچ بیماری در نوبت عمل جراحی چشم قرار نمی‌گیرد."/>
  </head>
  <body>
    <article>
      <h6 class="kicker">دبیرکل و رئیس هیأت‌مدیره انجمن چشم پزشکی ایران:</h6>
      <h1>سالانه 800 هزار عمل جراحی آب‌مروارید در ایران انجام می‌شود</h1>
      <address><time datetime="2019-11-20T05:26:46+00:00">20 Nov 2019, 05:26</time> by <a rel="author">فاطمه مهدوی</a></address>
      <p>ایسنا/خراسان رضوی دبیرکل و رئیس هیأت‌مدیره انجمن چشم پزشکی ایران گفت: سالانه 800 هزار عمل جراحی آب مروارید، در ایران انجام می‌شود. در کشور ما هیچ بیماری در نوبت عمل جراحی چشم قرار نمی‌گیرد.</p>
      <p>محمود جباروند در گفت‌وگو با ایسنا، اظهار کرد: چشم پزشکی در کشور ما از سطح علمی بسیار بالایی برخوردار است. ایران از کشورهای اروپایی و آمریکایی چیزی کم‌ ندارد. ما از نظر تجهیزات و تکنولوژی جزء بهترین‌ها هستیم. از نظر علمی و تجربه کاری، پزشکان ایران در سطح بالایی هستند. همچنین خدمات درمانی چشم پزشکی در ایران سطح بالایی دارد. خوشبختانه از نظر هزینه درمان نیز ما پایین‌ترین نرخ درمان را داریم که با این وجود بالاترین کیفیت را با پایین‌ترین نرخ درمان ارائه می‌دهیم. این امر به خاطر همکاری چشم پزشکان، علاقه آنان به مردم و حمایت مسؤولان است.</p>
      <p>دبیرکل و رئیس هیأت مدیره انجمن چشم پزشکی ایران، عنوان کرد: به کالاهای مصرفی ما، ارز دولتی تعلق می‌گیرد که در رأس آن‌ها لنزهای داخلی چشم هستند. در ایران لنز با برند و کیفیت خوبی وجود دارد که برای تهیه این لنزها مشکلی نداریم. همچنین اختصاص‌یافتن ارز دولتی به این کالاها استمرار خواهد داشت.</p>
      <p>جباروند با بیان اینکه «برای تجهیزات مورد نیاز چشم پزشکی ارز دولتی به ارز نیمایی تبدیل شده است»، ادامه داد: در حال حاضر، قیمت این تجهیزات زیاد شده است و ما برای تجهیزکردن مراکز دولتی و خصوصی با کمی مشکل روبه‌رو هستیم. هزینه این تجهیزات بالاست. امیدواریم وزارت بهداشت و درمان کمکی در خصوص تخصیص ارز دولتی برای تجهیزات پزشکی کند که ما بتوانیم تعرفه‌های دولتی را رعایت کنیم و مردم نیز از این تجهیزات پیشرفته بهره‌مند شوند.</p>
      <p>دبیر کل و رئیس هیأت مدیره انجمن چشم پزشکی ایران، بیان کرد: وزارت بهداشت و درمان در این خصوص از ما نظرخواهی کرده است و ما نیز نظرات خود را به آنها داده‌ایم. جامعه ما در یک تحریم عمومی قرار دارد که ما در این شرایط وظیفه داریم یکدیگر را حمایت کنیم. ما باید دولت را حمایت کنیم و آنها ما را حمایت می‌کنند تا از این گردنه خارج شویم. وظیفه همه ماست که همکاری کنیم.</p>
      <p>وی با بیان اینکه «ایران بالاترین آمار اعمال جراحی چشم را در دنیا دارد»، خاطرنشان کرد: عمل جراحی چشمی در دنیا وجود ندارد که در ایران انجام نشود. ما ادعا می‌کنیم که ما در بعضی از اعمال جراحی، وسایل پیشرفته‌تر و تجربه بیشتری داریم. پزشکان ایرانی محدودیت کمتری نسبت‌به پزشکان آمریکایی در خصوص  اعمال جراحی دارند.</p>
      <p>جباروند افزود: متخصصان آمریکایی اگر بخواهد عمل جراحی را انجام دهند باید اف‌تی‌ای تایید کند تا عمل صورت بگیرد، اما در ایران زمانی که وزارت بهداشت و درمان و پزشکان ما تایید کنند، عمل جراحی به‌نحو احسن انجام می‌گیرد.</p>
      <p>دبیر کل و رئیس هیأت مدیره انجمن چشم پزشکی ایران، عنوان کرد: سالانه 800 هزار عمل جراحی آب مروارید، در ایران انجام می‌شود  که این عدد بین مراکز دولتی و خصوصی تقسیم می‌شود.</p>
      <p>وی ادامه داد: سالانه یک میلیون و یا شاید بیشتر، عمل جراحی عیوب انکساری یا اصلاح انحنای قرنیه در مراکز دولتی و خصوصی ایران انجام می‌شود.</p>
      <p>جباروند با اشاره به اینکه «اعمال جراحی چشم در کشور ما کاملا به‌روز است»، بیان کرد: خوشبختانه ایران جزء کشورهایی است که هیچ محدودیتی برای عمل جراحی حتی در بیمارستان‌های دولتی نیز ندارد. مردم کشورهای اروپایی، آمریکایی و اسکاندیناوی برای عمل جراحی به خاطر پوشش بیمه‌ها در نوبت هستند، اما در کشور ما هیچ بیماری در نوبت عمل جراحی چشم قرار نمی‌گیرد.</p>
      <p>دبیر کل و رئیس هیأت مدیره انجمن چشم پزشکی ایران، افزود: اگر شما امروز نیاز به عمل پیوند قرنیه داشته باشید، بعد از مراجعه به مراکز درمانی حداکثر تا هفته آینده، تحت عمل پیوند قرار می‌گیرید. در هیچ کجا دنیا چنین امکانات و موقعیتی وجود ندارد که این مسئله به همت چشم پزشکان و مسؤولان ایجاد شده است.</p>
      <p>وی خاطرنشان کرد: بهداشت و درمان در کشور ما نسبت به کشورهای پیشرفته، از نعمت خوبی برخوردار است. مردم ما باید قدر این نعمت را بدانند و حمایت کنند تا پزشکان بتوانند باجرأت، رغبت و انگیزه بالا در خدمت مردم باشند.</p>
      <p>جباروند گفت: تمام ایرانیانی که از ایران مهاجرت کردند و مردم کشورهای منطقه که بیمه‌های تکمیلی کشورهای خود را دارند، ترجیح می‌دهند که برای عمل چشم به ایران بیایند؛ چراکه معتقد هستند کیفیت جراحی در این‌جا بالاتر بوده و هزینه درمان پایین است.</p>
      <p>دبیر کل و رئیس هیأت مدیره انجمن چشم پزشکی ایران با بیان اینکه «چشم پزشکی ایران جزء رده‌های بالای سطح علمی چشم پزشکی است»، اظهار کرد: از نظر آموزشی نیز ایران جزء بالاترین کشورهاست و ما ادعا می‌کنیم در زمینه آموزش هیچ کشوری به سطح ایران نمی‌رسد. با این وجود ما راضی به این سطح نیستیم و می‌خواهیم بالاتر برویم اما در تحقیقات بنیادی بودجه کمی داریم.</p>
      <p>وی افزود: باید به ما بودجه بدهند تا بتوانیم تحقیقات بیشتری انجام دهیم. به خاطر محدویت‌های مالی، بودجه‌های تحقیقاتی پایینی داریم که محققان ما نمی‌توانند از این بودجه برای اهداف تحقیقات خود استفاده کنند. مراکز آموزشی ما توسط وزارت بهداشت و درمان از نظر آموزش به‌خوبی حمایت می‌شوند. همچنین از نظر نیروی انسانی متخصص، تخصیصات پزشکی و فرصت‌های عمرانی و امکانات بخش، درمانگاه و اتاق‌های عمل شرایط خوبی داریم.</p>
      <p>جباروند با بیان اینکه «در کشور ما، آموزش در تمام رشته‌ها نسبت‌به کشورهای دیگر بالاست»، عنوان کرد: رتبه‌های بالای امتحانات بین‌المللی مختص ایرانی‌هایی‌ست که در امتحانات  شرکت می‌کنند.</p>
      <p>دبیر کل و رئیس هیأت مدیره انجمن چشم پزشکی ایران با اشاره به اینکه «ایرانیان همیشه و همه‌جا می‌درخشند»، بیان کرد: اینکه ایرانی‌ها را برای پذیرش می‌پسندند، نشان از لیاقت بالای آنهاست. ان‌شاء‌الله قدر خودمان را بدانیم، در کشور بمانیم و به مردم عزیز خود خدمت کنیم که حق آنان است..</p>
      <p>وی در خصوص برپایی بیست‌ونهمین کنگره سالانه انجمن چشم پزشکی ایران در برج سپید مشهد، توضیح داد: کشور ایران متعلق به امام رضا(ع) است و خوشبختانه به برکت امام هشتم، مسؤولان استان، همت چشم پزشکان ایران و خبرنگاران بتوانیم بیست و نهمین کنگره سالانه انجمن چشم پزشکی ایران را در مشهد به‌خوبی برگزار کنیم.</p>
      <p>انتهای پیام</p>
    </article>
  </body>
</html>