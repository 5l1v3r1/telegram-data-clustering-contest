<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/leder/i/opxj8R/hongkong-protestene-viser-kinas-makt"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T05:32:30+00:00"/>
    <meta property="og:title" content="Hongkong-protestene viser Kinas makt"/>
    <meta property="og:description" content="LEDER: Opptøyene i Hongkong viser hvor mektig og undertrykkende staten Kina kan være."/>
  </head>
  <body>
    <article>
      <h1>Hongkong-protestene viser Kinas makt</h1>
      <h2>LEDER: Opptøyene i Hongkong viser hvor mektig og undertrykkende staten Kina kan være.</h2>
      <address><time datetime="2019-11-20T05:32:30+00:00">20 Nov 2019, 05:32</time> by <a rel="author">Stavanger Aftenblad</a></address>
      <p>I flere måneder har folk i Hongkong demonstrert for frie valg og mot myndighetenes lojalitet til fastlands-Kina.</p>
      <p>Protestene startet i sommer, da den politiske ledelsen i byen sa de ville innføre en lov som åpnet for å utlevere borgere til rettsforfølgelse i fastlands-Kina. Selv om myndighetene til slutt ga seg og sa at de ikke ville innføre denne loven, har konfliktene fortsatt.</p>
      <p>Det har vært flere sammenstøt mellom demonstranter og politi. Og den siste uken har det eskalert etter at politiet omringet det polytekniske universitetet i Honkong.</p>
      <p>Politiet har sperret inne flere hundre demonstranter og studenter, som de truer med å arrestere dersom de kommer ut. Demonstrantene har tatt i bruk brannbomber, pil og bue og murstein. Mens politiet har brukt tåregass og gummikuler.</p>
      <aside>
        <a href="https://www.aftenbladet.no/article/sa-VbX0xd.html">Politiet strammer grepet rundt universitet i Hongkong</a>
      </aside>
      <aside>
        <a href="https://www.aftenbladet.no/article/sa-P9Xkd5.html">Hongkongs ledelse sier demonstranter må overgi seg</a>
      </aside>
      <h3>Mer maktbruk</h3>
      <p>Det har til nå vært vanlig at politiske demonstrasjoner i Hongkong blir møtt med tilbakeholdenhet av politiet.</p>
      <p>Men denne gangen har maktbruken eskalert, og antall arrestasjoner økt betydelig. Mellom juni og november anslås det at så mange som 4000 demonstranter har blitt arrestert.</p>
      <p>Hongkong er en del av folkerepublikken Kina, men har et delvis selvstyre. Byen har sitt eget rettsvesen og sin egen lovgivende forsamling. Pressefriheten og ytringsfriheten er også større enn i Kina. Men Kina styrer Hongkongs forsvars- og utenrikspolitikk.</p>
      <p>Protestbevegelsens krav er at de som har blitt fengslet settes fri, at politiet slutter å bruke makt og at en universell stemmerett for Hongkongs leder blir satt ut i livet. Dette er et uoppfylt krav fra avtalen fra 1997, da Kina tok over styret av byen etter Storbritannia.</p>
      <p>Men kinesiske myndigheter har nå sagt at dersom ikke Hongkong klarer å rydde opp, vil de gripe inn for å skape ro og orden.</p>
      <p>Geng Shauang, talsmann for den kinesiske utenriksministeren, sa at<a href="https://www.bbc.com/news/world-asia-china-50455727"> man ikke måtte undervurdere Kinas vilje til å beskytte sin suverenitet og Hongkongs stabilitet.</a></p>
      <aside>
        <a href="https://www.aftenbladet.no/article/sa-MRXO70.html">Mange demonstranter forsøkte å komme seg ut av universitet i Hongkong - møtt med tåregass</a>
      </aside>
      <aside>
        <a href="https://www.aftenbladet.no/article/sa-BRegxl.html">Kinesisk redaktør tar til orde for snikskyttere mot demonstranter i Hongkong</a>
      </aside>
      <h3>Kinas makt</h3>
      <p>Innbyggerne i Hongkong har vokst opp med et annet regime enn det kinesiske. De er vant til å kunne si fra om det de føler er urett. Men bak hviler likevel et kinesisk jerngrep.</p>
      <p>Hongkongs innbyggere må derfor regne med at Beijing forventer at også de må innrette seg og utvikle seg på en måte som er i tråd med Kinas interesser.</p>
      <p>Kina prøver utad å framstå som et vellykket land, med økonomisk vekst og framgang på mange områder. Men samtidig viser opptøyene i Hongkong hvor mektig og undertrykkende staten Kina kan være når noen prøver å protestere og stå opp for sine rettigheter.</p>
      <aside>
        <a href="https://www.aftenbladet.no/article/sa-mRx4bq.html">– Vi tror vi søker på Google, men det er Google som søker i oss</a>
      </aside>
      <aside>
        <a href="https://www.aftenbladet.no/article/sa-AdBO6x.html">Ingen grunn til å gi etter for Kina</a>
      </aside>
    </article>
  </body>
</html>