<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%ad%ce%b1-%ce%b5%cf%80%ce%b9%ce%b4%ce%b5%ce%af%ce%bd%cf%89%cf%83%ce%b7-%cf%84%ce%bf%cf%85-%ce%ba%ce%b1%ce%b9%cf%81%ce%bf%cf%8d-%ce%bc%ce%b5-%ce%b2%cf%81%ce%bf%cf%87%ce%ad%cf%82-%ce%ba%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T05:02:34+00:00"/>
    <meta property="og:title" content="Η κακοκαιρία σάρωσε Ιόνιο &amp; Χαλκιδική: Πλημμύρισαν δρόμοι &amp; σπίτια – Πού θα έχουμε καταιγίδες τις επόμενες ώρες"/>
    <meta property="og:description" content="Σε πλήρη εξέλιξη είναι η κακοκαιρία που πλήττει τη χώρα, με τις βροχές και τις καταιγίδες να έχουν ήδη δημιουργήσει προβλήματα στα νησιά του Ιονίου και τη Χαλκιδική."/>
  </head>
  <body>
    <article>
      <h1>Η κακοκαιρία σάρωσε Ιόνιο &amp; Χαλκιδική: Πλημμύρισαν δρόμοι &amp; σπίτια – Πού θα έχουμε καταιγίδες τις επόμενες ώρες</h1>
      <address>
        <time datetime="2019-11-20T05:02:34+00:00">20 Nov 2019, 05:02</time>
      </address>
      <p>
        <b>Σε πλήρη εξέλιξη είναι η κακοκαιρία που πλήττει τη χώρα, με τις βροχές και τις καταιγίδες να έχουν ήδη δημιουργήσει προβλήματα στα νησιά του Ιονίου και τη Χαλκιδική.</b>
      </p>
      <p>Πιο αναλυτικά, το βαρομετρικό χαμηλό έπληξε τα δυτικότερα τμήματα της χώρας κατά τη διάρκεια της νύχτας, με την Πυροσβεστική υπηρεσία να δέχεται περιορισμένες κλήσεις για πτώσεις δέντρων στην <b>Κέρκυρα</b> και μία άντληση πλημμυρισμένοι οικήματος στη <b>Λευκάδα</b> και άλλη μία στη <b>Ζάκυνθο</b>. Η βροχή, πάντως, που έπεσε στα νησιά του Ιονίου ήταν δυνατή, ενώ ισχυρές βροχές και σποραδικές καταιγίδες αναμένεται να πλήξουν και σήμερα τις ίδιες περιοχές, σε μεγαλύτερη ακτίνα.</p>
      <p>
        <b>Στη Χαλκιδική, δρόμοι πλημμύρισαν στο δήμο Προποντίδας και η Πυροσβεστική δέχτηκε 20 κλήσεις, από τις οποίες χρειάστηκε να επέμβει στις οκτώ. Σε μια περίπτωση χρειάστηκε, σύμφωνα με τον ΣΚΑΪ, να απεγκλωβίσει δυο γυναίκες που έμειναν με το αυτοκίνητό τους σε πλημμυρισμένο δρόμο.</b>
      </p>
      <h3> Η πρόγνωση του καιρού για σήμερα</h3>
      <p>Τοπικά ισχυρές βροχοπτώσεις και σποραδικές καταιγίδες στο Ιόνιο, και στο μεγαλύτερο μέρος της δυτικής και βορειοδυτικής χώρας, περιμένουμε την Τετάρτη 20 Νοεμβρίου 2019, ενώ στην υπόλοιπη χώρα αναμένονται νεφώσεις με λίγες βροχές ή καταιγίδες τοπικού χαρακτήρα έως και τις πρωινές ώρες. Σταδιακά τα φαινόμενα της Δυτικής Ελλάδας θα κινηθούν ανατολικότερα και θα επηρεάσουν αρκετές περιοχές της ηπειρωτικής χώρας με την έντασή τους σταδιακά να μειώνεται. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 5 έως 16 βαθμούς, στη Βόρεια Ελλάδα από 8 έως 19, στην Ήπειρο από 10 έως 21 βαθμούς, στην Κεντρική Ελλάδα από 9 έως 22, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 11 έως 23 βαθμούς, στα νησιά του Ιονίου από 16 έως 21 βαθμούς, και στα νησιά του Αιγαίου από 12 έως 23 βαθμούς Κελσίου.</p>
      <p>
        <b>Οι άνεμοι στο Βόρειο Αιγαίο θα πνέουν από ανατολικές έως νοτιοανατολικές διευθύνσεις με εντάσεις έως 5 και τοπικά 6 μποφόρ, και στο Νότιο Αιγαίο από νότιες έως νοτιοανατολικές διευθύνσεις με ίδιες εντάσεις. Στο Ιόνιο οι άνεμοι θα πνέουν αρχικά από νότιες διευθύνσεις και βαθμιαία από μεταβλητές διευθύνσεις με εντάσεις έως 4 μποφόρ.</b>
      </p>
      <p>Στην Αττική περιμένουμε νεφώσεις με αυξημένη πιθανότητα τοπικών βροχών ή καταιγίδων κατά περιόδους και ιδιαίτερα κατά τις μεσημεριανές ώρες. Περισσότερα φαινόμενα εκτιμάται ότι θα δεχθούν τα δυτικά τμήματα του νομού. Σχετικά αυξημένες θα είναι οι συγκεντρώσει σκόνης. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Στη Θεσσαλονίκη περιμένουμε νεφώσεις με βροχές και σποραδικές καταιγίδες κυρίως μετά το μεσημέρι, ενώ σχετικά αυξημένες θα είναι οι συγκεντρώσεις σκόνης. Οι άνεμοι θα πνέουν νοτιοανατολικοί με εντάσεις έως 5 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <h3>Ο καιρός της Πέμπτης</h3>
      <p>
        <b>Την Πέμπτη αναμένουμε στο βόρειο Ιόνιο, την Ήπειρο, τη δυτική Μακεδονία και μέχρι τις απογευματινές ώρες στα Δωδεκάνησα λίγες νεφώσεις παροδικά αυξημένες. Στις υπόλοιπες περιοχές της χώρας, νεφώσεις με βροχές και καταιγίδες οι οποίες κατά διαστήματα θα είναι ισχυρές στην κεντρική, την ανατολική Μακεδονία, τη Θράκη και πιθανώς στα νησιά του βορειοανατολικού Αιγαίου. Από το απόγευμα και από τα νοτιοδυτικά τα φαινόμενα προβλέπεται να είναι κατά τόπους έντονα στην Πελοπόννησο, τη δυτική Κρήτη και από αργά το βράδυ στις Κυκλάδες και τα νότια τμήματα της Εύβοιας και της ανατολικής Στερεάς. Οι άνεμοι θα πνέουν, στα δυτικά από δυτικές διευθύνσεις 3 με 5 μποφόρ. Στα ανατολικά από νότιες διευθύνσεις με την ίδια ένταση και στο Αιγαίο τοπικά 6 μποφόρ. Η θερμοκρασία δεν θα σημειώσει αξιόλογη μεταβολή.</b>
      </p>
      <h3>Ο καιρός της Παρασκευής</h3>
      <p>Την Παρασκευή αναμένουμε στα δυτικά λίγες νεφώσεις παροδικά αυξημένες με πρόσκαιρες τοπικές βροχές. Στην υπόλοιπη χώρα νεφώσεις με βροχές και σποραδικές καταιγίδες που γρήγορα θα περιοριστούν στη Θράκη, τα νησιά του ανατολικού Αιγαίου και τα Δωδεκάνησα όπου τις πρωινές ώρες πιθανώς να είναι κατά τόπους ισχυρές. Βαθμιαία εξασθένηση των φαινομένων από το μεσημέρι. Οι άνεμοι θα πνέουν, στα δυτικά και τα νότια από δυτικές διευθύνσεις 4 με 5 μποφόρ. Στα υπόλοιπα από νότιες διευθύνσεις που βαθμιαία θα στραφούν σε βόρειους με την ίδια ένταση. Η θερμοκρασία θα σημειώσει μικρή πτώση.</p>
    </article>
  </body>
</html>