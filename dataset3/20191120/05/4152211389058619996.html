<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/591813/%E0%A6%87%E0%A6%A1%E0%A7%87%E0%A6%A8%E0%A7%87-%E0%A6%AE%E0%A7%81%E0%A6%AE%E0%A6%BF%E0%A6%A8%E0%A7%81%E0%A6%B2-%E0%A6%95%E0%A7%8B%E0%A6%B9%E0%A6%B2%E0%A6%BF%E0%A6%A6%E0%A7%87%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%AC%E0%A6%B2-%E0%A6%A4%E0%A7%81%E0%A6%B2%E0%A7%87-%E0%A6%A6%E0%A7%87%E0%A6%AC%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T05:06:00+00:00"/>
    <meta property="og:title" content="ইডেনে মুমিনুল-কোহলিদের হাতে বল তুলে দেবে প্যারাট্রুপার!"/>
    <meta property="og:description" content="ঐতিহ্যবাহী ইডেন গার্ডেনসে ২২ নভেম্বর শুরু হচ্ছে দিবা-রাত্রির টেস্ট। প্রথমবারের মতো গোলাপি বলে বাংলাদেশ ও ভারত টেস্ট খেলতে নামবে। তাই আয়োজনে কোনরকম কমতি রাখছে না ভারতীয় ক্রিকেট বোর্ড (বিসিসিআই) ও পশ্চিমবঙ্গ ক্রিকেট এসোসিয়েশন (সিএবি)। ম্যাচ শুরুর আগে বিশেষ আকর্ষণ হিসেবে ইডেনে দুটি গোলাপি..."/>
  </head>
  <body>
    <article>
      <h1>ইডেনে মুমিনুল-কোহলিদের হাতে বল তুলে দেবে প্যারাট্রুপার!</h1>
      <address><time datetime="2019-11-20T05:06:00+00:00">20 Nov 2019, 05:06</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/20/8294e5ddf0c348ed67633ff8e0450324-5dd4cd95eb58a.jpg"/>
      </figure>
      <p>
        <b>ঐতিহ্যবাহী ইডেন গার্ডেনসে ২২ নভেম্বর শুরু হচ্ছে দিবা-রাত্রির টেস্ট। প্রথমবারের মতো গোলাপি বলে বাংলাদেশ ও ভারত টেস্ট খেলতে নামবে। তাই আয়োজনে কোনরকম কমতি রাখছে না ভারতীয় ক্রিকেট বোর্ড (বিসিসিআই) ও পশ্চিমবঙ্গ ক্রিকেট এসোসিয়েশন (সিএবি)। ম্যাচ শুরুর আগে বিশেষ আকর্ষণ হিসেবে ইডেনে দুটি গোলাপি বল হাতে নিয়ে নামবে প্যারাট্রুপার। এগুলো তুলে দেওয়া হবে দুই অধিনায়ক মুমিনুল হক ও বিরাট কোহলির হাতে।</b>
      </p>
      <p>এর বাইরেও এই টেস্টকে ঘিরে অনেক রথী-মহারথীদের মিলনমেলা বসবে এখানে। ঘণ্টা বাজিয়ে ঐতিহাসিক ইডেন টেস্ট উদ্বোধন করবেন প্রধানমন্ত্রী শেখ হাসিনা ও পশ্চিমবঙ্গের মুখমন্ত্রী মমতা বন্দ্যোপাধ্যায়। এছাড়া ২০০০ সালের নভেম্বরে এই ভারতের বিপক্ষে অভিষেক টেস্ট খেলা বাংলাদেশ দলের সদস্যরাও উপস্থিত হবেন।</p>
      <p>এই টেস্ট ঘিরে এতো উন্মাদনা যে সাধারণ দর্শকরাই টিকিট পাচ্ছেন না। মূলত সিএবির সৌজন্য টিকিটের কারণে বিপাকে পড়েছেন সাধারণ দর্শকরা। সব মিলিয়ে কলকাতার সাধারণ দর্শকদের হতাশই হতে হচ্ছে। অমিত দাস নামের এক ক্রিকেটপ্রেমি বাংলা ট্রিবিউনকে বলেছেন, ‘সত্যিই হতাশ লাগছে, এমন একটি মুহূর্তের সঙ্গী হতে পারছি না। কোন ভাবেই টিকিট পাচ্ছি না। প্রথমবারের মতো গোলাপি বলে টেস্ট বলে কথা, সেখানে থাকতে পারবো না বলে হতাশ।'</p>
      <p>গোলাপি বলের টেস্ট আয়োজন নিয়ে এখন পুরোপুরি বুঁদ সিএবি। ২২ নভেম্বর উদ্বোধনী দিনে নানা কর্মযজ্ঞ আয়োজকদের। ম্যাচ শুরুর আগে দুই দলের ক্রিকেটারদের জাতীয় সঙ্গীত গাওয়ার রীতি আছে। তবে এবার রেকর্ড বাজিয়ে সেটা হবে না। অর্কেস্ট্রার বাজনাতে দুই দলের সঙ্গীত বেজে উঠবে। এরপর লাঞ্চ বিরতিতে আরও বড় চমক অপেক্ষা করবে ক্রিকেট ভক্তদের জন্য। ‌লাঞ্চ ব্রেকে শচীন, লক্ষণ, দ্রাবিড়, শেবাগ, সৌরভ মিলে টক শো করবেন। সেখানে ম্যাচের নানা পরিস্থিতি উঠে আসবে।</p>
      <p>দিবা রাত্রির টেস্টের দিন শেষে আরও কিছু বিষয় অপেক্ষা করছে। ২০০০ সালে অভিষেক টেস্টে অংশ নেওয়া বাংলাদেশের ক্রিকেটারদের নিয়ে একটি গাড়ি মাঠ প্রদক্ষিণ করবে। যাকে ল্যাপ অব অনার বলা হয়। তাদের জন্য থাকছে বিশেষ স্যুভেনির।</p>
      <p>‌প্রথমদিনের খেলা শেষে ক্রিকেট প্রেমিদের বিমোহিত করতে উপস্থিত থাকবেন বাংলাদেশের কিংবদন্তি শিল্পী রুনা লায়লা ও কলকাতার সঙ্গীত শিল্পী জিৎ। রুনা লায়লা দুটি বাংলা গান ছাড়াও একটি হিন্দি গান গাইবেন। অন্যদিকে জিৎ-এর গান পরিবেশনের মধ্য দিয়ে শেষ হবে প্রথম দিনের অনুষ্ঠান।</p>
      <footer>/এফআইআর/</footer>
    </article>
  </body>
</html>