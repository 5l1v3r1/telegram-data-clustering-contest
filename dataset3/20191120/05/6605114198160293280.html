<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/egy-ev-alatt-tobb-mint-2255-tonna-illegalis-hulladekot-szallittatott-el-a-mav-2041686/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T05:58:00+00:00"/>
    <meta property="og:title" content="Egy év alatt több mint 2255 tonna illegális hulladékot szállíttatott el a MÁV"/>
    <meta property="og:description" content="A vasúti területek közelében, a nyílt pályán több helyen illegális szemétlerakók vannak."/>
  </head>
  <body>
    <article>
      <h6 class="kicker">PISZKOS PROBLÉMA</h6>
      <h1>Egy év alatt több mint 2255 tonna illegális hulladékot szállíttatott el a MÁV</h1>
      <address>
        <time datetime="2019-11-20T05:58:00+00:00">20 Nov 2019, 05:58</time>
      </address>
      <h4>A vasúti területek közelében, a nyílt pályán több helyen illegális szemétlerakók vannak.</h4>
      <p>Tavaly októbertől idén szeptember végéig több mint 2255 tonnányi hulladékot vitetett el a MÁV fővárosi és vidéki vasúti területekről, erre több mint 155 millió forintot meghaladó összeget fordítottak – közölte a vasúttársaság kedden.</p>
      <p>A közleményben azt írták, tavaly a vasúti területekről országszerte 1090 tonna illegálisan lerakott hulladékhalmot vitettek el.</p>
      <p>Április közepe óta a fővárosban a X. kerületből hozzávetőlegesen 80, Keleti pályaudvar környékéről 26, XIII. kerületből 40, XIV. kerületből 60, XV. kerületből 25 tonna illegális hulladékot szállítottak el.</p>
      <p>Cegléden, Nagykanizsán, Nagyrécsén, Makón, Fényeslitkén, Pécsett, Szolnokon és Győr-Abda vasúti vonalszakaszokon gyűlt össze nagy mennyiségű hulladék, majdnem 870 tonnát szállíttatott el a vasúttársaság.</p>
      <p>A MÁV számára országos szinten nagy problémát jelent, hogy a vasúti területek közelében, a nyílt pályán több helyen illegális szemétlerakók létesülnek – írták.</p>
    </article>
  </body>
</html>