<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/terza-guerra-mondiale-caos-hong-kong-la-variabile-putin-tra-cina-e-trump/1951103/"/>
    <meta property="og:site_name" content="IlSussidiario"/>
    <meta property="article:published_time" content="2019-11-20T05:02:34+00:00"/>
    <meta property="og:title" content="TERZA GUERRA MONDIALE/ Caos Hong Kong, la variabile Putin tra Cina e Trump"/>
    <meta property="og:description" content="Situazione sempre più tesa a Hong Kong, ma la Cina non sembra voler intervenire militarmente. Le conseguenze sul piano internazionale"/>
  </head>
  <body>
    <article>
      <h1>TERZA GUERRA MONDIALE/ Caos Hong Kong, la variabile Putin tra Cina e Trump</h1>
      <h2>Università occupata, bombe molotov e un migliaio di arresti, ma la Cina non può ripetere quel che successe anni fa in piazza Tienanmen</h2>
      <address><time datetime="2019-11-20T05:02:34+00:00">20 Nov 2019, 05:02</time> by <a rel="author" href="https://www.ilsussidiario.net/intervistati/carlo-jean/" target="_blank">Carlo Jean</a></address>
      <p>A Hong Kong non ci sarà un’altra piazza Tiananmen. A sostenerlo è l’ex generale Carlo Jean, esperto di strategia militare e di geopolitica tra i più autorevoli a livello italiano e internazionale. “La Cina non può permettersi azioni di forza come quelle fatte in passato, i tempi sono cambiati e deve mantenere una faccia rispettabile davanti al resto del mondo”. La situazione a Hong Kong, però, è in una pericolosa fase di stallo dopo sei mesi di manifestazioni continue, nel corso delle quali il <a href="https://www.ilsussidiario.net/news/hong-kong-come-litalia-degli-anni-70-i-radicali-spaventano-la-classe-media/1947979/">livello di violenza nelle strade è drammaticamente aumentato</a>: nell’università occupata in questi giorni dagli studenti la polizia ha sequestrato oltre 4mila bottiglie molotov e ha proceduto a un migliaio di arresti. “Si tratta dell’evoluzione delle vecchie proteste degli ombrelli – spiega Jean -, che adesso vedono il coinvolgimento in massa degli studenti universitari”. Intanto il livello delle richieste si alza: mai con la Cina, chiedono i giovani. “Ma la Cina non permetterà mai la piena indipendenza di Hong Kong”.</p>
      <p>
        <b>Aumentano le violenze da parte dei manifestanti. Secondo lei si tratta di un piccolo gruppo che vuole alzare il livello dello scontro?</b>
      </p>
      <p>No, direi proprio di no. Siamo davanti alla prosecuzione della vecchia protesta degli ombrelli, un fenomeno che ha sempre visto protagonisti i giovani e che adesso si è esteso anche alle università. Ma non credo proprio ci sia un gruppo manovrato dalla Cina per arrivare a uno scontro aperto. La Cina non potrà mai intervenire con la repressione armata, perderebbe la faccia davanti al mondo intero.</p>
      <p>
        <b>Le proteste però vanno avanti da sei mesi, c’è un braccio di ferro che sembra non trovare soluzione e Pechino in questi giorni ha sostituito il capo della polizia di Hong Kong. Che cosa significa?</b>
      </p>
      <p>È vero che ci si fronteggia da molti mesi, ma finora fortunatamente c’è stato un solo morto negli incidenti di piazza.</p>
      <p>
        <b>I manifestanti ora chiedono la totale indipendenza dalla Cina. Potrà mai essere accolta una tale rivendicazione?</b>
      </p>
      <p>No, Pechino non lo permetterà mai. A un certo punto la Cina seguirà la classica strategia, vecchia di millenni, del tempo lungo: aspettare sulla riva del fiume il cadavere che passa. Prima o poi i manifestanti cederanno, la resilienza del sistema politico cinese è molto superiore a quella della popolazione di Hong Kong.</p>
      <p>
        <b>Nelle ultime ore il leader della maggioranza repubblicana al Senato americano ha chiesto al presidente Trump di sostenere pubblicamente i manifestanti. Lo farà?</b>
      </p>
      <p>È molto difficile che Trump possa assecondare una cosa del genere in un momento in cui sembra che Cina e Stati Uniti possano giungere a un accordo sulla guerra dei dazi. Di conseguenza non ha interesse a forzare la mano, a meno che ai senatori repubblicani si aggiungano anche quelli democratici. Allora, di fronte anche al rischio <i>impeachment</i>, Trump potrebbe essere disponibile a fare qualsiasi cosa.</p>
      <p>
        <b>In che senso?</b>
      </p>
      <p>Fare qualsiasi dichiarazione a livello internazionale, che però lascerà il tempo che trova.</p>
      <p>
        <b>La Cina non gradirebbe certo una interferenza americana, non crede?</b>
      </p>
      <p>La Cina non sarebbe contenta, ma non potrebbe farci nulla, se non cercare di minare la posizione degli Usa in qualche altra parte del mondo.</p>
      <p>
        <b>Ad esempio?</b>
      </p>
      <p>È difficile prevedere dove. Forse in America latina, dove la Cina ha preso posizione a favore dei partiti della rivoluzione boliviana e venezuelana, Chavez, Morales, Maduro.</p>
      <p>
        <b>Ma non è che sia potuta intervenire concretamente…</b>
      </p>
      <p>La Cina non può certo sfidare apertamente gli Usa. È molto più probabile che, pur nella sua posizione di debolezza, lo faccia Putin.</p>
      <p>
        <b>In che modo?</b>
      </p>
      <p>La sua mentalità si è formata sulla logica strategica del comunismo sovietico e dei grandi strateghi sovietici: colpire all’improvviso l’avversario, sfruttando ogni possibilità. Chi può trarre vantaggio dal contrasto fra Usa e Cina è la Russia, oggi sottoposta alla pressione economica cinese che continua a espandersi nell’ex impero zarista. E questo a Putin non fa piacere.</p>
      <p>
        <b>Che ruolo potrebbe svolgere Mosca?</b>
      </p>
      <p>Nella competizione fra Usa e Cina la posizione della Russia diventerebbe più importante e diversi paesi internazionali cercheranno il sostegno di Putin in cambio di qualche concessione economica.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/cile-trovata-morta-daniela-carrasco-el-mimo-ipotesi-choc-torturata-e-uccisa/1951930/"/>
        <a href="https://www.ilsussidiario.net/news/vaticano-ordine-di-cattura-per-vescovo-zanchetta-accusato-di-abusi-e-irreperibile/1951903/"/>
        <a href="https://www.ilsussidiario.net/news/bambini-sfruttati-di-montigny-vederli-tra-i-rifiuti-in-kenia-mi-ha-cambiato-la-vita/1951370/"/>
        <a href="https://www.ilsussidiario.net/news/impeachment-trump-cosi-i-democratici-hanno-perso-la-battaglia-anti-donald/1951554/"/>
        <a href="https://www.ilsussidiario.net/news/scenari-la-rivoluzione-saudita-di-bin-salman-annega-nel-petrolio/1951680/"/>
        <a href="https://www.ilsussidiario.net/news/daphne-caruana-galizia-arrestato-sospetto-intermediario-omicidio-indica-i-mandanti/1950867/"/>
      </related>
    </article>
  </body>
</html>