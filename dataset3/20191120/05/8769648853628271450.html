<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/campanya-generalitat-aconseguir-la-complicitat-dels-joves-25n-2019"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T05:33:00+00:00"/>
    <meta property="og:title" content="'Així, sí': el lema amb què la Generalitat tracta d'aconseguir la complicitat dels joves aquest 25N"/>
    <meta property="og:description" content="La campanya consisteix en cinc vídeos que representen situacions i temàtiques que formen part del dia a dia del jovent."/>
  </head>
  <body>
    <article>
      <h1>'Així, sí': el lema amb què la Generalitat tracta d'aconseguir la complicitat dels joves aquest 25N</h1>
      <h2>La nova campanya institucional amb motiu del Dia Internacional per a l'Eliminació de la Violència contra les Dones va adreçada al públic jove i té l'objectiu de fer "un reforç positiu" als homes "que desitgen ser companys del viatge cap a la igualtat"</h2>
      <address><time datetime="2019-11-20T05:33:00+00:00">20 Nov 2019, 05:33</time> by <a rel="author">I.L.</a></address>
      <p>VALÈNCIA. La campanya de la Generalitat per al 25N fuig una vegada més de les imatges de dones maltractades, soles, amb blaürues. Per contra, ja els darrers anys s'ha referit als homes, a les parelles, a l'entorn de les víctimes <a href="https://www.diarilaveu.com/noticia/85897/campanya-25n-generalitat-torna-interpellar-societat-assenyalar-masclisme">i, fins i tot, al conjunt de la societat</a>.<br/><br/>En aquesta ocasió, l'objectiu de la campanya presentada aquest dimecres per la vicepresidenta i consellera d'Igualtat i Polítiques Inclusives, Mónica Oltra, és el de donar suport a les actituds dels homes que s'impliquen en la lluita per la igualtat i que treballen per a posar fi a la violència masclista. <br/><br/>Més concretament encara, la campanya, sota el lema 'Així, sí', s'adreça al públic més jove. Les dades recollides per la xarxa de Centres Dona 24 Hores apuntaven a eixa necessitat. Segons ha manifestat Oltra, en els darrers quatre anys vora un 33% de les dones que han acudit a aquests centres no superaven els 30 anys, i un 3% eren menors d'edat. Per això, calia atendre específicament la violència masclista en eixa franja d'edat.<br/><br/>La campanya consisteix en cinc vídeos que representen situacions i temàtiques que formen part del dia a dia del jovent. Amb frases com "Si m'agrada la seua roba? A qui li ha d'agradar és a ella!"; "Que si és bona al llit? Nosaltres no competim, explorem el que ens agrada", o "Ni manada, ni ramat, ni esbart, ni eixam", seguides del lema 'Així, sí', es pretén donar eixe punt de vista de "reforç positiu" a aquells homes que ja "persegueixen la igualtat" i als qui "desitgen ser companys d'un viatge que serà llarg, però també imparable, cap a la igualtat".</p>
      <figure>
        <iframe data-src="https://twitter.com/GVAinclusio/status/1197110021974310912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Les peces es difondran en mitjans de comunicació tradicional, així com en xarxes socials, i estan protagonitzades per membres d'un grup de teatre de Cullera i per alumnat de l'Institut de Secundària Isabel de Villena de València. <br/><br/>La vicepresidenta també ha donat a conéixer <a href="https://www.diarilaveu.com/premis-festes-inclusives-no-sexistes-reconeixen-quatre-entitats-locals">els municipis que han sigut guardonats</a> amb els primers Premis de Festes Inclusives No Sexistes. Es tracta dels ajuntaments de Vilafranca, l'Alcúdia de Crespins i Alaquàs, així com la Mancomunitat La Vega. Tots ells obtindran un premi de 10.000 euros. A més, el jurat també ha concedit una menció especial, sense dotació econòmica, als consistoris de la Font d'en Carròs, Pedreguer, Benetússer i Mislata.<br/><br/>Aquest dimecres a les 19.00h tindrà lloc al Centre del Carme l'acte institucional de la Generalitat amb motiu de la commemoració del Dia Internacional per a l'Eliminació de la Violència contra les Dones i l'entrega d'aquests primers premis de Festes Inclusives No Sexistes.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>