<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473750-walesa-zabiegam-o-to-by-usa-odzyskaly-przewodzenie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T05:47:01+00:00"/>
    <meta property="og:title" content="Co autor miał na myśli? Wałęsa po spotkaniu z Pencem: Zabiegam o to, by Stany Zjednoczone odzyskały przewodzenie"/>
    <meta property="og:description" content="&quot;Wszystkie organizacje ze starej epoki musza ulec przeformowaniu, poprawieniu na czasy, w których przyszło nam żyć – od demokracji zaczynając przez system ekonomiczny i wiele innych rozwiązań&quot;."/>
  </head>
  <body>
    <article>
      <h1>Co autor miał na myśli? Wałęsa po spotkaniu z Pencem: Zabiegam o to, by Stany Zjednoczone odzyskały przewodzenie</h1>
      <address><time datetime="2019-11-20T05:47:01+00:00">20 Nov 2019, 05:47</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Zabiegam o to, by Stany Zjednoczone „odzyskały przewodzenie” – powiedział były prezydent RP Lech Wałęsa po spotkaniu we wtorek w Białym Domu z wiceprezydentem USA Mikem Pencem. W ocenie noblisty organizacje starej epoki muszą „ulec przeformowaniu”.</b>
      </p>
      <blockquote>Wszystkie organizacje ze starej epoki musza ulec przeformowaniu, poprawieniu na czasy, w których przyszło nam żyć – od demokracji zaczynając przez system ekonomiczny i wiele innych rozwiązań</blockquote>
      <p>— mówił Wałęsa w Waszyngtonie. Dlatego dodał były polski prezydent „zabiegam o to, by Stany Zjednoczone odzyskały przewodzenie”. Przewodzenie to ma być w „nowej klasie”, a nie w „dolarach i wojowaniu”.</p>
      <p>Podczas spotkania Pence zapewniał, że Stany Zjednoczone „dużo robią” i „nad wszystkim czuwają” – relacjonował polskim dziennikarzom Wałęsa.</p>
      <blockquote>Ja jako rewolucjonista nie widzę pomysłów, nie widzę przewodzenia (…)</blockquote>
      <p>— zastrzegł jednak noblista. Pytany o świadomość amerykańskich decydentów w kwestii zmian na świecie ocenił, że obawia się, że działają oni jedynie „w sprawdzonym starym stylu”.</p>
      <p>Były prezydent ocenił, że „nie da się budować na różnych religiach, różnych wychowanicach, różnej historii”.</p>
      <blockquote>Jeśli byśmy znaleźli fundamenty – 10 laickich przykazań, sprawdzili na Europie, to potem byśmy proponowali pod globalizację te rozwiązania</blockquote>
      <p>— powiedział.</p>
      <p>Według Wałęsy „dziś populiści i demagodzy przewodzą”, a „politycy unikają z nimi konfrontacji”. W jego ocenie „nie ma pytania ‘czy powiększać struktury’, a pytanie ‘jak powiększać struktury’”. Zaznaczył, że „w tej koncepcji nie ma Europy bez Ukrainy”.</p>
      <blockquote>Umówiliśmy się, że porozmawiamy z Pencem w przyszłości</blockquote>
      <p>— stwierdził Wałęsa, nie precyzując jednak kiedy dokładnie miałoby dojść do kolejnego jego spotkania z wiceprezydentem USA.</p>
      <p>Pence napisał na Twitterze, że spotkanie z Wałęsą „było zaszczytem”. Nazwał go „zagorzałym orędownikiem wolności i demokracji”. Stany Zjednoczone „będą zawsze podziwiać jego odwagę w zwracaniu Polski w kierunku demokracji i pomocy w obalaniu żelaznej kurtyny” – podkreślił.</p>
      <p>Wałęsa przebywa w USA, by uczcić 30. rocznicę rozpoczęcia transformacji ustrojowej w Polsce.</p>
      <p>15 listopada 1989 roku przed połączonymi Izbami Kongresu USA były przywódca „Solidarności” wygłosił słynne przemówienie, które zaczął od pierwszych słów amerykańskiej konstytucji: „My Naród”.</p>
      <p>Od tych samych słów Wałęsa rozpoczął w ubiegłym tygodniu wystąpienie w podkomisji Izby Reprezentantów USA. Były prezydent RP ocenił w nim, że obecne czasy to okres „dużo trudniejszy” niż ten sprzed 30 lat, a „właściwie wszystkie dziedziny, w tym rola Stanów Zjednoczonych, powinny ulec zmianie”.</p>
      <p>gah/PAP</p>
    </article>
  </body>
</html>