<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/substanta-care-a-dus-la-moartea-a-trei-oameni-la-timisoara-a-mai-facut-victime-in-lume-in-tari-precum-sua-thailanda-india-iran-sau-vietnam_3059623.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T05:17:25+00:00"/>
    <meta property="og:title" content="Substanța care a dus la moartea a trei oameni la Timișoara a mai făcut victime în lume, în țări precum SUA, Thailanda, India, Iran sau Vietnam"/>
    <meta property="og:description" content="Substanța care a dus la moartea a trei oameni la Timișoara a mai făcut victime în lume, în țări precum SUA, Thailanda, India, Iran sau Vietnam. Din cauza pericolului, în SUA folosirea acesteia este interzisă în zonele rezidențiale, iar în Canada autorizar"/>
  </head>
  <body>
    <article>
      <h1>Substanța care a dus la moartea a trei oameni la Timișoara a mai făcut victime în lume, în țări precum SUA, Thailanda, India, Iran sau Vietnam</h1>
      <address><time datetime="2019-11-20T05:17:25+00:00">20 Nov 2019, 05:17</time> by <a rel="author">PUBLIKA.MD</a></address>
      <p>Substanța care a dus la moartea a trei oameni la Timișoara a mai făcut victime în lume, în țări precum SUA, Thailanda, India, Iran sau Vietnam. Din cauza pericolului, în SUA folosirea acesteia este interzisă în zonele rezidențiale, iar în Canada autorizarea pentru manipularea acesteia durează 6 luni, transmite <a href="https://www.libertatea.ro/stiri/fosfura-de-aluminiu-a-mai-omorat-oameni-si-in-sua-thailanda-india-si-iran-in-statele-unite-este-interzisa-in-zonele-locuite-2806460">Libertatea.ro</a>. </p>
      <p>În statul Utah din SUA, în 2010, două fetiţe au murit, după ce în peluza de iarbă au fost implantate 450 grame de peleţi din fosfură de aluminiu de către o companie locală de deratizare. </p>
      <p>În anul 2012, două surori din Quebec, Canada, au murit în resortul lor din insula Ko Phi Phi Don, din Thailanda. La acel moment, autoritățile au dat drept cauze fie ciupercile, fie un insecticid anti-țânțari. Ulterior, presa din Canada a scris că victimele au fost ucise de fosfura de aluminiu.</p>
      <p>Substanța este suspectul numărul unu și pentru alte câteva decese survenite în Vietnam.</p>
      <p>Fosfura de aluminiu a început să fie folosită în anii 1940 datorită eficacității sale puternice și a costurilor mici. Aceasta a fost dezvoltată inițial de către compania germană Degesch, iar în SUA de către Hollywood Termite Control Company, Inc.</p>
      <p><b>Simptomul predominant este scăderea tensiunii.</b> Alte simptome sunt gustul metalic, miros ca de usturoi, amețeli, dureri abdominale, vomă, diaree, dificultăți de respirare și coma.</p>
    </article>
  </body>
</html>