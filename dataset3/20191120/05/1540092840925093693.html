<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197969/sto-elk-o-mitsotakis-prosfygiko-kai-oikonomia-sto-epikentro"/>
    <meta property="og:site_name" content="CNN.gr"/>
    <meta property="article:published_time" content="2019-11-20T05:52:05+00:00"/>
    <meta property="og:title" content="Ελάχιστο εγγυημένο εισόδημα: Το «στοίχημα» Μητσοτάκη και τα «πυρά» του ΣΥΡΙΖΑ"/>
    <meta property="og:description" content="Παρότι το προσφυγικό αποτελεί αυτή την περίοδο έναν από τους μεγαλύτερους « πονοκεφάλους » της κυβέρνησης, ο Κυριάκος Μητσοτάκης επιχειρεί να δώσει..."/>
  </head>
  <body>
    <article>
      <h1>Ελάχιστο εγγυημένο εισόδημα: Το «στοίχημα» Μητσοτάκη και τα «πυρά» του ΣΥΡΙΖΑ</h1>
      <h2>Παρότι το προσφυγικό αποτελεί αυτή την περίοδο έναν από τους μεγαλύτερους «πονοκεφάλους» της κυβέρνησης, ο Κυριάκος Μητσοτάκης επιχειρεί να δώσει προτεραιότητα στην οικονομική πολιτική και να προχωρήσει τις προεκλογικές δεσμεύσεις του.</h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 07:52 , 20 November 2019 - 08:29</p>
      <p>Έτσι, σε συνεννόηση με το <b>οικονομικό</b> <b>επιτελείο</b>, ο πρωθυπουργός κατά τη διαδικασία της συνταγματικής αναθεώρησης στη Βουλή θα κατοχυρώσει συνταγματικά το ελάχιστο εγγυημένο εισόδημα, την ασφάλεια δηλαδή των πιο αδύναμων πολιτών.</p>
      <p>Στο άρθρο 21, παράγραφος 1 του Συντάγματος, το οποίο αναφέρεται στα κοινωνικά δικαιώματα, η ΝΔ προτείνει την προσθήκη:</p>
      <blockquote>«Το κράτος μεριμνά για την διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος».</blockquote>
      <p>Στη ουσία πρόκειται για την πάγια μέριμνα του <b>ελληνικού κράτους</b> στους πιο αδύναμους οικονομικά συμπολίτες μας για τη διασφάλιση αξιοπρεπούς διαβίωσης, μέσω ενός συστήματος <b>ελάχιστου εγγυημένου εισοδήματος.</b></p>
      <h3>Δεν ήθελαν ΣΥΡΙΖΑ και ΑΝΕΛ</h3>
      <p>Η κυβέρνηση, παράλληλα, υπενθυμίζει ότι «σε μια εποχή που ο ΣΥΡΙΖΑ ήταν στα… <b>κεραμίδια</b> εναντίον της υλοποίησής του. Η προηγούμενη κυβέρνηση, παρότι εξελέγη δήθεν με τη σημαία της προστασίας των πλέον αδύναμων πολιτών, τάχθηκε από την αρχή κατά της εφαρμογής αυτού του μέτρου που προσέφερε στήριξη σε εκατοντάδες χιλιάδες πολίτες».</p>
      <p>Επίσης σημειώνει ακόμη, ότι «η κυβέρνηση <b>ΣΥΡΙΖΑ</b> - <b>ΑΝΕΛ</b>, όταν ανέλαβε την εξουσία, πάγωσε την εφαρμογή του μέτρου.</p>
      <p>Στη συνέχεια, ο <b>ΣΥΡΙΖΑ</b> εξαναγκάστηκε να <b>υιοθετήσει</b> το μέτρο λόγω πιέσεων της τρόικας καθώς ήταν η εποχή που η κυβέρνηση εφήρμοζε το νέο κύμα της υπερφορολόγησης και της περικοπής του ΕΚΑΣ που έπληττε τη μεσαία τάξη και τους πλέον αδύναμους εισοδηματικά πολίτες με άμεσους και έμμεσους φόρους. Όπως συνέβη και σε άλλες περιπτώσεις, ο ΣΥΡΙΖΑ απλώς άλλαξε το όνομα του μέτρου, το βάφτισε Κοινωνικό Εισόδημα Αλληλεγγύης και κατόπιν πανηγύριζε για την εφαρμογή του παρουσιάζοντάς το ως δικό του». </p>
      <p>Στόχος του πρωθυπουργού είναι να διατίθεται για αυτό τον σκοπό το 0,5% του ΑΕΠ και για αυτό τα επόμενα χρόνια τα κονδύλια για το εγγυημένο εισόδημα θα αυξηθούν στο 1 δισ. ευρώ ετησίως και θα αφορούν 800.000 πολίτες.</p>
      <h3>Αντιδρά ο ΣΥΡΙΖΑ</h3>
      <p>«Θέλει μεγάλο θράσος να λες ότι μέσω του Συντάγματος <b>εξασφαλίζεις</b> συνθήκες <b>αξιοπρεπούς</b> <b>διαβίωσης</b> με το Ελάχιστο Εγγυημένο Εισόδημα όταν ο ίδιος ο κ. Βρούτσης σήμερα (σ.σ. χθες) στη Βουλή είπε ότι ο μέσος όρος παροχής ανά νοικοκυριό είναι 213 ευρώ μηνιαίως» αναφέρουν πηγές του κόμματος και αναρωτιούνται αν «αυτό το μέλλον αξιοπρεπούς διαβίωσης μας επιφυλάσσει ο κ. Μητσοτάκης;»</p>
      <p>Όπως επισημαίνουν, «συνταγματοποιούν τα Μνημόνια και τις <b>συνταγές</b> του <b>ΔΝΤ</b>, που ήθελε κόψιμο των επιδομάτων κατά ένα δισ. και να τα ενσωματώσουμε στο ΕΕΕ».</p>
      <p>Οι ίδιες πηγές αναφέρουν ότι «η πρόταση της ΝΔ είναι η <b>συνταγματοποίηση</b> του <b>νεοφιλελευθερισμού</b>, δημιουργεί παγίδα φτώχειας και είναι μηχανισμός συμπίεσης του κατώτατου μισθού» και εξηγούν ότι «το ΕΕΕ ορίζεται αυθαίρετα από κάθε κυβέρνηση ανάλογα με τι ποσό μπορεί να διαθέσει για την ακραία φτώχεια. Γι’ αυτό δε συνταγματοποιήθηκε από καμία χώρα».</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/gallery/19344/prosfygiko-pos-tha-einai-oi-kleistes-domes-filoxenias">Προσφυγικό: Πώς θα είναι οι κλειστές δομές φιλοξενίας</a>
        </li>
        <li>
          <a href="https://www.cnn.gr/news/politiki/story/197987/to-kyvernitiko-sxedio-gia-to-prosfygiko-telos-i-moria-kleista-kentra-se-pente-nisia">To κυβερνητικό σχέδιο για το προσφυγικό: «Τέλος» η Μόρια, κλειστά κέντρα σε πέντε νησιά</a>
        </li>
        <li>
          <a href="https://www.cnn.gr/news/politiki/story/197959/poy-tha-dimioyrgithoyn-kleista-kentra-filoxenias-prosfygon-simera-oi-anakoinoseis-tis-kyvernisis">Πού θα δημιουργηθούν κλειστά κέντρα φιλοξενίας προσφύγων: Σήμερα οι ανακοινώσεις της κυβέρνησης</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1412/elk">ΕΛΚ</a>
        </li>
        <li>
          <a href="https://www.cnn.gr/eidhseis/tag/80730/zagkremp">ΖΑΓΚΡΕΜΠ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/197984/snapshot/2761754.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197985/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197969/snapshot/2760635.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197970/snapshot/2476050.jpg"/>
      </figure>
    </article>
  </body>
</html>