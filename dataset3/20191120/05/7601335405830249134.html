<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/contro-mastro-ciliegia/2019/11/20/news/no-lallarme-biella-no-287806/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-20T05:00:05+00:00"/>
    <meta property="og:title" content="No, l’allarme Biella no!"/>
    <meta property="og:description" content="Il coro di indignazione per la cittadinanza preclusa a Segre e invece data a Greggio dimostra che peggio di un sindaco della Lega c’è solo il presidio permanente antifascista attivo"/>
  </head>
  <body>
    <article>
      <h1>No, l’allarme Biella no!</h1>
      <h2>Il coro di indignazione per la cittadinanza preclusa a Segre e invece data a Greggio dimostra che peggio di un sindaco della Lega c’è solo il presidio permanente antifascista attivo</h2>
      <address><time datetime="2019-11-20T05:00:05+00:00">20 Nov 2019, 05:00</time> by <a rel="author">Maurizio Crippa</a></address>
      <p>Fatte salve la morbidezza indicibile di certe lane, la bellezza della corona dei monti e l’industriosa bonomia delle genti che vi abitano, Biella non è che sia proprio Manhattan, o Shanghai se siete affascinati dal secolo cinese, o un qualsiasi altro <i>place to be</i> se vi volete divertire. Questo per dire, anche a quelli del Pd piemontese ardentemente indignati, che la senatrice a vita Liliana Segre, milanese di garbo che ama andare alla Scala, avrà fatto men che spallucce alla notizia che Biella non le ha concesso la cittadinanza onoraria. E il fatto che il sindaco leghista della città, Claudio Corradino, abbia addotto a motivazione il fatto che Liliana Segre “non ha mai fatto niente per Biella” testimonia pienamente della cretineria dell’uomo e dell’idiozia, in generale, di ogni tipo di identitarismo toponomastico o etnico. Pochi giorni dopo, la libera città di Biella guidata da cotanto ingegno, ma se lo sono voluti loro, ha deciso di conferire la cittadinanza onoraria a Ezio Greggio, nativo del vicino e ameno borgo di Cossato, cui s’è mantenuto affezionatissimo pur tra le glorie televisive. Ezio Greggio è simpatico e se lo merita, che cosa abbia fatto, di particolare, per Biella non sapremmo dire, ma per il sindaco è sufficiente che sia dei paesi suoi, come i buoi. E la storia finirebbe qui, pari e patta, non fosse che s’è alzato un coro di altisonante indignazione per la cittadinanza preclusa a Segre e invece data a Greggio (manco fosse il figlio di un kapò) che dimostra precisamente questo: peggio di un sindaco della Lega c’è solo il presidio permanente antifascista attivo, formato titoli di giornale.</p>
      <related>
        <h4>Articoli Correlati</h4>
        <a href="https://www.ilfoglio.it/contro-mastro-ciliegia/2019/10/16/news/saremo-tutti-morti-forse-280734/"/>
        <a href="https://www.ilfoglio.it/contro-mastro-ciliegia/2019/10/16/news/lautopsia-di-hevrin-281047/"/>
        <a href="https://www.ilfoglio.it/contro-mastro-ciliegia/2019/10/18/news/nuova-galera-salvini-281345/"/>
        <a href="https://www.ilfoglio.it/contro-mastro-ciliegia/2019/10/19/news/viva-lidea-di-grillo-di-togliere-il-voto-ai-vecchi-ma-cdb-281605/"/>
        <a href="https://www.ilfoglio.it/contro-mastro-ciliegia/2019/10/22/video/roma-scioperi-e-autogol-282050/"/>
        <a href="https://www.ilfoglio.it/contro-mastro-ciliegia/2019/10/23/news/dalluno-vale-uno-alluno-vale-come-se-fosse-doro-di-renzi-282278/"/>
        <a href="https://www.ilfoglio.it/contro-mastro-ciliegia/2019/10/24/news/gozi-il-piccione-maltese-282504/"/>
        <a href="https://www.ilfoglio.it/contro-mastro-ciliegia/2019/10/25/news/il-giudice-e-il-dress-code-282800/"/>
      </related>
    </article>
  </body>
</html>