<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kostas-passaris-ti-zitoyn-oi-roymanoi-gia-na-ton-steiloyn-piso-stin-ellada-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T16:01:51+00:00"/>
    <meta property="og:title" content="Κώστας Πάσσαρης: Τι ζητούν οι Ρουμάνοι για να τον στείλουν πίσω στην Ελλάδα (video)"/>
    <meta property="og:description" content="Για πρώτη φορά έπειτα από 15 χρόνια οι Ρουμανικές Αρχές είναι θετικές να μεταφερθεί στην Ελλάδα και να εκτίσει το υπόλοιπο της ποινής του ο Κώστας Πάσσαρης."/>
  </head>
  <body>
    <article>
      <h1>Κώστας Πάσσαρης: Τι ζητούν οι Ρουμάνοι για να τον στείλουν πίσω στην Ελλάδα (video)</h1>
      <address>
        <time datetime="2019-11-20T16:01:51+00:00">20 Nov 2019, 16:01</time>
      </address>
      <p>Για πρώτη φορά έπειτα από 15 χρόνια οι<a href="https://neaselida.gr/tag/roumania/"> Ρουμανικές Αρχέ</a>ς είναι θετικές ώστε να μεταφερθεί στην <a href="https://neaselida.gr/tag/ellada/">Ελλάδα</a> και να <b>εκτίσει το υπόλοιπο της ποινής του</b> ο <b><a href="https://neaselida.gr/tag/kostas-passaris/">Κώστας Πάσσαρης</a></b>.</p>
      <p>Όπως αναφέρθηκε στο κεντρικό δελτίο ειδήσεων του <b>Open</b>, με έγγραφό τους οι Ρουμάνοι ζητούν πληροφορίες από τις ελληνικές Αρχές σχετικά με το τι ισχύει στη χώρα μας για την <b>υφ’ όρων απόλυση</b>. Επίσης ρωτούν για την τρέχουσα κατάσταση του κρατουμένου στην Ελλάδα και αν έχει διασυνδέσεις ακόμη, αλλά και τη γνωμοδότηση των Αρχών όσον αφορά τη μεταγωγή του.</p>
      <p>Τα παραπάνω ερωτήματα του ρουμανικού <b>Υπουργείου Δικαιοσύνης</b> βρίσκονται ήδη στο στόχαστρο του Εισαγγελέα Εφετών, ο οποίος αναμένεται να απαντήσει σχετικά, ανοίγοντας ή όχι τον δρόμο της επιστροφής του <b>διαβόητου κακοποιού</b> στην Ελλάδα.</p>
      <p>Θυμίζουμε ότι ο ίδιος ο κατάδικος έχει ζητήσει να επιστρέψει και να δικαστεί στην Ελλάδα για τους 4 φόνους τους οποίους κατηγορείται ότι διέπραξε. Έτσι, άρχισε ξανά η διαβούλευση μεταξύ των <b>Αρχών</b> της χώρας μας και των ρουμανικών. Να τονιστεί ότι ο <b>Πάσσαρης</b> το καλοκαίρι αποφυλακίζεται με ευεργετικές διατάξεις.</p>
      <figure>
        <iframe src="https://www.youtube.com/embed/W1oDPW-zejU" width="696" height="392" data-service="Youtube" scrolling="no"/>
      </figure>
      <h3>Επιθυμία του Πάσσαρη</h3>
      <figure>
        <img src="https://neaselida.gr/nsmedia/uploads/2018/02/passaris2.jpg"/>
      </figure>
      <p>Σύμφωνα με όσα γράφει το dikastiko.gr το έγγραφο αποτελεί <b>και επιθυμία του ίδιου του <a href="https://neaselida.gr/tag/kostas-passaris/">Πάσσαρη,</a></b> ο οποίος πρόσφατα δήλωσε ότι επιθυμεί να επιστρέψει στην Ελλάδα και να δικαστεί στις 2 Δεκεμβρίου στη δευτεροβάθμια δίκη του για τη δολοφονία των δυο αστυνομικών στο Γενικό Κρατικό Νίκαιας κατά τη διάρκεια της απόδρασής του το 2001.  Σε πρώτο βαθμό, τον περασμένο Μάιο είχε καταδικαστεί σε 4 φορές ισόβια κάθειρξη και 71 χρόνια.</p>
      <p>Ο 44χρονος <a href="https://neaselida.gr/tag/kostas-passaris/">Πάσσαρης</a>, που φέρεται <b>ως εμπλεκόμενος σε επτά δολοφονίες,</b> τραυματισμούς, κινηματογραφικές αποδράσεις, ληστείες, συμπλοκές, ναρκωτικά, μέσα από την φυλακή της Ρουμανίας δηλώνει μετανιωμένος για όσα έκανε.. <b>Θέλει μάλιστα όπως λέει να εκδοθεί στην Ελλάδα και να δικαστεί για τα εγκλήματα του…</b></p>
      <h3>90 ημέρες</h3>
      <figure>
        <img src="https://neaselida.gr/nsmedia/uploads/2018/02/passaris3.jpg"/>
      </figure>
      <p>Στα χέρια των Ελληνικών Αρχών, βρίσκεται Αίτημα της Ρουμανίας περί του αν η Ελλάδα συμφωνεί να μεταφερθεί ο κακοποιός στη χώρα για να εκτίσει το υπόλοιπο των ποινών που του επιβλήθηκαν στην Ρουμανία.</p>
      <p><b>Σημειώνεται πως την 30/7/2003</b> δικάστηκε εκεί δις ισόβια, για την δολοφονία δύο ατόμων σε αιματηρή ληστεία. Κατά το Ρουμανικό Νόμο, με  ευεργετικό υπολογισμό της ποινής, θα μπορούσε ενδεχομένως να αποφυλακιστεί από τη Ρουμανία περίπου μετά από το έτος 2020.</p>
      <p>Την Απόφαση καλείται να λάβει ο Εισαγγελέας Εκτέλεσης Ποινών του Πρωτοδικείου Αθηνών, μέσα σε σύντομη προθεσμία 90 ημερών, από τη λήψη του αιτήματος.</p>
      <p>Ο Πασσαρης σε θετική απάντηση των ελληνικών αρχών θα έρθει για να εκτίσει , σε πρώτη φάση, το υπόλοιπο των ποινών που του επιβλήθηκαν τελεσίδικα  στη Ρουμανία. Και στη συνέχεια, αυτές που του επιβλήθηκαν από τα Ελληνικά Δικαστήρια σε Πρώτο Βαθμό<b> (4 ισόβια και 71 χρόνια φυλάκιση).</b></p>
      <h3>«Οι συγγενείς των θυμάτων περιμένουν»</h3>
      <p>Οι Δικηγόροι της οικογένειας των θυμάτων του αδικοχαμένου Αστυνομικού Διονύσιου Αλεβιζόπουλου, ποινικολόγοι Ανδρέας και Αλέξης Αναγνωστάκης θεωρούν πως η μεταφορά και η δίκη του  κακοποιού στην Ελλάδα αποτελεί αποτέλεσμα της επίμονης πίεσης που ασκήθηκε στις Αρχές, με αλλεπάλληλες προσπάθειες και αιτήματα που υπέβαλλαν. Όπως λένε «πρέπει τώρα χωρίς καθυστέρηση οι Ελληνικές Αρχές να δεχτούν την πρόταση και να μεταχθεί στην Ελλάδα ο Πάσσαρης για έκτιση του υπόλοιπου της ποινής που του επιβλήθηκε στην Ρουμανία. Τούτο θα λάβει χώρα κατά ενσωμάτωση στο ελληνικό δίκαιο της Απόφασης-Πλαίσιο 2008/909/ΔΕΥ του Συμβουλίου της 27ης Νοεμβρίου 2008 κλπ σχετικά με την εφαρμογή της αρχής της αμοιβαίας αναγνώρισης σε ποινικές αποφάσεις σε όλα τα ευρωπαικά κράτη.</p>
      <p>Έτσι θα δοθεί η δυνατότητα να δικαστεί παρών και στην Ελλάδα, για τα αδικήματα που διέπραξε για τα οποία υπάρχει ανεπίτρεπτη καθυστέρηση εκδίκασης 20 περίπου χρόνων. Και για να εκτίσει στην Ελλάδα τις ποινές που τελικά θα του επιβληθούν από το Μικτό Ορκωτό Εφετείο Αθηνών στο οποίο δικάζεται την 2-12-2019.  Είναι μοναδική ευκαιρία και οι συγγενείς των θυμάτων την αναμένουν».</p>
      <related>
        <a href="https://neaselida.gr/ellada/ithaki-sokaroyn-oi-leptomereies-giati-ton-skotose-sto-xylo-video/"/>
      </related>
      <p>πηγή:dikastiko.gr</p>
    </article>
  </body>
</html>