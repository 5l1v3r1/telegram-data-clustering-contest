<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sohr-pri-izraelskem-utoku-v-syrii-zemrelo-23-lidi/1823060?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T16:10:00+00:00"/>
    <meta property="og:title" content="SOHR: Při izraelském útoku v Sýrii zemřelo 23 lidí"/>
    <meta property="og:description" content="Damašek - Izraelská armáda dnes při odvetném úderu v Sýrii zasáhla desítky íránských a syrských cílů. S odvoláním na izraelské bezpečnostní složky o tom informovala agentura Reuters. Syrská agentura SANA oznámila, že při útoku zemřeli dva civilisté a že syrská protiraketová obrana nad Damaškem několik izraelských raket sestřelila. Exilová Syrská organizace pro lidská práva (SOHR) pak uvedla, že si útok vyžádal 23 obětí na životech."/>
  </head>
  <body>
    <article>
      <h1>SOHR: Při izraelském útoku v Sýrii zemřelo 23 lidí</h1>
      <address><time datetime="2019-11-20T16:10:00+00:00">20 Nov 2019, 16:10</time> by <a rel="author" href="http://www.ctk.cz/" target="_blank">ČTK</a></address>
      <p>Damašek - Izraelská armáda dnes při odvetném úderu v Sýrii zasáhla desítky íránských a syrských cílů. S odvoláním na izraelské bezpečnostní složky o tom informovala agentura Reuters. Syrská agentura SANA oznámila, že při útoku zemřeli dva civilisté a že syrská protiraketová obrana nad Damaškem několik izraelských raket sestřelila. Exilová Syrská organizace pro lidská práva (SOHR) pak uvedla, že si útok vyžádal 23 obětí na životech.</p>
      <p>Izraelské střely byly podle SANA odpáleny z izraelských letounů nad Golanskými výšinami a nad městem Mardžajún, většinu z nich ale systém protiraketové obrany podle syrských médií zneškodnil. Dva lidé zemřeli, když jejich dům ve městě jihozápadně od Damašku zasáhl šrapnel. Při náletu bylo zraněno i několik dalších lidí poblíž hlavního města, včetně dívky na předměstí Kudsajá severozápadně od Damašku.</p>
      <p>SOHR uvádí, že mezi 23 oběťmi bylo 15 cizinců a někteří z nich byli Íránci. Šéfem této organizace je Ramí Abdar Rahmán, který řekl, že mezi oběťmi je pět syrských vojáků, 16 Íránců a bojovníků podporovaných Íránem a rovněž dva civilisté. Podle Abdar Rahmána cílily izraelské střely na muniční sklady íránských oddílů Al-Kuds na damašských předměstích Kisva a Kudsajá. SOHR situaci v Sýrii sleduje z Británie a tvrdí, že má v terénu své informátory.</p>
      <p>Izraelská armáda uvedla, že útok byl odvetou za rakety, které na Golanské výšiny, jejichž část Izrael okupuje, v úterý vypálila Sýrie. Všechny čtyři střely Izrael zneškodnil. "V reakci na rakety odpálené íránskými silami ze syrského území na Izrael včera večer (v úterý - pozn. ČTK) zasáhly bojové letouny izraelské armády vojenské cíle íránských jednotek Al-Kuds a syrských ozbrojených sil, včetně raket země-vzduch, vojenských základen a skladišť se zbraněmi," uvedla izraelská armáda v prohlášení.</p>
      <p>Náměstek ruského ministra obrany Michail Bogdanov označil izraelské nálety za špatný krok. Izraelský premiér Benjamin Netanjahu prohlásil, že řekl jasně, že Izrael zaútočí na kohokoli, kdo ho ohrozí. Podle ministra obrany Naftaliho Bennetta se "pravidla změnila a kdokoli vystřelí na Izrael ve dne, nebude spát v noci".</p>
      <p>Od začátku syrského konfliktu v roce 2011 vedl Izrael v Sýrii několik útoků proti režimu syrského prezidenta Bašára Asada a proti jeho spojencům - Íránu a libanonskému hnutí Hizballáh.</p>
      <p>Syrská občanská válka, kterou zažehlo utlačování prodemokratických demonstrací v roce 2011, se během let zapojením různých regionálních a zahraničních sil zkomplikovala. Násilí si vyžádalo už nejméně 400.000 lidských životů a dalších více než 11 milionů obyvatel, což je asi polovina předválečné populace, muselo opustit své domovy. Z toho 5,6 milionu lidí uprchlo do zahraničí. Do bojů se na straně prezidenta Bašára Asada zapojilo v roce 2015 Rusko, což do značné míry ovlivnilo poměr sil ve prospěch režimu.</p>
    </article>
  </body>
</html>