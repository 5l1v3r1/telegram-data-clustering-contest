<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919323/%D8%A7%D8%B2-%D8%B3%D9%86%D8%AF-%D8%A7%D8%B4%D8%AA%D8%BA%D8%A7%D9%84-%D8%A7%D8%B3%D8%AA%D8%A7%D9%86-%DA%A9%D9%88%D8%AA%D8%A7%D9%87-%D9%86%D9%85%DB%8C-%D8%A2%DB%8C%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:04:31+00:00"/>
    <meta property="og:title" content="از سند اشتغال استان کوتاه نمی‌آییم"/>
    <meta property="og:description" content="ایسنا/کرمانشاه استاندار کرمانشاه با بیان اینکه از سند اشتغال استان کوتاه نمی‌آییم، گفت: باید مراقب ریزش احتمالی اشتغال در فصل زمستان باشیم."/>
  </head>
  <body>
    <article>
      <h6 class="kicker">استاندار کرمانشاه:</h6>
      <h1>از سند اشتغال استان کوتاه نمی‌آییم</h1>
      <address><time datetime="2019-11-20T16:04:31+00:00">20 Nov 2019, 16:04</time> by <a rel="author">فاطمه کمانی</a></address>
      <p>ایسنا/کرمانشاه استاندار کرمانشاه با بیان اینکه از سند اشتغال استان کوتاه نمی‌آییم، گفت: باید مراقب ریزش احتمالی اشتغال در فصل زمستان باشیم.</p>
      <p>هوشنگ بازوند در جلسه کارگروه اشتغال استان که عصر امروز(۲۹ آبان) برگزار شد، ایجاد اشتغال را اولویت اصلی امسال استان اعلام کرد و افزود: اگر به این اولویت پایبند نباشیم، خسارت سنگینی برای ما به همراه خواهد داشت.</p>
      <p>وی اضافه کرد: فراهم کردن شرایط ایجاد اشتغال توقع اصلی مردم از ما است که تقاضای زیادی هم نیست.</p>
      <p>وی تاکید کرد: البته قطعا اشتغال کاغذی به درد ما نمی‌خورد و باید به دنبال ایجاد اشتغال واقعی باشیم.</p>
      <p>استاندار کرمانشاه از هدف‌گذاری کاهش سه درصدی نرخ بیکاری برای امسال استان هم یاد کرد و ادامه داد: برای این منظور باید ۲۰ تا ۲۲ هزار شغل خالص در کرمانشاه ایجاد کنیم.</p>
      <p>بازوند با بیان اینکه هدفگذاری که برای اشتغال دستگاه‌ها در سند اشتغال تعیین شده بارها چکش کاری کارشناسی شده عنوان کرد: اگر دستگاهی با سند و مدرک اعلام کند اشتغالی که برایش تعیین شده بیش از ظرفیت و اعتبارات است، پذیرا خواهیم بود.البته این بدان معنا نیست که از سند اشتغال کوتاه می‌آییم.</p>
      <p>بازوند همچنین از اشتغالزایی که در دو فصل گذشته در استان صورت گرفته ابراز رضایت کرد و افزود: اشتغالزایی در فصل زمستان کمی دشوار است و حتی امکان دارد با ریزش نیروی کار هم مواجه شویم و باید در این زمینه آماده باشیم.</p>
      <p>وی از اینکه خود مردم هم برای ایجاد شغل پای کار هستند یاد کرد و گفت: خوشبختانه نرخ مشارکت اقتصادی در استان بالا است و این یعنی بیکاران جویای کارند.</p>
      <p>استاندار کرمانشاه اظهار کرد: البته روند پرداخت تسهیلات از سوی بانک‌ها نیز موثر بوده، اما ۳۵ تا ۴۰ درصد هم آورده جیب خود مردم بوده و در برخی طرح ها حتی از ما تسهیلات هم نگرفتند.</p>
      <p>وی معتقد است، این گروه از سرمایه گذاران باید بیشتر حمایت شوند زیرا هرچه تسهیلات کمتر پرداخت شود اشتغال پایدارتر خواهد بود.</p>
      <p>بازوند با بیان اینکه نمونه این مشارکت مردم را در بازسازی ۳۴ هزار خانه مناطق زلزله‌زده شاهد بودیم، عنوان کرد: در بازسازی ها در کنار سهم ۲۴۴۸ میلیارد تومانی دولت و بانک‌ها، ۳۶۷ میلیارد تومان هم مردم از جیب گذاشتند.</p>
      <p>انتهای پیام</p>
    </article>
  </body>
</html>