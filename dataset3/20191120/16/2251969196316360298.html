<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/due-ragazze-maceratesi-alla-finale-del-tour-music-fest/1327282/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T16:26:00+00:00"/>
    <meta property="og:title" content="Due ragazze maceratesi alla finale del Tour music fest"/>
    <meta property="og:description" content="CONCORSO - Elide Mancinelli, 26 anni, e Ilenia Silvestrelli, 20 anni, hanno raggiunto l'ultimo step, prima di approdare sul palcoscenico europeo. L'appuntamento il 22-23-24 novembre al Crossroads di Roma"/>
  </head>
  <body>
    <article>
      <h1>Due ragazze maceratesi alla finale del Tour music fest</h1>
      <h2>CONCORSO - Elide Mancinelli, 26 anni, e Ilenia Silvestrelli, 20 anni, hanno raggiunto l'ultimo step, prima di approdare sul palcoscenico europeo. L'appuntamento il 22-23-24 novembre al Crossroads di Roma</h2>
      <address><time datetime="2019-11-20T16:26:00+00:00">20 Nov 2019, 16:26</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fdue-ragazze-maceratesi-alla-finale-del-tour-music-fest%2F1327282%2F">Condividi1K</a><a href="https://twitter.com/intent/tweet?text=Due+ragazze+maceratesi++alla+finale+del+Tour+music+fest&amp;url=https%3A%2F%2Fwww.cronachemaceratesi.it%2F2019%2F11%2F20%2Fdue-ragazze-maceratesi-alla-finale-del-tour-music-fest%2F1327282%2F">Tweet</a>Email1K Condivisioni</p>
      <p> </p>
      <p> </p>
      <p><b>Due maceratesi in finale al Tour music fest, festival presieduto da Mogol e Kara Dioguardi. Originali, eclettici, ma soprattutto talentuosi: con la loro determinazione, sensibilità vocale e musicale, la cantautrice Elide Mancinelli e la cantante Ilenia Silvestrelli, entrambe maceratesi sono riuscite a convincere l’esigente giuria del Tour music fest e ad aggiudicarsi un posto nella finale nazionale, che si terrà nei giorni 22-23-24 novembre al Crossroads di Roma.</b> Qui, affronteranno l’ultima sfida da sostenere per arrivare a calcare il palco della finale europea del prossimo 7 dicembre all’auditorium del Massimo di Roma.<b> Il traguardo raggiunto da Elide, 26 anni, e da Ilenia, 20 anni, è davvero importante, considerando gli oltre 20mila artisti e band partecipanti, provenienti da tutta Europa.</b> Durante le finali nazionali, andranno in scena le performance degli artisti finalisti di questa 12esima edizione del festival, in un vero e proprio Live Show. Vista la mission del Tour music fest, che mette in primo piano la crescita artistica di tutti i partecipanti, durante la giornata, sarà possibile assistere alle masterclass formative del College of music di Berklee, la famosa università americana leader nella formazione musicale nel mondo. Per l’occasione sarà presente, direttamente da Boston, Janie Barnett, cantante americana professionista che ha collaborato, nella sua carriera, con artisti del calibro di Celine Dion, Bonnie Raitt e Linda Ronstadt. Janie Barnett ha ricevuto una nomination per i Grammy con il suo disco “You see this river” e ha partecipato al Saturday Night Live, famosissima trasmissione televisiva americana.</p>
      <figure>
        <img src="https://cdn.cronachemaceratesi.it/wp-content/uploads/2019/11/elide-mancinelli-325x193.jpg"/>
        <figcaption>Elide Mancinelli</figcaption>
      </figure>
      <p><b>Elide e Ilenia, dopo l’ultima prova delle finali nazionali, potrebbero esibirsi al cospetto dei presidenti di giuria Mogol e Kara Dioguardi, dei rappresentanti Berklee e dei massimi esponenti della discografia italiana. Un sogno per tutti i giovani artisti emergenti italiani, che per Elide e Ilenia è partito dalla prima esibizione a Ascoli Piceno lo scorso ottobre e adesso avrà l’onere e l’onore di rappresentare la loro città per la categoria artistica “Cantautori e Interpreti” del Tour music fest.</b> Elide e Ilenia hanno convinto la giuria con il loro approccio vocalmente maturo, dimostrando una capacità decisamente rara di saper giocare con la musica, la voce ed il suono, qualità sicuramente utili per rincorrere il sogno di vincere i fantastici premi in palio come un tour europeo, una borsa di studio presso il college di Berklee e un contratto di sponsorizzazione del valore di 10mila euro da investire nella propria musica.</p>
    </article>
  </body>
</html>