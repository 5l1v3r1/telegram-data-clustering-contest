<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919325/%D9%BE%DB%8C%D8%B4-%D8%A8%DB%8C%D9%86%DB%8C-800-%D8%B4%D8%B9%D8%A8%D9%87-%D8%A7%D8%AE%D8%B0-%D8%B1%D8%A7%DB%8C-%D8%AF%D8%B1-%D8%B4%D9%87%D8%B1%D8%B3%D8%AA%D8%A7%D9%86-%D8%B4%DB%8C%D8%B1%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:19:33+00:00"/>
    <meta property="og:title" content="پیش بینی 800 شعبه اخذ رای در شهرستان شیراز"/>
    <meta property="og:description" content="ایسنا/فارس فرماندار شهرستان شیراز اعلام کرد که برای انتخابات مجلس یازدهم حدود 800 شعبه اخذ رای پیش بینی شده است."/>
  </head>
  <body>
    <article>
      <h6 class="kicker">فرماندار شیراز خبر داد</h6>
      <h1>پیش بینی 800 شعبه اخذ رای در شهرستان شیراز</h1>
      <address><time datetime="2019-11-20T16:19:33+00:00">20 Nov 2019, 16:19</time> by <a rel="author">علی محمد پشوتن</a></address>
      <p>ایسنا/فارس فرماندار شهرستان شیراز اعلام کرد که برای انتخابات مجلس یازدهم حدود 800 شعبه اخذ رای پیش بینی شده است.</p>
      <p>محمدرضا امیری عصر چهارشنبه 29 آبان در جلسه شورای اداری استان فارس اعلام کرد که برای انتخابات مجلس شورای اسلامی بالغ بر 800 شعبه اخذ رای و 15 هزار نیروی انسانی پیش بینی شده است.</p>
      <p>به گزارش ایسنا، امیری با اشاره به اهمیت برگزاری یک انتخابات امن و باشکوه در این دوره، این مهم را نیازمند همت و همراهی همه دستگاه‌ها و مسئولان در سطح شهرستان دانست.</p>
      <p>امیری همچنین با اشاره به وقایع اخیر در شیراز و ضمن عذرخواهی از مردم به واسطه اخلال در نظم و روند خدمات رسانی در شهرهای شیراز و صدرا، برخی اقدامات در راستای دامن زدن به نارضایتی عمومی توسط افرادی در فضای مجازی و برخی تریبون‌های رسمی را بر فراهم شدن شرایط و بروز این ناآرامی و اغتشاشها تاثیرگذار دانست.</p>
      <p>فرماندار شیراز تاکید کرد: همانهایی که امروز طلبکار هستند، در گذشته شرایط بروز چنین شرایطی را با اقدامات و سخنان خود فراهم کرده و در این موضوع نقش داشته اند، نظام اسلامی همیشه پذیرای اعتراض بوده و هست اما عده‌ای با تحریک جامعه، زمینه تبدیل اعتراض مردم به آشوب را فراهم کردند.</p>
      <p>او تلاش انجام شده برای مدیریت این اغتشاشات از سوی شورای تامین استان فارس را ستودنی دانست و تاکید کرد که اطلاع از حجم عظیم اغتشاش و شیطنت‌ها می تواند بزرگی اقدام شورای تامین و رئیس این شورا را مشخص کند.</p>
      <p>فرماندار شیراز همچنین از تشکیل 30 تیم نظارتی و اعزام آنها به سراسر شهرستان برای نظارت بر روند عرضه کالا و خدمات و جلوگیری از افزایش قیمتها خبر داد.</p>
      <p>به گزارش ایسنا، نماینده مردم شیراز در مجلس شورای اسلامی نیز با اشاره به اهمیت توجه به لزوم تفکیک قوا برای مشخص بودن مسئولیت و پاسخگویی هر بخش و دست یابی به توسعه متوازن، شفاف سازی را یکی از ارکان اساسی حاکمیت خوب دانست.</p>
      <p>مسعود رضایی که به بی اطلاعی مجلس از مصوبه افزایش نرخ بنزین انتقاد دارد، معتقد است که تمام منافع اجرای این طرح 54 هزار میلیارد خواهد بود اما تنها در شیراز میلیاردها تومان به مردم و شهر خسارت وارد شده است.</p>
      <p>رضایی با تاکید براینکه در این روند مجلس به راحتی کنار گذاشته شد، نقش ورود مجلس به موضوع را کاهش دهنده اعتراض‌ها، نگرانی‌ها و شفاف کردن روند دانست و خاطرنشان کرد که امروز هزار میلیارد کسری بودجه و سال آینده تورم 50 درصد داریم.</p>
      <p>نماینده مردم شیراز در مجلس شورای اسلامی با بیان اینکه هیچ سرمایه دار و صاحب ثروتی در اغتشاشات حاضر نبود، آشوبگران را مشتی بچه های پا برهنه دانست که به واسطه نداشتن پول و کار با یک هیجان به میدان آمده بودند و خاطرنشان کرد: به نظر من باران رحمت خداوند در شیراز به کمک ما آمد اگرنه تخریب بیشتری را شاهد بودیم.</p>
      <p>انتهای پیام</p>
    </article>
  </body>
</html>