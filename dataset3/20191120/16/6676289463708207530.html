<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/fiu-presedinte-germania-asasinat-326497.html"/>
    <meta property="og:site_name" content="Observator"/>
    <meta property="article:published_time" content="2019-11-20T16:19:00+00:00"/>
    <meta property="og:title" content="Fiul unui fost preşedinte al Germaniei a fost asasinat la o conferinţă medicală"/>
    <meta property="og:description" content="Fiul fostului preşedinte al Germaniei Richard von Weizsaecker a fost asasinat în timp ce susţinea o conferinţă medicală la un spital din Berlin. Un bărbat din public l-a atacat şi înjunghiat mortal, cu un cuţit."/>
  </head>
  <body>
    <article>
      <h1>Fiul unui fost preşedinte al Germaniei a fost asasinat la o conferinţă medicală</h1>
      <address><time datetime="2019-11-20T16:19:00+00:00">20 Nov 2019, 16:19</time> by <a rel="author">Cristian Totestean</a></address>
      <p>
        <b>
          <b>Fiul fostului preşedinte al Germaniei Richard von Weizsaecker a fost asasinat în timp ce susţinea o conferinţă medicală la un spital din Berlin. Un bărbat din public l-a atacat şi înjunghiat mortal, cu un cuţit.</b>
        </b>
      </p>
      <p>Fritz von Weizsaecker, medic în vârstă de 59 de ani, ţinea o prelegere despre ficatul gras la conferinţa organizată la Spitalul Schosspark din Berlin.</p>
      <h3>Cum a fost comis asasinatul</h3>
      <p>Un bărbat de 57 de ani, care se afla în public, s-a năpustit asupra fiului fostului preşedinte german şi l-a înjunghiat. Un poliţist aflat în timpul liber şi care participa şi el la eveniment a încercat să-l oprească pe atacator, dar a fost rănit, iar acum e în spital.</p>
      <p>Fiul preşedintelui a murit la locul tragediei, spune <a href="https://news.sky.com/story/son-of-former-german-president-stabbed-to-death-while-giving-lecture-in-berlin-11865459">Sky News</a>. Autorul crimei a fost identificat şi prins de poliţia germană. Potrivit anchetatorilor, el nu are antecedente.</p>
      <blockquote>"Deocamdată, nu putem spune nimic despre motivul atacatorului", a transmis poliţia berlineză.</blockquote>
      <p>Fritz von Weizsaecker era un medic apreciat în Germania. Tatăl său, Richard von Weiszacker, a fost Preşedinte al Germaniei de Vest între 1984 - 1990, iar apoi al Germaniei unificate, între 1990 - 1994. El a murit în ianuarie 2015.</p>
    </article>
  </body>
</html>