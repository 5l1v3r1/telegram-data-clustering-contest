<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/prihaja-biseksualni-drakula-244092"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T16:11:00+00:00"/>
    <meta property="og:title" content="Prihaja biseksualni Drakula"/>
    <meta property="og:description" content="Nove upodobitve groznega grofa Drakule se bodo lotili s sodobnim pristopom. V najrazvpitejšega vampirja se bo v novi, tridelni seriji, ki nastaja v koprodukciji BBC in Netflixa, prelevil danski igral..."/>
  </head>
  <body>
    <article>
      <h1>Prihaja biseksualni Drakula</h1>
      <h2>Tridelna serija bo mnogo bolj neposredna. Glavno vlogo ima danski igralec Claes Bang.</h2>
      <address><time datetime="2019-11-20T16:11:00+00:00">20 Nov 2019, 16:11</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1656985.jpg"/>
          <figcaption>Tokrat se bo v vlogi vampirja preizkusil danski igralec.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1656984.jpg"/>
          <figcaption>Odlično ga je upodobil Christopher Lee leta 1958.</figcaption>
        </figure>
      </slideshow>
      <p>Nove upodobitve groznega grofa Drakule se bodo lotili s sodobnim pristopom. V najrazvpitejšega vampirja se bo v novi, tridelni seriji, ki nastaja v koprodukciji BBC in Netflixa, prelevil danski igralec <b>Claes Bang</b>, kot napovedujejo ustvarjalci z <b>Markom Gatissom </b>in <b>Stevenom Moffatom</b> na čelu, pa bo grof zapeljeval tako ženske kot tudi moške.</p>
      <figure>
        <img src="https://www.slovenskenovice.si/images/slike/2019/10/29/1656984.jpg"/>
        <figcaption>Odlično ga je upodobil Christopher Lee leta 1958.</figcaption>
      </figure>
      <p>Drakuli resnično ne bi mogli nikoli pripisati diskriminacije, poudarjata avtorja, ki sta za BBC ustvarila tudi serijo o Sherlocku Holmesu, vampir pač ne ločuje med spoloma, saj se osredotoča na prehranjevanje in čare ter privlačnost, a je pri tem vseeno, ali pred njim stoji moški ali ženska. Sicer sta na morebitno biseksualnost v klasiki iz 1958. že namignila <b>Christopher Lee </b>kot grof Drakula in <b>Peter Cushing </b>kot Abraham van Helsing, ko se vampir v zelo homoerotičnem prizoru nagne za usodni ugriz, nova serija naj bi tako le še potrdila dolgoletna namigovanja oboževalcev.</p>
      <blockquote>1897.<br/>se je rodil roman o najrazvpitejšem vampirju.</blockquote>
      <p>Tudi napovednik za novo serijo že razodeva grofovo nagnjenje, saj glavni junak v njem ljubkuje obraz mladeniča, lorda Ruthvena, ki sicer izhaja iz Vampirja, zgodbe iz leta 1816, in ki bo tako prvič nastopil ob Drakuli.<br/> </p>
      <h3>Pisec je bil revež</h3>
      <p>Obeta se torej še ena od številnih uprizoritev legende o najznamenitejšem transilvanskem vladarju in njegovem sinu Drakuli, ki naj bi med svojo vladavino pobil več kot 40.000 očetovih sovražnikov, izdajalcev in nečastnih trgovcev. Od tu najbrž izhaja legenda o vampirju, ki jo je povzelo več piscev, pod najbolj priljubljeno in najuspešnejšo različico pa se je podpisal Irec <b>Bram Stoker </b>leta 1897.</p>
      <blockquote>Pisec je kljub uspehu romana prosil za miloščino.</blockquote>
      <p>Knjiga je nemudoma zakrožila po svetu, a kljub temu pisatelju ni prinesla bogastva, še več, Stoker je tik pred smrtjo moral zaprositi za miloščino pri kraljevem literarnem združenju, njegova vdova pa je pozneje prodala dragocene rokopise na dražbi za drobiž. Njena poznejša bitka za avtorske pravice je pritegnila veliko pozornosti in knjižnemu delu dvignila vrednost; delo so začeli uprizarjati v gledališču, pozneje tudi na filmskem platnu in malih zaslonih. </p>
    </article>
  </body>
</html>