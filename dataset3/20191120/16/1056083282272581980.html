<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919335/%D8%A8%D8%B3%DB%8C%D8%AC-%D8%B9%D9%85%D9%82-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D9%86%D8%B8%D8%A7%D9%85-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:59:59+00:00"/>
    <meta property="og:title" content="بسیج عمق استراتژیک نظام جمهوری اسلامی است"/>
    <meta property="og:description" content="ایسنا/کردستان فرمانده سپاه بیت المقدس استان کردستان، گفت: بسیج عمق استراتژیک نظام مقدس جمهوری اسلامی ایران است که در ابعادهای مختلفی از جمله امنیتی، سیاسی، اقتصادی و اجتماعی نقش محوری بازی کرده است."/>
  </head>
  <body>
    <article>
      <h6 class="kicker">فرمانده سپاه بیت المقدس کردستان:</h6>
      <h1>بسیج عمق استراتژیک نظام جمهوری اسلامی است</h1>
      <address><time datetime="2019-11-20T16:59:59+00:00">20 Nov 2019, 16:59</time> by <a rel="author">نشمین نوشادی</a></address>
      <p>ایسنا/کردستان فرمانده سپاه بیت المقدس استان کردستان، گفت: بسیج عمق استراتژیک نظام مقدس جمهوری اسلامی ایران است که در ابعادهای مختلفی از جمله امنیتی، سیاسی، اقتصادی و اجتماعی نقش محوری بازی کرده است.</p>
      <p>سردار صادق حسینی امروز( ۲۹ آبان) در نشست خبری با اصحاب رسانه، با اشاره به برنامه های هفته بسیج، اظهار کرد: بسیج یک هدیه الهی است که خداوند به ملت ایران تقدیم کرده است.</p>
      <p>وی افزود: بسیج عمق استراتژیک نظام مقدس جمهوری اسلامی ایران است که در ابعادهای مختلفی از جمله امنیتی، سیاسی، اقتصادی و اجتماعی نقش محوری بازی کرده است.</p>
      <p>فرمانده سپاه بیت المقدس استان کردستان، بیان کرد: بسیج ذخیره تمام نشدنی انقلاب اسلامی است که در حوادث گوناگون از جمله سیل، زلزله و آتش سوزی با عمل جهادی و تفکر بسیجی خدمات ارزنده از خود به جای گذاشته است.</p>
      <p>حسینی با بیان اینکه بسیج نقش برجسته ای در مبارزه با ضد انقلاب در دفاع مقدس داشته است، عنوان کرد: اصلی ترین پایه پیروزی رزمندگان انقلاب اسلامی در دفاع مقدس بسیجیان بوده اند که برای کشور و جهانیان شناخته شده است به طوری که کشورهای مختلفی در تلاش هستند الگوگیری کنند و از بسیجیان برای امنیت و توسعه کشورشان الگو بگیرند.</p>
      <p>وی با اشاره به اینکه هفته بسیج تجلیل از روح بلند امام خمینی(ره) است، گفت: امام افق های دور انقلاب اسلامی را دقیقا تشخیص دادند و برای استحکام این نظام، پشبرد اهداف عالی انقلاب اسلامی و ارتباط نظام با لایه های جمهوری اسلامی، بسیج ۲۰ میلیونی را مطرح کردند.</p>
      <p>حسینی با اشاره به اینکه نقش بسیج در حوادث اخیر، برجسته و ارزشمند است، افزود: حوادث اتفاق افتاد بر اثر گران شدن بنزین جای تاسف دارد چرا که خسارت جبران ناپذیری به اموال عمومی و مردم وارد کرده است.</p>
      <p>وی بیان کرد: با اقتدار و قدرت الهی، حضور مردم در اتفاقات اخیر دشمن را ناکام کرد و آن ها بار دیگر از وحدت، انسجام و پیرو ولایت بودن مردم ایران شکستی مفتضحانه خوردند.</p>
      <p>فرمانده سپاه بیت المقدس استان کردستان، عنوان کرد: منافقین، آمریکا، ضد انقلاب، سعودی ها، سلطنت طلب ها، عماراتی ها، برخی کشورهای حاشیه خلیج فارس و غربی در این چند روز گذشته علیه نظام جمهوری اسلامی با همه امکانات به پا خواستند.</p>
      <p>حسینی با اشاره به برگزاری برنامه های هفته بسیج، اعلام کرد: نخستین روز از هفته بسیج با عنوان بسیج، مقاومت، ایثار و شهادت نام گذاری شده که در این روز آیین عطرافشانی گلزار مطهر شهدا و اجرای برنامه روایت یاران، عهد عاشقی جوانان بسیجی با شهدا با حضور فرماندهان و مسئولین بسیج و یادواره شهدای بسیج در پایگاه های مقاومت محلات برگزار می شود.</p>
      <p>وی با اشاره به اینکه دومین روز از هفته بسیج با عنوان بسیج، اخلاق و معنویت نامگذاری شده است، گفت: برگزاری جشنواره جهادگران علم و فناوری و نمایشگاه اختراعات و ابتکارات بسیج از برنامه های سومین روز از هفته بسیج عنوان شده است.</p>
      <p>فرمانده سپاه بیت المقدس استان کردستان، با اشاره به برنامه های روز چهارم هفته بسیج، ذکر کرد: تجلیل از پایگاه های مقاومتی برتر، افتتاح همزمان هزار مهد قرانی، جشنواره اسوه ها، همایش شاعران در هفته بسیج برگزاد می شود.</p>
      <p>حسینی خاطرنشان کرد: حضور و سرکشی مسئولین کشوری و لشکری از پایگاه های مقاومتی بسیج محلات، نشست های صمیمی مسئولان با بسیجیان و رزمایش شکوه اقتدار و مقاومت با حضور گسترده اقشار بسیجی از دیگر برنامه های هفته بسیج است.</p>
      <p>وی با اشاره به اینکه در هفته بسیج یک هزار و ۱۰۰برنامه در قالب ۸۷ عنوان برگزار خواهد شد، یادآور شد: برنامه های برای ساخت ۴۷۰ خانه محروم که ۲۲۰ واحد آن ساخته شده و ۶۰ واحد آن در این هفته واگذار می شود.</p>
      <p>انتهای پیام</p>
    </article>
  </body>
</html>