<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/20/space_vizzion_a_jovo_volkswagen_kombija/"/>
    <meta property="og:site_name" content="totalcar"/>
    <meta property="article:published_time" content="2019-11-20T16:34:00+00:00"/>
    <meta property="og:title" content="Space Vizzion: a jövő Volkswagen kombija"/>
    <meta property="og:description" content="A VW láthatóan a bevált sémákat alkalmazza az elektromos jövő-modelljeire is. Ezúttal a kombin a sor."/>
  </head>
  <body>
    <article>
      <h1>Space Vizzion: a jövő Volkswagen kombija</h1>
      <address><time datetime="2019-11-20T16:34:00+00:00">20 Nov 2019, 16:34</time> by <a rel="author">Andróczi Balázs</a></address>
      <p>Los Angelesben mutatta be a Volkswagen az ID. Space Vizzion nevű elektromos tanulmányautót, amelyet a többi ID. koncepcióhoz hasonlóan majdani szériagyártmányok előképének szánnak.</p>
      <figure>
        <img src="https://kep.index.hu/1/0/3044/30443/304432/30443287_18dd6645619bcdcf554ef4db574f978c_wm.jpg"/>
        <figcaption>
          <a href="https://galeria.totalcar.hu/hirek/2019/11/20/volkswagen_id_sapce_vizzion_tanulmany_2019/?currpic=30443279">Galéria: Volkswagen ID. Sapce Vizzion tanulmány 2019 [9 kép]</a>
        </figcaption>
      </figure>
      <p>A forma hasonlít is az <a href="https://totalcar.hu/belsoseg/2019/11/12/dizelaron_villannyal_vw_id.3_a_nep_kovetkezo_autoja/">ID.3-aséra</a>, amelynek épp mostanság indul a gyártása, de annál sokkal hosszabb és tágasabb, eléggé eltérő arányokkal. A hossza közel öt méter, a szélessége 1,9 méter, a magassága 1,53 méter, a tengelytávja pedig majdnem három méter, azaz külsőre sem kicsi, de a villamos hajáslánc miatt az átlagosnál is több hely jut benne az utas- és csomagtérnek. A forma a rövid orr-rész mellett a magas övvonaltól jellegzetes, ami jórészt nyilván a padló alatti akkumulátor-csomag helyigénye miatt van.</p>
      <figure>
        <img src="https://kep.index.hu/1/0/3044/30443/304433/30443321_cfbf7824ca9baae9fac248b7283f2440_wm.jpg"/>
        <figcaption>
          <a href="https://galeria.totalcar.hu/hirek/2019/11/20/volkswagen_id_sapce_vizzion_tanulmany_2019/?currpic=30443281">Galéria: Volkswagen ID. Sapce Vizzion tanulmány 2019 [9 kép]</a>
        </figcaption>
      </figure>
      <p>Belül nagyon erősen látszik a Tesla-hatás: a minimalista műszerfalon ott a Model 3 jellegzetes számítógép-monitorának mása 15,6 hüvelykes képátlóval, a műszeregység viszont jelzés-értékű, mivel a legtöbb információt a műszerfalra vetíti a tanulmányautó. Ahogy a tanulmányokon mostanság szokás, itt is négy ülőhelyet alakítottak ki, bár a VW már most jelezte, hogy a szériaváltozatot legalább ötszemélyesnek szánják. A csomagtér is tisztességes, 590 literes méretű, és a padlója alatt még két gördeszkának is jutott hely.</p>
      <figure>
        <img src="https://kep.index.hu/1/0/3044/30443/304433/30443323_afc0f4fc3ffd95d7923af8c22956a3be_wm.jpg"/>
        <figcaption>
          <a href="https://galeria.totalcar.hu/hirek/2019/11/20/volkswagen_id_sapce_vizzion_tanulmany_2019/?currpic=30443283">Galéria: Volkswagen ID. Sapce Vizzion tanulmány 2019 [9 kép]</a>
        </figcaption>
      </figure>
      <p>A műszaki alapokat természetesen a VW szabvány MEB platformja adja, és rögtön kétféle hajtásváltozatról is szó esett. A tanulmányban állítólag az egyszerűbb van: ez egyetlen, 279 lóerős motort tartalmaz, amely a hátsó kerekeket hajtja. A másik esetben egy 102 lóerős második villanymotor hajtaná az első kerekeket, így a két motor együtt 340 lóerő össz-teljesítményt biztosítana. A beépített akkumulátor egyébként bruttó 82, nettó 77 kWh-s, és a gyáriak szerint akár 590 km-es hatótávot is biztosíthat a WLTP szabvány szerint.</p>
      <figure>
        <img src="https://kep.index.hu/1/0/3044/30443/304433/30443327_436cb53dfcda69fc85cd8542b15671e0_wm.jpg"/>
        <figcaption>
          <a href="https://galeria.totalcar.hu/hirek/2019/11/20/volkswagen_id_sapce_vizzion_tanulmany_2019/?currpic=30443275">Galéria: Volkswagen ID. Sapce Vizzion tanulmány 2019 [9 kép]</a>
        </figcaption>
      </figure>
      <p>Ebben nyilván nagy segítség a kombi-forma kedvező légellenállása: a formatényező értéke 0,24, de emellett a kis hasmagasság és a terepjáró-szerű modellekénél kisebb homlokfelület is a nagyobb hatótáv elérését segíti. A gyári adatok szerint az erősebb hajtással a Space Vizzion akár 5,4 másodperc alatt is elérheti a 100 km/h-t, a végsebességét viszont 175 km/h-ra korlátozták, részben nyilván azért, hogy megakadályozzák az akkucsomag túl gyors lemerítését.</p>
      <figure>
        <img src="https://kep.index.hu/1/0/3044/30443/304433/30443331_e8a660b51b4a9842c32f9b2e8ea7b892_wm.jpg"/>
        <figcaption>
          <a href="https://galeria.totalcar.hu/hirek/2019/11/20/volkswagen_id_sapce_vizzion_tanulmany_2019/?currpic=30443277">Galéria: Volkswagen ID. Sapce Vizzion tanulmány 2019 [9 kép]</a>
        </figcaption>
      </figure>
      <p>A Space Vizzion nyilvánvalóan nagyon sok olyan részletmegoldást tartalmaz, amely nem juthat el a gyártásig, viszont egy hasonló típus előállítását állítólag már be is ütemezték 2021 és 2022 fordulójára.</p>
    </article>
  </body>
</html>