<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/frida-karlsson-jag-har-inget-att-vara-radd-for/"/>
    <meta property="og:site_name" content="DN.SE"/>
    <meta property="article:published_time" content="2019-11-20T16:44:40+00:00"/>
    <meta property="og:title" content="Frida Karlsson: Jag har inget att vara rädd för"/>
    <meta property="og:description" content="Landslagsledningen tror att förväntningarna kan bli ett problem för Frida Karlsson efter succén förra säsongen. Själv ser hon det inte så."/>
  </head>
  <body>
    <article>
      <h1>Frida Karlsson: Jag har inget att vara rädd för</h1>
      <address><time datetime="2019-11-20T16:44:40+00:00">20 Nov 2019, 16:44</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Landslagsledningen tror att förväntningarna kan bli ett problem för Frida Karlsson efter succén förra säsongen.<br/>Själv ser hon det inte så.<br/>– Jag har inget att vara rädd för, säger hon inför Sverigepremiären i Gällivare.</b>
      </p>
      <p>Frida Karlssons utveckling har engagerat skid-Sverige. I fjol följde många hennes sista juniorsäsong som präglades mycket av debatten när hon skulle få chansen i A-laget. När den kom svarade Karlsson med att ta guld, silver och brons på VM i Seefeld.</p>
      <p>Ett jättegenombrott.</p>
      <p>Inför debutsäsongen som senior är landslagstränaren Magnus Ingesson lite orolig för att höga förväntningar kan skapa problem för den 20-åriga Sollefteååkaren.</p>
      <p>– Frida och jag pratade om detta i Val Senales. Jag poängterade vikten av att hon, inför säsongen, skapar rätt nivå på sina förväntningar. Hon är ung och det är viktigt för henne att glädja sig åt resultat som är realistiskt bra. Annars är det jobbigt om man hela tiden blir missnöjd under en lång karriär.</p>
      <p>Magnus Ingesson fortsätter:</p>
      <p>– Frida förstår logiken, men hon är så tävlingsinriktad, otålig och lite tjurig. Hon skulle helst vilja vara bäst i går. Det är också en styrka.</p>
      <p><b>Samtidigt sitter Frida Karlsson </b>i en bil till Gällivare och utstrålar trygghet.</p>
      <p>– Förväntningar och press kan låta negativt, men för mig är det är något som är mer positivt. Jag har förväntningar på min egen åkning. Jag har gjort jobbet inför säsongen och skapat mig de bästa förutsättningarna</p>
      <p>– Jag har inget att vara rädd för. Den här säsongen innehåller många lopp och först om fem år ska jag vara som bäst, säger Karlsson.</p>
      <p>Efter en intensiv vår har hon haft en träningsmässigt bra sommar och höst. Hon berättar att det testlopp som skidlandslaget hade i förra veckan i Bruksvallarna gav flera bra signaler.</p>
      <p>– Jag kom in i åkningen och kände mig stark. Jag fick ut det jag ville av loppet.</p>
      <p>Men några resultat vill hon inte avslöja.</p>
      <p>– Det pratar vi inte utåt om, men jag är nöjd med mitt lopp och trygg med mig själv.</p>
      <p><b>Hon pratar i stället </b>om de nycklar som måste fungera i samband med premiärhelgen i Gällivare.</p>
      <p>– Nu får jag träna på detaljer som man bara kan få på tävling. Som att skapa rätt öppningsfart, rätt teknik och sedan kan ta ut sig till max. Jag kan öppna hårt i ett lopp, men det gäller att hålla hela vägen.</p>
      <p>Flera gånger betonar hon vikten av att kunna åka fort, lugnt, tekniskt rätt, men att inte stressa.</p>
      <p>– Mitt silverlopp (tio kilometer) på VM i Seefeld blev perfekt. Jag är stolt över det loppet.</p>
      <p>I Sverigepremiären i Gällivare kommer hon att åka fredagens tio kilometer fritt och lördagens millopp. Inte söndagens sprint.</p>
      <p>– Jag vill spara mig inför tävlingarna på världscuppremiären i Ruka (29/11-1/12) också.</p>
    </article>
  </body>
</html>