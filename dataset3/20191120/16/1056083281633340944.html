<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919324/%D8%A2%D9%85%D8%B1%DB%8C%DA%A9%D8%A7-%D9%88%DB%8C%D8%AA%D9%86%D8%A7%D9%85-%D8%B1%D8%A7-%D8%A8%D8%B1%D8%A7%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%DA%AF%D8%B4%D8%AA-%D8%B2%D9%86%DB%8C-%D9%87%D8%A7-%D8%AF%D8%B1-%D8%AF%D8%B1%DB%8C%D8%A7%DB%8C-%DA%86%DB%8C%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:10:28+00:00"/>
    <meta property="og:title" content="آمریکا، ویتنام را برای حمایت از گشت‌زنی‌ها در دریای چین جنوبی مجهز به کشتی می‌کند"/>
    <meta property="og:description" content="وزیر دفاع آمریکا امروز (چهارشنبه) اعلام کرد، کشورش، ویتنام را مجهز به کشتی دیگر برای حراست و محافظت از سواحل این کشور می‌کند تا توانایی هانوی برای گشت‌زنی‌ها در دریای چین جنوبی در بحبوحه تنش در روابط با پکن تقویت شود."/>
  </head>
  <body>
    <article>
      <h1>آمریکا، ویتنام را برای حمایت از گشت‌زنی‌ها در دریای چین جنوبی مجهز به کشتی می‌کند</h1>
      <address><time datetime="2019-11-20T16:10:28+00:00">20 Nov 2019, 16:10</time> by <a rel="author">زهرا موسوی</a></address>
      <p>وزیر دفاع آمریکا امروز (چهارشنبه) اعلام کرد، کشورش، ویتنام را مجهز به کشتی دیگر برای حراست و محافظت از سواحل این کشور می‌کند تا توانایی هانوی برای گشت‌زنی‌ها در دریای چین جنوبی در بحبوحه تنش در روابط با پکن تقویت شود.</p>
      <p>به گزارش ایسنا، به نقل از خبرگزاری رویترز، مارک اسپر، وزیر دفاع آمریکا طی سخنرانی در آکادمی دیپلماسی در ویتنام در ادامه تور آسیایی‌اش اظهار کرد: تلاش‌های یکجانبه چین برای تحمیل خواسته‌های غیرقانونی‌اش در حاکمیت دریایی امکان دسترسی دیگر کشورها به منابع طبیعی حیاتی را تهدید می‌کند، ثبات بازارهای انرژی منطقه‌ای را از بین می‌برد و خطر وقوع درگیری را بیشتر می‌کند.</p>
      <p>ویتنام یکی از مخالفان سرسخت مطالبه‌گری‌های پکن درباره حاکمیت در دریای چین جنوبی شده است.</p>
      <p>اسپر ضمن انتقاداتی از چین، این کشور را به "بداخلاقی" با همسایگانش نظیر ویتنام متهم کرد.</p>
      <p>این دومین کشتی خواهد بود که ویتنام از گارد سواحل آمریکا تحویل می‌گیرد زیرا ویتنام یکی از کشتی‌های همیلتون را دو سال پیش تحویل گرفته بود.</p>
      <p>آمریکا با مجهز کردن ویتنام به این تجهیزات دریایی و تقویت ناوگان دریایی این کشور قصد دارد، این کشور را در زمینه حفظ حاکمیت خود و بازدارندگی چین قوی کند.</p>
      <p>آمریکا در آوریل شش قایق گشت‌زنی به ارزش ۱۲ میلیون دلار و دو سال پیش نیز ۱۲ قایق دیگر در اختیار ویتنام قرار داده بود.</p>
      <p>انتهای پیام</p>
    </article>
  </body>
</html>