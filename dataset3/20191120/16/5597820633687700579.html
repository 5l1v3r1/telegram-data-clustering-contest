<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/tris-latvijas-universitates-iekluvusas-starptautiska-dzivibas-un-fizikalo-zinatnu-augstskolu-reitinga.a339055/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T16:43:00+00:00"/>
    <meta property="og:title" content="Trīs Latvijas universitātes iekļuvušas starptautiskā dzīvības un fizikālo zinātņu augstskolu reitingā"/>
    <meta property="og:description" content="Latvijas Universitāte (LU), Latvijas Lauksaimniecības universitāte (LLU) un Rīgas Tehniskā universitāte (RTU) iekļuvušas pasaules universitāšu reitinga &quot;Times Higher Education&quot; dzīvības un fizikālo zinātņu klasifikācijā, liecina reitinga dati."/>
  </head>
  <body>
    <article>
      <h1>Trīs Latvijas universitātes iekļuvušas starptautiskā dzīvības un fizikālo zinātņu augstskolu reitingā</h1>
      <address>
        <time datetime="2019-11-20T16:43:00+00:00">20 Nov 2019, 16:43</time>
      </address>
      <p>
        <b>Latvijas Universitāte (LU), Latvijas Lauksaimniecības universitāte (LLU) un Rīgas Tehniskā universitāte (RTU) iekļuvušas pasaules universitāšu reitinga "Times Higher Education" dzīvības un fizikālo zinātņu klasifikācijā, liecina reitinga dati.</b>
      </p>
      <p>LU pirmo reizi iekļauta reitinga dzīvības zinātņu klasifikācijā, ieņemot 501.-600.vietu, savukārt fizikālo zinātņu klasifikācijā tā pakāpusies uz 601.-800.vietu, ieņemot augstāko rezultātu starp Latvijas augstskolām.</p>
      <p>Dzīvības zinātņu reitingā iekļuvusi arī LLU, kura ierindojas 601.+ vietā, savukārt fizikas zinātņu kategorijā iekļuvusi arī RTU, kura ierindojas 801.+ vietā.</p>
      <p>Kā aģentūru LETA informēja LU pārstāve Sindija Iesalniece, dzīvības zinātņu reitinga rezultātus veido 13 rādītāji vairākās dzīvības zinātņu jomās, tostarp bioloģijas zinātnē, veterinārijā, lauksaimniecības un mežsaimniecības, kā arī sporta zinātnē.</p>
      <p>2020.gada dzīvības zinātņu reitingā iekļauta 821 universitāte, salīdzinot ar 751 pagājušā gadā.</p>
      <p>Reitinga rezultāti veidojas no vairākiem kritērijiem - studijas (mācību vide) - 27,5%, pētniecība (apjoms, ienākumi un reputācija) - 27,5%, citējamība (pētniecības ietekme) - 35%, starptautiskā perspektīva (personāls, studenti un pētniecība) - 7,5 % un ienākumi nozarē (inovācijas) - 2,5 %.</p>
      <p>Dzīvības zinātņu reitingā pirmās trīs vietas ieņem Lielbritānijas un Amerikas Savienoto Valstu (ASV) universitātes - 1.vietu ieņem Kembridžas Universitāte, 2.vietu Hārvardas Universitāte un 3.vietu Oksfordas Universitāte.</p>
      <p>Savukārt fizikālo zinātņu reitinga rezultātus veido tādas jomas kā ķīmija, fizika un astronomija, ģeoloģijas, vides, zemes un jūras zinātnes, matemātika un statistika, kā arī ģeoloģija.</p>
      <p>Fizikas zinātņu reitingā iekļautas 1054 universitātes, salīdzinot ar pērnā gada 963 universitātēm.</p>
      <p>Fizikālās zinātnes reitingā pirmās trīs vietas arī veido ASV un Lielbritānija - 1.vietā Prinstonas Universitāte, 2.vietā Masačūsetsas Tehnoloģiju institūts un 3.vietu dala Stenfordas Universitāte un Kembridžas Universitāte.</p>
      <p>"Mums ir gandarījums par to, ka esam iekļuvuši un sekmīgi konkurējam ar citām pasaules augstskolām vienā no prestižākajiem reitingiem. Esam priecīgi, ka spējam konkurēt ar pasaules augstskolām reitingos apstākļos, kādos mēs atrodamies, skatoties uz mūsu juridisko un finansiālo vidi," akcentēja LU prorektora pienākumu izpildītājs eksakto, dzīvības un medicīnas zinātņu jomā Valdis Segliņš.</p>
      <p>Viņš uzsvēra, ka šajā reitingā novērtēts ne tikai viss universitātes sniegums, bet arī atsevišķu jomu grupās. Piemēram, pirmo reizi LU novērtēta sociālajās zinātnēs.</p>
      <p>"Attiecībā uz dzīvības zinātnēm, mēs atsevišķos vērtējumos augstus rezultātus uzrādām jau vairākus gadus. Reitings parāda tās jomas, kurās visdrošāk mēs varēsim sasniegt TOP 500 vērtējumu, pieliekot papildus spēku, finanses, ieguldījumu un motivāciju arī jaunajiem pētniekiem. Rezultāti rāda, ka šajās jomās jauni, talantīgi pētnieki var sasniegt augstus vērtējumus," piebilda Segliņš.</p>
      <p>Savukārt, runājot par novērtējumu attiecībā uz fizikālajām zinātnēm, Segliņš sacīja, ka ar šīm jomām universitāte lepojamies kādu laiku, savukārt šis sasniegums, viņaprāt, ir signāls skolēniem un skolotājiem vairāk pievērsties fizikai.</p>
      <p>"Times Higher Education" ir viens no trim pasaules ietekmīgākajiem universitāšu reitingiem, ko publicē jau 17 gadus. Pasaules universitāšu reitingā sociālo zinātņu klasifikācijā tiek izmantoti tie paši 13 darbības rādītāji, kā vispārējā pasaules universitāšu klasifikācijā, taču metodika tiek piemērota atsevišķām jomām.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/saglabajot-aizliegumu-rikot-jaunas-velesanas-tiesa-lauj-iecelt-jaunu-lu-rektora-vietas-izpilditaju.a339048/"/>
        <a href="https://www.lsm.lv/raksts/sports/sporta-politika/sporta-stipendijas-sanem-21-sporta-veida-parstavji.a338968/"/>
        <a href="https://www.lsm.lv/raksts/zinas/latvija/vai-doktora-darbiem-jabut-latviski-bazijas-par-zinatniskas-valodas-nakotni.a338935/"/>
        <a href="https://www.lsm.lv/raksts/zinas/latvija/satversmes-tiesa-turpina-vetit-normu-par-izglitibu-latviesu-valodaaugstskolas-un-bernudarzos.a338546/"/>
        <a href="https://www.lsm.lv/raksts/zinas/latvija/suplinska-rosina-augstskola-budzeta-vietas-uznemt-tikai-skolenus-ar-atzimem-virs-7.a338473/"/>
        <a href="https://www.lsm.lv/raksts/zinas/latvija/izsludina-jaunu-iepirkumu-lu-rakstu-maju-cer-uzbuvet-par-35-miljoniem-eiro.a337287/"/>
        <a href="https://www.lsm.lv/raksts/zinas/ekonomika/sejeja-2019-jaunais-veiksmigais-zemnieks-santa-kuzmika-no-latgales.a337107/"/>
        <a href="https://www.lsm.lv/raksts/zinas/latvija/jaunlopiem-vecauce--latvija-unikalas-modernas-novietnes.a337071/"/>
      </related>
    </article>
  </body>
</html>