<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/montecatini/cosa%20fare/casa-babbo-natale-1.4897156"/>
    <meta property="og:site_name" content="La Nazione"/>
    <meta property="article:published_time" content="2019-11-20T16:49:00+00:00"/>
    <meta property="og:title" content="Torna la &quot;Baita di Babbo Natale&quot;, tra elfi e proiezioni digitali"/>
    <meta property="og:description" content="A Montecatini, aperte le porte del più grande parco a tema natalizio della Toscana"/>
  </head>
  <body>
    <article>
      <h1>Torna la "Baita di Babbo Natale", tra elfi e proiezioni digitali</h1>
      <address>
        <time datetime="2019-11-20T16:49:00+00:00">20 Nov 2019, 16:49</time>
      </address>
      <p>Montecatini Terme, 20 novembre 2019 – È il <b>più grande villaggio </b>a tema <b>natalizio </b>mai costruito in <b>Toscana</b>. Un vero e proprio <b>parco divertimenti </b>di 30mila metri quadrati, tra tecnologia e grande artigianato toscano, dentro lo <b>stabilimento termale </b>“La Salute” di Montecatini Terme.</p>
      <p>Si chiama la <b>Baita di Babbo Natale</b>, creato dall'artista <b>Paolo Grossi</b>, in arte <b>“Dottor Sax”</b>, che dopo i successi a <b>Chianciano Terme </b>ha portato il suo evento in <b>Toscana a Montecatini</b>, rinnovandolo e valorizzandolo con nuove attrazioni e allestimenti mai visti prima, dove anche i personaggi che si incontrano nel parco si mischiano tra reale e digitale, come i sofisticati ologrammi che proiettano l’immaginazione di un bambino in una dimensione di super realtà. Un parco di Natale, quello inaugurato nella città termale dove resterà fino al primo gennaio prossimo, che si apre con uno stargate della verità con un semaforo verde o rosso che ci fa sapere chi è stato più o meno buono e pochi passi dopo si aprono le porte della piazza dei giocattoli con la meravigliosa macchina dei giocattoli. Quindi si prosegue con il truccabimbi e con i laboratori di cucina e del legno in cui i bambini si possono cimentare nella produzione delle meravigliose cialde di Montecatini firmate Desideri o nella realizzazione di giochi in legno. Ma non è finita qui: camminando lungo la strada verso la baita, si scopre la bellissima <b>Elfolandia </b>con le casette a fungo costruite dai grandi carristi i toscani <b>fratelli Cinquini </b>di <b>Viareggio</b>, e subito dopo ci si trova nel museo di <b>Babbo Natale </b>che precede il Polo Nord, un paese tutto ghiacciato in cui si incontrano nuovi personaggi. Le emozioni proseguono poi con il <b>“Circo dei sogni”</b> di <b>Paride Orfei</b>, fino ad arrivare alla vera e propria e addentrarsi nelle stanze di Babbo Natale e salire sulla slitta gigante per giungere all’ufficio postale dove scrivere la letterina con tutti i desideri.</p>
      <p>Le sorprese poi al primo piano, restano tutte da scoprire di persona. La Baita di Babbo Natale non è solo divertimento per i piccini ma anche intrattenimento con una postazione sempre attiva di <b>Radio Bruno</b>, media partner dell’evento, che in alcune settimane si collegherà in diretta radio insieme ai tanti bambini presenti. Tv media partner invece è l’emittente regionale <b>Italia 7 </b>che si collegherà in diretta dalla Baita di Babbo Natale durante una puntata della <b>Domenica Bestiale</b>, il programma di punta della rete al quale partecipano tantissimi ospiti dello sport e del mondo dello spettacolo.</p>
      <p>Nelle prime settimane di apertura della Baita di Babbo Natale, saranno presenti a Montecatini anche alcune tra le più famose <b>“family influencer”</b> italiane che promuoveranno l’evento sui canali social network, in particolare su <b>Instagram</b>, dove contano centinaia di migliaia di follower. Già attivi, nella piazza dello <b>stabilimento La Salute</b>, anche i caratteristici <b>Mercatini di Natale</b>, con prodotti di artigianato e originali gadget. La Baita di Babbo Natale il più grande parco divertmento a tema natalizio del centro Italia e stati creati anche pacchetti in collaborazione con il <b>parco Termeland </b>e con l’associazione Il <b>Grocco La Salute</b>, che permetterà ai visitatori della Baita di Babbo Natale di usufruire di particolari sconti per i giochi di Termeland e per lo shopping allo storico mercatino.</p>
      <p>© Riproduzione riservata</p>
    </article>
  </body>
</html>