<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259998/gennimata-apo-diavata-i-ellada-den-antexei-alles-mories"/>
    <meta property="og:site_name" content="LiFO"/>
    <meta property="article:published_time" content="2019-11-20T16:44:00+00:00"/>
    <meta property="og:title" content="Γεννηματά από Διαβατά: «Η Ελλάδα δεν αντέχει άλλες Μόριες»"/>
    <meta property="og:description" content="Κριτική στο κυβερνητικό σχέδιο για το προσφυγικό - μεταναστευτικό άσκησε από τα Διαβατά η Φώφη Γεννηματά"/>
  </head>
  <body>
    <article>
      <h1>Γεννηματά από Διαβατά: «Η Ελλάδα δεν αντέχει άλλες Μόριες»</h1>
      <h2>Κριτική στο κυβερνητικό σχέδιο για το προσφυγικό - μεταναστευτικό άσκησε από τα Διαβατά η Φώφη Γεννηματά</h2>
      <address><time datetime="2019-11-20T16:44:00+00:00">20 Nov 2019, 16:44</time> by <a rel="author">NEWSROOM</a></address>
      <p>
        <b>«Η Ελλάδα δεν αντέχει άλλες Μόριες» δήλωσε η πρόεδρος του Κινήματος Αλλαγής, <a href="https://www.lifo.gr/tags/%CE%A6%CF%8E%CF%86%CE%B7+%CE%93%CE%B5%CE%BD%CE%BD%CE%B7%CE%BC%CE%B1%CF%84%CE%AC">Φώφη Γεννηματά</a>, μετά την επίσκεψή της στο κέντρο φιλοξενίας προσφύγων και μεταναστών στα <a href="https://www.lifo.gr/tags/%CE%94%CE%B9%CE%B1%CE%B2%CE%B1%CF%84%CE%AC">Διαβατά Θεσσαλονίκης</a>.</b>
      </p>
      <p>Ερωτηθείσα για το σχέδιο που ανακοίνωσε η κυβέρνηση για τη διαχείριση του προσφυγικού - μεταναστευτικού, η πρόεδρος του ΚΙΝΑΛ τόνισε πως πρόκειται για ένα σχέδιο «που απ' ό,τι φαίνεται δεν απαντά και δεν λύνει τα προβλήματα όλων αυτών των περιοχών». Η κ. Γεννηματά αναφέρθηκε στα Διαβατά, λέγοντας όπως και πολλές άλλες περιοχές της χώρας μας έχουν σηκώσει πολύ μεγάλο βάρος και προσέθεσε: «Η Ελλάδα δεν αντέχει άλλες Μόριες. Έρχεται χειμώνας και τα πράγματα θα γίνουν πιο δύσκολα. Μην ρίχνουμε νερό στο μύλο της ακροδεξιάς που καραδοκεί».</p>
      <p>«Η κυβέρνηση έχει ευθύνη να δώσει λύσεις τώρα», υπογράμμισε η κ. Γεννηματά, και προσέθεσε: «Και κυρίως έχει υποχρέωση να εξασφαλίσει ότι η Ευρωπαϊκή Ένωση και κάθε χώρα μέλος θα αναλάβουν τις ευθύνες που τους αναλογούν γιατί το προσφυγικό - μεταναστευτικό δεν είναι ένα θέμα της Ελλάδας, είναι ένα θέμα της Ευρώπης». Η κ. Γεννηματά επισκέφθηκε τη δομή των Διαβατών συνοδευόμενη από τον βουλευτή Β΄ Θεσσαλονίκης του ΚΙΝΑΛ Γιώργο Αρβανιτίδη και τους: Παύλο Χρηστίδη, εκπρόσωπο Τύπου, Μανώλη Χριστοδουλάκη, γραμματέα του ΚΙΝΑΛ, Κυριάκο Κυριάκο, γραμματέα επικοινωνίας, Νίκο Κριθαρίδη, γραμματέα ΚΙΝΑΛ Θεσσαλονίκης και Γιάννη Κυανίδη, γραμματέα ΠΑΣΟΚ Β΄ Θεσσαλονίκης.</p>
      <p>Η κ. Γεννηματά περιηγήθηκε στον χώρο και ενημερώθηκε από τους υπεύθυνους της δομής και τον δήμαρχο Δέλτα Γιάννη Ιωαννίδη για ζητήματα λειτουργίας της δομής. Από την πλευρά του, ο δήμαρχος Δέλτα τόνισε σε δηλώσεις του ότι υπάρχει τεράστιο πρόβλημα αυτή τη στιγμή στον Δήμο με την υπερφόρτωση στα camp.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259950/kleinei-i-moria-aytes-einai-oi-apofaseis-tis-kyvernisis-gia-to-prosfygiko"/>
      </related>
    </article>
  </body>
</html>