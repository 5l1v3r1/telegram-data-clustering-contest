<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/schimb-de-energie-china-a-conectat-la-retea-43-gw-in-termocentrale-pe-carbune-si-are-in-constructie-alti-121-gw-18599548"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T16:07:00+00:00"/>
    <meta property="og:title" content="Schimb de energie: China a conectat la reţea 43 GW în termocentrale pe cărbune şi are în construcţie alţi 121 GW"/>
    <meta property="og:description" content="China a conectat la reţeaua sa electrică o capacitate totală de generare de electricitate de 42,9 GW în termocentrale pe cărbune între ianuarie 2018-iunie 2019 şi are proiecte în construcţie pentru astfel de termocentrale poluante ce adăuga alţi 121.3 GW la capacitatea sa totală, transmite Reuters."/>
  </head>
  <body>
    <article>
      <h1>Schimb de energie: China a conectat la reţea 43 GW în termocentrale pe cărbune şi are în construcţie alţi 121 GW</h1>
      <address><time datetime="2019-11-20T16:07:00+00:00">20 Nov 2019, 16:07</time> by <a rel="author">Mihai Gongoroi, Mediafax</a></address>
      <p>China a conectat la reţeaua sa electrică o capacitate totală de generare de electricitate de 42,9 GW în termocentrale pe cărbune între ianuarie 2018-iunie 2019 şi are proiecte în construcţie pentru astfel de termocentrale poluante ce adăuga alţi 121.3 GW la capacitatea sa totală, transmite Reuters.</p>
      <p>Potrivit unui studiu realizat de centrul american de cercetare Global Energy Monitor şi publicat miercuri, mişcarea reprezintă o evoluţie contrară tendinţei la nivel global, în condiţiile în care în aceeaşi perioadă de 18 luni analizată a fost scoasă din funcţiune o capacitate în termocentrale pe cărbune de 8,1 GW la nivel global.</p>
      <p>Totodată, instalarea de noi capacităţi de generare pe cărbune în China este o inversare a politicii asumate de Beijing de a reduce poluarea şi gazele cu efect de seră prin scăderea dependenţei sistemului energetic de cărbune. Capacitatea pe cărbune aflată în construcţie în China reprezintă echivalentul întregului consum de electricitate al Franţei.</p>
      <p>China şi-a redus ponderea cărbunelui în mixtul energetic de la 68% în 2012 la 59% în 2018, iar analiştii estimează că trendul va continua către 55,3% în 2020, o divergenţă în raport cu noile instalări apărută pe fondul creşterii consumului de energie în următorii ani. Consumul de cărbune în termeni absoluţi a crescut în perioada menţionată în aceeaşi tendinţă cu consumul de energie.</p>
      <p>China a aprobat de altfel deschiderea a 40 de noi exploatări miniere în primele nouă luni din acest an.</p>
      <p>Capacitatea totală instalată în termocentrale pe cărbune în China se situează la peste 1.000 de GW, iar centrul de cercetare american notează că Beijingul trebuie să închidă peste 40% din termocentrale pentru a se conforma cu ţintele de poluare din Acordul de la Paris. Totodată, se spune că circa 40% din acestea produc energie pe pierdere.</p>
      <p>Deşi costul investiţiilor în energii regenerabile a continuat să scadă în ultimii ani, factorii de decizie din China consideră că intermitenţa regenerabilelor (energie solară şi eoliană) este o problemă prea mare, pe lângă grijile cu privire la efectele decarbonizării asupra realităţilor economice din zonele miniere.</p>
      <p>De asemenea, factorii de decizie de la Beijijng îşi fac griji că ar putea exista probleme în asigurarea întregului necesar de consum de eletricitate pe viitorul cincinal (2021-2025), care are în vedere ameliorarea încetinirii economiei şi stimularea creşterii, potrivit lui Yang Fuqiang, consultant la un grup de mediu american.</p>
    </article>
  </body>
</html>