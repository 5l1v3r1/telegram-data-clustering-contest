<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/20/todde-per-natale-piu-voli-tra-linate-e-gli-scali-di-cagliari-e-al-2-954958.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T16:13:52+00:00"/>
    <meta property="og:title" content="Todde: &quot;Per Natale più voli tra Linate e gli scali di Cagliari e Alghero&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">continuità</h6>
      <h1>Todde: "Per Natale più voli tra Linate e gli scali di Cagliari e Alghero"</h1>
      <h2>L'assessore ha convocato oggi il Comitato di monitoraggio sulla continuità per fare il punto sui voli per le festività natalizie e sulla chiusura, per un mese, dello scalo di Olbia</h2>
      <address>
        <time datetime="2019-11-20T16:13:52+00:00">20 Nov 2019, 16:13</time>
      </address>
      <p>Incremento del trasporto aereo - a dicembre e gennaio - per le tratte dove si registrano maggiori criticità (ovvero quelle che collegano Cagliari e Alghero con Linate), e lo studio di una strategia per far fronte alla chiusura dell'aeroporto di Olbia, in programma dal 3 febbraio al 13 marzo per lavori di ristrutturazione.</p>
      <p>L'assessore regionale ai Trasporti Giorgio Todde per fare il punto su questi temi ha convocato a Cagliari il Comitato paritetico di monitoraggio sulla continuità territoriale.</p>
      <p>All'incontro hanno preso parte i rappresentanti di Alitalia, Air Italy ed Enac: "Un momento di confronto importante per garantire il maggior numero di collegamenti possibili nel periodo in cui la richiesta è più alta e affrontare eventuali problemi derivanti dalla chiusura temporanea dello scalo di Olbia".</p>
      <p>Le maggiori criticità a Natale sono attese sui collegamenti con Linate degli aeroporti di Cagliari e Alghero: "Già da ora registriamo un aumento importante della domanda: abbiamo chiesto ad Alitalia, impegnata su queste rotte, di aumentare l'offerta oltre l'incremento già previsto dal bando, e la compagnia si è detta disponibile. Stiamo lavorando con l'obiettivo di ridurre i possibili disagi dei tanti sardi che in quel periodo viaggeranno anche per raggiungere le proprie famiglie durante le festività", ha detto l'esponente della Giunta Solinas.</p>
      <p>Quanto alla chiusura dello scalo di Olbia e al rifiuto di Air Italy, che non si vuole spostare su Alghero, anche qui Alitalia si è detta disponibile, se necessario, all'ipotesi di incrementare l'offerta.</p>
      <p>(Unioneonline/L)</p>
    </article>
  </body>
</html>