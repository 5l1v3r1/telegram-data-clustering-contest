<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/anakamptoyn-oi-times-ton-omologon/"/>
    <meta property="og:site_name" content="ert.gr"/>
    <meta property="article:published_time" content="2019-11-20T16:09:24+00:00"/>
    <meta property="og:title" content="Ανακάμπτουν οι τιμές των ομολόγων"/>
    <meta property="og:description" content="Σημαντική αποκλιμάκωση εμφανίζουν σήμερα οι αποδόσεις των ομολόγων στη δευτερογενή αγορά. Ενδεικτικά η απόδοση του 10ετούς τίτλου κυμαίνονταν νωρίς το απόγευμα στο 1,40% από το 1,51% που είχε φθάσει χθες."/>
  </head>
  <body>
    <article>
      <h1>Ανακάμπτουν οι τιμές των ομολόγων</h1>
      <address><time datetime="2019-11-20T16:09:24+00:00">20 Nov 2019, 16:09</time> by <a rel="author">Δήμητρα Λαχουρή</a></address>
      <p>Σημαντική <b>αποκλιμάκωση</b> εμφανίζουν σήμερα οι <b>αποδόσεις των ομολόγων στη δευτερογενή αγορά</b>. Ενδεικτικά η απόδοση του 10ετούς τίτλου κυμαίνονταν νωρίς το απόγευμα στο 1,40% από το 1,51% που είχε φθάσει χθες.</p>
      <p>Η απόδοση του <b>10ετούς ομολόγου</b> κυμάνθηκε σήμερα μεταξύ 1,44% – 1,51%. Στο 0,51% από 0,53% υποχώρησε και η απόδοση του 5ετούς τίτλου. Θετικό το κλίμα στην αγορά ομολόγων μετά την ευνοϊκή έκθεση της Ευρωπαϊκής Επιτροπής αλλά και το επενδυτικό ενδιαφέρον που προσέλκυσαν σήμερα όλες περιφερειακές αγορές της ευρωζώνης.</p>
      <p>Τον τόνο για μία ακόμη φορά έδωσε στις αγορές ομολόγων ο πρόεδρος των ΗΠΑ <b>Ντ. Τράμπ</b>, ο οποίος προειδοποίησε χθες το βράδυ ότι θα προχωρήσει σε αυξήσεις των δασμών στα Κινεζικά προϊόντα στην περίπτωση που δεν επιτευχθεί εμπορική συμφωνία μεταξύ των δύο χωρών.</p>
      <p>Η ελληνική αγορά<b> ευνοήθηκε</b> περαιτέρω από την έκθεση της Ευρωπαϊκής Επιτροπής η οποία μπορεί να χρησιμοποιηθεί ως βάση ώστε το Eurogroup να αποφασίσει την αποδέσμευση της δεύτερης δόσης των μέτρων για το χρέος αξίας 767 εκατομμυρίων ευρώ.</p>
      <h3>
        <a href="https://www.ert.gr/featured/thetiki-i-4i-metamnimoniaki-axiologisi-tis-komision-gia-tin-ellada-video/">Θετική η 4η μεταμνημονιακή αξιολόγηση της Κομισιόν για την Ελλάδα (video)</a>
      </h3>
      <p>Ιδιαίτερα θετική ήταν η <b>αναθεώρηση προς το καλύτερο</b> του σεναρίου βιωσιμότητας του χρέους. Στο βασικό σενάριο, οι μεικτές χρηματοδοτικές ανάγκες διατηρούνται μέτριες, γύρω στο 10% του ΑΕΠ ως το 2032. Στη συνέχεια, αρχίζουν να αυξάνουν ελαφρά αλλά προβλέπεται να διατηρηθούν γύρω στο 14% του ΑΕΠ ως τα τέλη της περιόδου που εξετάζεται. Στο θετικό σενάριο, το χρέος διατηρείται «υψηλά βιώσιμο», με μεικτές χρηματοδοτικές ανάγκες γύρω στο 10% του ΑΕΠ το 2060. Στο αρνητικό σενάριο, οι μεικτές χρηματοδοτικές ανάγκες φτάνουν το 20% του ΑΕΠ το 2042 και συνεχίζουν ανοδικά.</p>
      <p>Στο <b>Ηλεκτρονικό Σύστημα Συναλλαγών της Τραπέζης της Ελλάδος</b> (ΗΔΑΤ) καταγράφηκαν συναλλαγές 23 εκατ. ευρώ, εκ των οποίων τα 18 εκατ. ευρώ αφορούσαν σε εντολές αγοράς. Την μεγαλύτερη συναλλαγματική δραστηριότητα εμφάνισε το 10ετές ομόλογο με 5 εκατ. ευρώ. Η απόδοση του 10ετούς ομολόγου αναφοράς υποχώρησε στο 1,40% από 1,46% χθες έναντι 0,36% του αντίστοιχου γερμανικού τίτλου με αποτέλεσμα το περιθώριο να διαμορφωθεί στο 1,76% από 1,80%.</p>
      <p>Στην <b>αγορά συναλλάγματος</b> υποχωρεί ελαφρώς σήμερα το ευρώ έναντι του δολαρίου με αποτέλεσμα το ευρωπαϊκό νόμισμα να διαπραγματεύεται νωρίς το απόγευμα στα 1,1064 δολ. από το επίπεδο των 1,1077 δολ. που άνοιξε η αγορά. Με ενδιαφέρον αναμένεται η δημοσίευση των πρακτικών της πρόσφατης σύσκεψης της Fed.</p>
      <p>Στη <b>διατραπεζική αγορά</b>, τα επιτόκια στις περισσότερες περιόδους δεν σημείωσαν αξιόλογη μεταβολή. Έτσι, το επιτόκιο στη διάρκεια του ενός έτους κυμαινόταν στο -0,267%. Στο εξάμηνο διαμορφώθηκε στο -0,338%, στο τρίμηνο διαμορφώθηκε στο -0,403% και, τέλος, στον μήνα το επιτόκιο διαμορφώθηκε στο -0,455%.</p>
      <p>Η ενδεικτική τιμή για την <b>ισοτιμία ευρώ-δολαρίου</b> που ανακοίνωσε η Ευρωπαϊκή Κεντρική Τράπεζα διαμορφώθηκε στα <b>1,1059 δολ</b>.</p>
      <p>Πηγή:ΕΡΤ, ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/featured/stis-agores-to-elliniko-dimosio-me-10etes-omologo/"/>
        <a href="https://www.ert.gr/frontpage/nea-meiosi-gia-to-10etes-omologo-ypochorei-sto-14-se-chamilo-rekor-to-5etes/"/>
        <a href="https://www.ert.gr/frontpage/sto-208-to-10etes-omologo/"/>
        <a href="https://www.ert.gr/eidiseis/oikonomia/elladaoikonomia/se-chamilo-epipedo-enos-mina-oi-apodoseis-ton-10eton-omologon/"/>
        <a href="https://www.ert.gr/eidiseis/oikonomia/elladaoikonomia/o-epikefalis-toy-esm-klaoys-regklingk-stin-ert-video/"/>
        <a href="https://www.ert.gr/roi-idiseon/nea-apoklimakosi-toy-10etoys-kai-5etoys-omologoy/"/>
      </related>
    </article>
  </body>
</html>