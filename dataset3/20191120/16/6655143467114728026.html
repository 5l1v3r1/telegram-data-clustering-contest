<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/file-onlus-1.4897186"/>
    <meta property="og:site_name" content="La Nazione"/>
    <meta property="article:published_time" content="2019-11-20T16:42:00+00:00"/>
    <meta property="og:title" content="Dalla cena in stile Hollywood 50mila euro per l'aiuto ai malati oncologici"/>
    <meta property="og:description" content="Cure palliative, strepitoso successo della cena di beneficenza organizzata da File Onlus"/>
  </head>
  <body>
    <article>
      <h1>Dalla cena in stile Hollywood 50mila euro per l'aiuto ai malati oncologici</h1>
      <h2>Cure palliative, strepitoso successo della cena di beneficenza organizzata da File Onlus</h2>
      <address>
        <time datetime="2019-11-20T16:42:00+00:00">20 Nov 2019, 16:42</time>
      </address>
      <p>Firenze, 20 novembre 2019 - L'atmosfera hollywoodiana della Notte degli Oscar ha illuminato la grande serata di beneficenza organizzata da <b>File- Fondazione Italiana di Leniterapia Onlus</b>. Un successo coronato dalla raccolta fondi che ha raggiunto <b>50mila euro</b>.</p>
      <p>Sabato sera, a <b>Palazzo Corsini</b>, è andato in scena "Gala &amp;Party" un’esclusiva serata dal tema #FabulousHollywood ideata ed organizzata da <b>Cecilia Puccioni </b>e <b>Silvia Groppa</b>, rispettivamente socia fondatrice e membro del Comitato Organizzatore di File e responsabile della raccolta fondi della Fondazione. Un'iniziativa realizzata dall'ente no profit che lavora da più di 17 anni tra <b>Firenze </b>e <b>Prato </b>nell'ambito delle <b>cure palliative </b>per sensibilizzare e avvicinare nuovi sostenitori al progetto.</p>
      <p>I fondi raccolti saranno destinati a rafforzare il servizio gratuito che File Onlus offre ai <b>malati gravi di patologie oncologiche </b>per affrontare con maggiore serenità e dignità l'ultimo periodo della loro vita. "E' stata una serata grandiosa perché siamo stati circondati dall'affetto e dalla solidarietà di tante belle persone - ha commentato la presidente <b>Donatella Carmi </b>- E' stato bello condividere un momento di festa avendo ben chiaro lo scopo: aiutare ad alleviare le sofferenze di persone che vivono il momento più difficile della loro vita. Ringraziamo tutti i partecipanti e chi sostiene o deciderà di aiutare File. Il nostro lavoro quotidiano ha bisogno del sostegno di tutti e i risultati raggiunti nel corso di questi 17 anni ci spingono a fare sempre di più, con sempre più passione e amore per l'altro".</p>
      <figure>
        <img src="https://cdn.quotidiano.net/polopoly_fs/1.4897215!/httpImage/image.jpeg_gen/derivatives/wide_325/image.jpeg"/>
      </figure>
      <p>Sfavillanti giochi di luci e statuette dorate, dunque, per l'allestimento del piano nobile di Palazzo Corsini realizzato grazie al supporto tecnico di Alma Project 24/7 e agli allestimenti di Affresco Events Group. Un red carpet lungo tutto il cortile e lo scalone imperiale, offerto da Alma CarpetsSpa, ha accolto i 250 ospiti a cui è stato proposto un aperitivo di benvenuto al piano nobile offerto da Marchesi Antinori. La cena di gala è stata curata da Galateo Ricevimenti che per l'occasione ha riproposto il menu presentato il 27 febbraio 2005 ai divi di Hollywood dalla Elton John Foundation al Kodak Theatre di Los Angeles in contemporanea alla Notte degli Oscar. Tutte le portate sono state accompagnate da vini Barone Ricasoli e Marchesi Frescobaldi. Nel corso della serata sono stati proposti omaggi a <b>Roberto Benigni </b>e <b>Francesco Nuti</b>, presentati dall’attrice <b>Annamaria Malipiero </b>e dall’attore cantante <b>Nicola Pecci</b>.</p>
      <p>File Onlus lavora ogni giorno per garantire ai malati gravi maggiori dignità e qualità della vita attraverso cure palliative. 25 operatori sanitari e tantissimi volontari assistono costantemente queste persone e aiutano le loro famiglie ad affrontare la difficile situazione. Solo lo scorso anno, File si è presa cura di circa 1.800 persone sia nelle loro case che in hospice. Anche i familiari dei pazienti sono affiancati sia durante il percorso di malattia che nella successiva fase di elaborazione della perdita attraverso gruppi di auto mutuo aiuto. Inoltre, sono state sviluppate forme di sostegno mirate per bambini e adolescenti presenti nel nucleo familiare.</p>
      <p>© Riproduzione riservata</p>
    </article>
  </body>
</html>