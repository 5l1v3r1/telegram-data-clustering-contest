<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33134/bug-android-fotocamera-privacy-google-samsung"/>
    <meta property="og:site_name" content="DDay.it"/>
    <meta property="article:published_time" content="2019-11-20T16:00:00+00:00"/>
    <meta property="og:title" content="Un bug di Android consente l’accesso alla fotocamera senza il permesso dell’utente. Google e Samsung corrono ai ripari"/>
    <meta property="og:description" content="Una grave vulnerabilità di Android permette a qualsiasi applicazione di controllare la fotocamera e il microfono del telefono. Google e Samsung hanno già risolto il problema ma altri produttori potrebbero essere ancora vulnerabili."/>
  </head>
  <body>
    <article>
      <h1>Un bug di Android consente l’accesso alla fotocamera senza il permesso dell’utente. Google e Samsung corrono ai ripari</h1>
      <h2>Una grave vulnerabilità di Android permette a qualsiasi applicazione di controllare la fotocamera e il microfono del telefono. Google e Samsung hanno già risolto il problema ma altri produttori potrebbero essere ancora vulnerabili.</h2>
      <address><time datetime="2019-11-20T16:00:00+00:00">20 Nov 2019, 16:00</time> by <a rel="author">Riccardo Danzo</a></address>
      <p>I ricercatori di Checkmax hanno scoperto una grave falla in Android che permette a qualsiasi applicazione sviluppata da terzi di accedere alla fotocamera e al microfono del telefono senza il permesso dell’utente. </p>
      <p>Basta un’applicazione con del codice “nascosto” installata sul dispositivo e <b>un malintenzionato potrebbe accedere alla fotocamera e al microfono del telefono in qualsiasi momento</b>, anche quando lo smartphone è in stand-by e l’applicazione è chiusa. Ma non finisce qui: in alcuni casi, infatti, un hacker potrebbe addirittura <b>riuscire ad accedere alla posizione del dispositivo tramite il GPS</b>. </p>
      <p>In particolare, tramite questa vulnerabilità, le azioni che potrebbero essere compiute da un utente esterno vanno dallo scatto di una foto (che viene poi caricata su un server esterno) fino alla registrazione di video e all'accesso alla posizione della foto scattata, così da risalire al luogo dove si trova il proprietario del dispositivo.</p>
      <p>Per dimostrare la gravità della situazione, il team di Checkmax ha sviluppato un’applicazione meteo che di nascosto è riuscita ad ottenere, per l’appunto, l’accesso alla fotocamera, al microfono e alla galleria del telefono con tutti i dati GPS delle foto scattate.</p>
      <p>L’annuncio della vulnerabilità, tuttavia, è stato ritardato in modo da permettere ai produttori di sistemare il bug. <b>Aggiornando all’ultima versione di Android non si incorre in alcun tipo di rischio ma per i dispositivi un po’ più datati è meglio prestare attenzione</b> alle applicazioni che si installano sul dispositivo stesso. Google e Samsung hanno già confermato che tutti i propri dispositivi sono stati aggiornati ma altri produttori con versioni più datate di Android <b>potrebbero essere ancora vulnerabili.</b></p>
      <p>Un portavoce di Google, sulla vicenda, ha dichiarato: <i>“Apprezziamo il lavoro svolto da Checkmarx e ringraziamo il team per aver portato alla nostra attenzione il problema e per aver collaborato nella divulgazione del bug. Il problema è stato risolto sui dispositivi Google interessati tramite l'aggiornamento dell’applicazione Google Camera a luglio 2019. Inoltre, è stata resa disponibile una patch per tutti i partner”. </i></p>
      <p>Samsung non ha rilasciato una dichiarazione ma considerato che anch'essa ha collaborato con Checkmarx per la divulgazione del bug è presumibile che come Google abbia risolto con un aggiornamento alla sua applicazione Fotocamera.</p>
    </article>
  </body>
</html>