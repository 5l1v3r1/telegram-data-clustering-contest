<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Aston-Martin-DBX-SUV-necessita_0_2347565378.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T16:50:44+00:00"/>
    <meta property="og:title" content="Aston Martin DBX, el SUV que tothom vol i ningú necessita"/>
    <meta property="og:description" content="La mítica marca britànica presenta el seu primer SUV, un totcamí de 550 CV"/>
  </head>
  <body>
    <article>
      <h1>Aston Martin DBX, el SUV que tothom vol i ningú necessita</h1>
      <h2>La mítica marca britànica presenta el seu primer SUV, un totcamí de 550 CV</h2>
      <address><time datetime="2019-11-20T16:50:44+00:00">20 Nov 2019, 16:50</time> by <a rel="author">Ara Motor</a></address>
      <p>Aston Martin és una marca llegendària, amb una imatge de marca excel·lent (no debades és el fabricant de cotxes més estimat per James Bond) i un historial de competició que la situen entre les millors marques de cotxes de la història, al nivell de Porsche o Ferrari.</p>
      <figure>
        <img src="https://motor.ara.cat/2019/11/20/imatges/Aston-Martin-DBX_2347575428_67519926_532x315.jpg"/>
        <figcaption>Aston Martin DBX ​ / Aston Martin</figcaption>
      </figure>
      <p>Però tot el seu glamur i llegat esportiu no li han estat cap impediment per presentar el seu primer SUV, una bèstia amb <b>motor V8 i 550 CV</b> de potència associat a un esquema de tracció integral. Aston Martin ha decidit presentar-lo a la Xina, un mercat on la marca britànica espera poder vendre moltes unitats del seu flamant DBX, tot i que les primeres fotos oficials del cotxe han estat fetes a Catalunya, amb Montserrat i l'autòdrom de Terramar com a escenaris privilegiats.</p>
      <figure>
        <img src="https://motor.ara.cat/2019/11/20/imatges/Aston-Martin-DBX_2347575430_67520083_532x312.jpg"/>
        <figcaption>Aston Martin DBX ​ / Aston Martin</figcaption>
      </figure>
      <p>El motor de vuit cilindres en V (o V8) no és pas una novetat: altres Aston Martin com els <a href="https://motor.ara.cat/novetats/Aston-Martin-Vantage-superesportiu-reinventa_0_1910809096.html">Vantage</a> i el <a href="https://motor.ara.cat/novetats/Aston-Martin-DB11-Volante-James-Bond_0_1887411437.html">DB11</a> ja el feien servir, però un nou sistema de cues d’escapament permet que elevi el seu parell fins als 700 Nm mantenint els 550 CV que ja prometia el propulsor. </p>
      <figure>
        <img src="https://motor.ara.cat/2019/11/20/imatges/Aston-Martin-DBX_2347575431_67520162_532x256.jpg"/>
        <figcaption>Aston Martin DBX ​ / Aston Martin</figcaption>
      </figure>
      <p>El DBX marida el propulsor amb una caixa de canvis automàtica de nou relacions amb convertidor de parell i un sistema de tracció integral a les quatre rodes, cosa que li permet accelerar de 0 a 100 en 4,5 segons i obtenir una velocitat punta limitada electrònicament de 291 km/h.</p>
      <figure>
        <img src="https://motor.ara.cat/2019/11/20/imatges/Aston-Martin-DBX-Terramar_2347575432_67520241_532x307.jpg"/>
        <figcaption>Aston Martin DBX a Terramar ​ / Aston Martin</figcaption>
      </figure>
      <p>Teòricament un SUV és un cotxe amb certes habilitats fora de l’asfalt, i el nou DBX presenta un nou sistema de suspensió neumàtica que permet elevar o rebaixar l’alçada i la distància amb al terra uns 50 mil·límetres en funció del ferm sobre el qual estigui circulant, i un sistema de topalls en els amortidors que fan que el DBX no inclini o tremoli massa a l’hora d’enllaçar revolts.</p>
      <p>
        <b>Entre l’elegància i l’utilitarisme</b>
      </p>
      <p>Estèticament, el nou DBX respecta la filosofia del disseny dels últims models de la marca britànica, mantenint la gran calandra central o els grups òptics allargats i estilitzats, les nervadures laterals marcades i la línia de cintura elevada, que li aporten una dosi extra d’esportivitat i elegància.</p>
      <figure>
        <img src="https://motor.ara.cat/2019/11/20/imatges/Detall-nervadures-Aston-Martin-DBX_2347575435_67520477_532x371.jpg"/>
        <figcaption>Detall nervadures laterals Aston Martin DBX ​ / Aston Martin</figcaption>
      </figure>
      <p>Amb tot, el nou Aston Martin DBX és un cotxe gran: fa més de 5 metres de llarg, 2 d’ample i 1,68 d’alt, i utilitza unes superlatives llandes de 22 polzades. Aquestes mides també influeixen en el pes del DBX, que promet un pes en buit de 2.245 quilos a la bàscula, cosa que el converteix en un dels SUV més pesats del segment.</p>
      <figure>
        <img src="https://motor.ara.cat/2019/11/20/imatges/Aston-Martin-DBX_2347575436_67520556_532x311.jpg"/>
        <figcaption>Aston Martin DBX ​ / Aston Martin</figcaption>
      </figure>
      <p>Les generoses mides exteriors del nou DBX permeten que els interiors del cotxe siguin grans, amples i diàfans, i que el maleter tingui una capacitat de 632 litres sense necessitat d’haver de reclinar els seients posteriors. Més enllà del seu espai i habitabilitat, els interiors del nou DBX destaquen pel nivell de <b>qualitat i exigència</b> en els materials utilitzats i els seus acabats, i per la seva aposta tecnològica, que inclou un quadre de comandaments totalment digitalitzat, una pantalla tàctil central de 10,25 polzades i un sistema d’infoentreteniment compatible amb Apple CarPlay.</p>
      <figure>
        <img src="https://motor.ara.cat/2019/11/20/imatges/Detall-interiors-Aston-Martin-DBX_2347575437_67520635_532x346.jpg"/>
        <figcaption>Detall interiors Aston Martin DBX ​ / Aston Martin</figcaption>
      </figure>
      <p>Però a banda dels materials de primera qualitat com l’Alcantara, el cuir o la fusta i l’alumini, el nou DBX disposa d’un extens catàleg de solucions que fan més pràctica la vida a bord del cotxe, i que inclouen cadiretes infantils específiques, un sistema d’escalfadors de botes d’esquí o, fins i tot (i no és broma), un paquet de neteja per a gossos, per evitar que els nostres millors amics embrutin l’habitacle després de la passejada pel camp.</p>
      <figure>
        <img src="https://motor.ara.cat/2019/11/20/imatges/Aston-Martin-DBX_2347575438_67520715_532x455.jpg"/>
        <figcaption>Aston Martin DBX ​ / Aston Martin</figcaption>
      </figure>
      <p>El flamant Aston Martin DBX arribarà al nostre mercat al llarg del segon semestre del 2019, a un preu encara per confirmar, tot i que amb tota seguretat superarà els <b>200.000 euros</b> per les versions d'accés menys equipades.</p>
    </article>
  </body>
</html>