<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/kycheto-lebed-sishu-1618437.html"/>
    <meta property="og:site_name" content="Cross"/>
    <meta property="article:published_time" content="2019-11-20T16:20:00+00:00"/>
    <meta property="og:title" content="Куче е било нападнато от черен лебед в Китай (Видео)"/>
    <meta property="og:description" content="/КРОСС/ Куче от породата голдън ритривър е било нападнато и почти удавено от черен лебед, бранещ територията си, пише в. &quot;Дейли стар&quot;."/>
  </head>
  <body>
    <article>
      <h1>Куче е било нападнато от черен лебед в Китай (Видео)</h1>
      <address>
        <time datetime="2019-11-20T16:20:00+00:00">20 Nov 2019, 16:20</time>
      </address>
      <p>/КРОСС/ Куче от породата голдън ритривър е било нападнато и почти удавено от черен лебед, бранещ територията си, пише в. "Дейли стар".</p>
      <p>Инцидентът се е разиграл в Китай. Стопанката на кучето Сишъ, представила се като г-жа Чжан, е споделила кадри от необичайната схватка. По думите й миналата година питомецът й е бил нападнат от същото "зло" пернато, допълва Нова тв.</p>
      <p>В началото на видеото може да се види как Сишъ плува в изкуствено езеро в град Чънду в югозападната част на Китай. Водното забавление на кучето не остава незабелязано от черния лебед, който скоростно се спуска към него. Когато стопанката съзира познатия й пернат нападател, се чува възгласът й: "О, не. Лебедът идва".</p>
      <p>В следващия момент птицата се озовава върху главата на кучето и започва да го кълве и "удря" с криле, опитвайки се да го удави. Сишъ същевременно прави отчаяни опити да отплува извън обсега на пернатия си враг.</p>
      <p>Лебедът обаче не се отказва и продължава да налита стремително. За щастие кучето успява да се задържи над водата и да доплува на безопасно място на брега. Пернатото се оттегля, очевидно доволно, че е успяло да прогони натрапника.</p>
      <p>Г-жа Чжан споделя, че нито кучето й, нито злият нападател са пострадали при инцидента, за който се опасява, че няма да е последен.</p>
      <p>Лебедът е един от няколкото екземпляра, отглеждани в плен в района.</p>
      <figure>
        <iframe src="https://www.youtube.com/embed/A3zmNYezyvU" width="640" height="360" data-service="Youtube" scrolling="no"/>
      </figure>
    </article>
  </body>
</html>