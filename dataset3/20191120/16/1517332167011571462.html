<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/strage-a-barcellona-esplosione-in-una-fabbrica-di-fuochi-dartificio-almeno-4-morti/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T16:55:28+00:00"/>
    <meta property="og:title" content="Esplosione nella fabbrica di fuochi d’artificio Vito Costa a Barcellona: 5 morti e 3 feriti"/>
    <meta property="og:description" content="Sono cinque i morti e tre i feriti dell'esplosione di una fabbrica di fuochi d'artificio verificatasi oggi, mercoledì 20 novembre, a Barcellona Pozzo di Gotto, in provincia di Messina. Una persona risulta dispersa. La prima vittima accertata è la moglie del titolare del fabbricato. Sul posto stanno arrivando vigili del fuoco anche dalle città vicine per riportare in sicurezza la zona, mentre le fiamme sono ancora alte."/>
  </head>
  <body>
    <article>
      <h1>Esplosione nella fabbrica di fuochi d’artificio Vito Costa a Barcellona: 5 morti e 3 feriti</h1>
      <h2>Sono cinque i morti e tre i feriti dell’esplosione di una fabbrica di fuochi d’artificio verificatasi oggi, mercoledì 20 novembre, a Barcellona Pozzo di Gotto, in provincia di Messina. Una persona risulta dispersa. La prima vittima accertata è la moglie del titolare del fabbricato. Sul posto stanno arrivando vigili del fuoco anche dalle città vicine per riportare in sicurezza la zona, mentre le fiamme sono ancora alte.</h2>
      <address><time datetime="2019-11-20T16:55:28+00:00">20 Nov 2019, 16:55</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Tragedia a <b>Barcellona Pozzo di Gotto</b>, in provincia di Messina, dove intorno alle 16:30 si è verificata una forte <b>esplosione</b> in una fabbrica di fuochi pirotecnici, di Vito Costa e dei figli, in contrada <b>Femminamorta</b>. Cinque sono i morti e tre i feriti gravi. Lo conferma il capitano dei carabinieri Giancarmine Carusone che comanda la compagnia di Barcellona PdG. "Dai primissimi accertamenti – dice Carusone – sembra ci siano state due esplosioni perchè all'interno della fabbrica c'erano degli operai con delle saldatrici: le scintille avrebbero raggiunto la polvere pirotecnica causando le esplosioni".</p>
      <p>Delle due persone disperse, una è stata recuperata viva dai pompieri.<b> </b>Ma le notizie sono ancora confuse. La prima vittima accertata è una donna di 71 anni,<b> Venera Mazzeo</b>, moglie del titolare. Sul posto stanno convergendo i vigili del fuoco di tutta la provincia per mettere in sicurezza la zona e spegnere le fiamme dovute alla deflagrazione, oltre a numerose ambulanze.</p>
      <h3>Cosa è successo oggi a Barcellona Pozzo di Gotto</h3>
      <p>La famiglia Costa produce fuochi d'artificio di prima, seconda e terza categoria e organizza anche spettacoli pirotecnici per privati o enti pubblici. La fabbrica ha un punto vendita in via salita 1 del Carmine a Barcellona. Secondo una prima ricostruzione dei fatti, il fabbricato si trova in aperta campagna. A dare l'allarme sono stati alcuni residenti dopo che hanno sentito un forte boato.</p>
      <figure>
        <iframe data-src="https://twitter.com/emergenzavvf/status/1197202181264433157" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Le immagini dell'esplosione a Barcellona</h3>
      <figure>
        <video src="http://fanpage-a.akamaihd.net/XdWGuuSwJB6SpSxf_1.mp4"/>
      </figure>
      <p>La deflagrazione si sarebbe verificata nel <b>deposito delle polveri da sparo</b> e l’<b>onda d’urto</b> avrebbe investito il laboratorio in cui si confezionano i fuochi d'artificio. L'esplosione è stata talmente forte che è stata avvertita nei Comuni di Barcellona, Merì, Milazzo e Terme Vigliatore, dove si è creato il panico. Per tutta la zona, dopo che le fiamme si sono alzate alte, è stato visto del fumo nero uscire dal deposito. Ancora ignote le cause di quanto successo.</p>
    </article>
  </body>
</html>