<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/news/article/1416832/apokalyptiria-gia-ilektriko-passat-tis-volkswagen-pics"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-20T16:45:00+00:00"/>
    <meta property="og:title" content="Αποκαλυπτήρια για το «ηλεκτρικό Passat» της Volkswagen (pics) "/>
    <meta property="og:description" content="To ID. Space Vizzion Concept είναι ο μακρινός αντικαταστάτης του Passat, που μας παρουσίασε η Volkswagen σε μορφή πρωτοτύπου στο Λος Άντζελες.   "/>
  </head>
  <body>
    <article>
      <h1>Αποκαλυπτήρια για το «ηλεκτρικό Passat» της Volkswagen (pics) </h1>
      <h2>To ID. Space Vizzion Concept είναι ο μακρινός αντικαταστάτης του Passat, που μας παρουσίασε η Volkswagen σε μορφή πρωτοτύπου στο Λος Άντζελες.   </h2>
      <address><time datetime="2019-11-20T16:45:00+00:00">20 Nov 2019, 16:45</time> by <a rel="author" href="http://www.gazzetta.gr/taxonomy/term/56503" target="_blank">Πέτρος Σηφαλάκης</a></address>
      <p>«Πυρετό» παρουσίασης ηλεκτρικών μοντέλων έχει πιάσει τη Volkswagen, η οποία φροντίζει για να εδραιώσει την παρουσία της σε κάθε λογής κατηγορία, στην οποία θα «παίζουν» αυτοκίνητα με μπαταρίες. Αυτή τη φορά, το όχημα που μας παρουσιάζει έχει τις αναλογίες ενός οικογενειακού station wagon ή αλλιώς, τις αναλογίες ενός Passat Variant στη «γλώσσα» της μάρκας. Ονομάζεται ID. Space Vizzion Concept και για την ώρα, είναι ένα πρωτότυπο. Αργότερα, το πλάνο είναι να φτάσει έως και την παραγωγή σε μια πιο «γήινη» έκδοση. </p>
      <p>Το αυτοκίνητο που υπάρχει στην έκθεση του Λος Άντζελες έχει φουτουριστική, όμορφη και μοντέρνα σχεδίαση. Παραπέμπει σε station wagon και βασίζεται στην ηλεκτρική πλατφόρμα MEB του ομίλου Volkswagen. Σύμφωνα με τη μάρκα έχει συντελεστή οπισθέλκουσας μόλις 0, 24 cd, πράγμα πολύ σημαντικό για ένα ηλεκτροκίνητο αυτοκίνητο και παρέχει τους χώρους που θα συναντούσαμε σε ένα SUV. Οι κινητήρες του, στην πρωτότυπη μορφή του τουλάχιστον, έχουν συνολική απόδοση στα 340 άλογα και χάρη και στην τετρακίνηση 4MOTION που συνδυάζονται, οι εκκινήσεις από στάση είναι «φωτιά». Μόλις 5,4 δευτερόλεπτα χρειάζεται για να φτάσει στα 100 χλμ./ώρα, ενώ το κοντέρ συνεχίζει να σκαρφαλώνει ως τα 175 χλμ./ώρα, όπου και επεμβαίνει ο ηλεκτρονικός κόφτης. </p>
      <p>Το εσωτερικό είναι επίσης πολύ προχωρημένο. Υιοθετείται η διάταξη με ελάχιστα πλήκτρα, αλλά μια τεράστια οθόνη αφής που θυμίζει τηλεόραση στην κεντρική κονσόλα και το λευκό χρώμα, μαζί με τα μπλε LED βάζουν μια "space" υπογραφή στην εικόνα, υπογραμμίζοντας το όνομα του μοντέλου. το δέρμα που φαίνεται να υπάρχει από τις φωτογραφίες, δεν χρειάζεται να πυροδοτήσει τις οικολογικές οργανώσεις, καθώς το όχημα μηδενικών ρύπων εκτός από το περιβάλλον, σέβεται και την πανίδα. Έτσι, δεν συναντάμε επενδύσεις από το δέρμα κάποιου ζώου, ούτε καν σε συνθετική μορφή, αλλά μια ουσία που δημιουργείται από το χυμό μήλου. Εντυπωσιακό! </p>
      <p>Περνώντας στις πιο ουσιώδεις λεπτομέρειες, αναφέρουμε ότι το Volkswagen ID. Space Vizzion Concept εφοδιάζεται με μπαταρίες συνολικής χωρητικότητας στα 82 kWh. Μέσα σε 30 λεπτά, μπορεί να φορτίσει στο 80% (από άδεια), αν υπάρχει ο απαραίτητος ταχυφορτιστής, ενώ με μια πλήρη φόρτιση μπορεί να διανύσει έως και 590 χιλιόμετρα, μετρημένο στον κύκλο WLTP. Λέγεται, ότι το αυτοκίνητο όταν βγει στην παραγωγή, θα έχει διαφορετικές εκδόσεις για τις αγορές των ΗΠΑ, της Κίνας και της Ευρώπης. </p>
      <figure>
        <img src="http://www.gazzetta.gr/sites/default/files/vw2_16.jpg"/>
      </figure>
      <figure>
        <img src="http://www.gazzetta.gr/sites/default/files/vw3_11.jpg"/>
      </figure>
      <figure>
        <img src="http://www.gazzetta.gr/sites/default/files/vw4_9.jpg"/>
      </figure>
      <figure>
        <img src="http://www.gazzetta.gr/sites/default/files/vw5_6.jpg"/>
      </figure>
      <figure>
        <img src="http://www.gazzetta.gr/sites/default/files/vw6_4.jpg"/>
      </figure>
      <figure>
        <img src="http://www.gazzetta.gr/sites/default/files/vw7_4.jpg"/>
      </figure>
      <figure>
        <img src="http://www.gazzetta.gr/sites/default/files/vw8_2.jpg"/>
      </figure>
    </article>
  </body>
</html>