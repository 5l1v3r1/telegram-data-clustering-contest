<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ivan-koito-zakla-uchenichkata-Nikol-shte-lezhi-s-2-godini-po-malko-v-zatvora-915458"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T16:22:00+00:00"/>
    <meta property="og:title" content="Иван, който закла ученичката Никол, ще лежи с 2 години по-малко в затвора!"/>
    <meta property="og:description" content="Иван Иванов, който преряза гърлото на 11-годишната Никол в &quot;Меден рудник&quot; ще лежи не 8, а 6 години в..."/>
  </head>
  <body>
    <article>
      <h1>Иван, който закла ученичката Никол, ще лежи с 2 години по-малко в затвора!</h1>
      <address>
        <time datetime="2019-11-20T16:22:00+00:00">20 Nov 2019, 16:22</time>
      </address>
      <p>Иван Иванов, който преряза гърлото на 11-годишната Никол в "Меден рудник" ще лежи не 8, а 6 години в затвора. Това е решил тричленен състав на Върховния касационен съд (ВКС), който е  изменил  решението на Апелативен съд – Бургас и е намалил срока на наложеното на подсъдимия  наказание лишаване. Оставa в сила решението в останалата му част.</p>
      <p>Делото е образувано по жалба на подсъдимия срещу решението на Апелативен съд – Бургас, с което е потвърдена присъда на Окръжен съд – Бургас. С нея Иванов е признат за виновен в извършването на  убийство на малолетно лице и по особено мъчителен начин, за което му е наложено наказание лишаване от свобода за срок от 8 години. Признат е за невиновен в това, че убийството е извършено с особена жестокост. Иванов е осъден да заплати на майката на убитото момиче, конституирана като граждански ищец, сумата от 150 000 лева, представляваща обезщетение за претърпени неимуществени вреди.</p>
      <p>Решението е окончателно.</p>
      <p>
        <b>Повече за кървавата драма, потресла Бургас, вижте в нашата тема!</b>
      </p>
    </article>
  </body>
</html>