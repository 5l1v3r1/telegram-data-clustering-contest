<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426163/dynamiko-marketingk-apo-th-dermae-me-proteraiothta-thn-kallithea"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T16:00:01+00:00"/>
    <meta property="og:title" content="Δυναμικό μάρκετινγκ απο τη ΔΕΡΜΑΕ με προτεραιότητα την Καλλιθέα"/>
    <meta property="og:description" content="Δυναμικό αναμένεται να είναι το μάρκετινγκ από τη ΔΕΡΜΑΕ, για την ερχόμενη σεζόν, στα πιο εμβληματικά υποκαταστήματά της, με στόχο βέβαια την αύξηση των εσόδων."/>
  </head>
  <body>
    <article>
      <h1>Δυναμικό μάρκετινγκ απο τη ΔΕΡΜΑΕ με προτεραιότητα την Καλλιθέα</h1>
      <address>
        <time datetime="2019-11-20T16:00:01+00:00">20 Nov 2019, 16:00</time>
      </address>
      <p>
        <b>Δυναμικό αναμένεται να είναι το μάρκετινγκ από τη ΔΕΡΜΑΕ, για την ερχόμενη σεζόν, στα πιο εμβληματικά υποκαταστήματά της, με στόχο βέβαια την αύξηση των εσόδων.</b>
      </p>
      <p>Το θέμα συζητήθηκε κατά τη συνεδρίαση του Διοικητικού της Συμβουλίου, προχθές το απόγευμα, και σύμφωνα με τα όσα έγιναν γνωστά, δίνεται ιδιαίτερο βάρος στην οργάνωση και την προώθηση των υποκαταστημάτων της και ειδικά βέβαια του Μνημείου των «Πηγών Καλλιθέας» και της Κοιλάδας των Πεταλούδων.</p>
      <p>Μάλιστα, όπως είπε ο Πρόεδρος της Εταιρείας, κ. Γιάννης Ιατρίδης, αυτή την περίοδο ετοιμάζουν διαφημιστικά φυλλάδια τα οποία θα μοιράσουν σε ξενοδοχεία και γενικά σε τουριστικές επιχειρήσεις για τη διαφήμιση αυτών των εμβληματικών αξιοθέατων της Ρόδου, με τη συνδρομή χορηγών.</p>
      <p>Όσο αφορά στα υπόλοιπα θέματα που απασχόλησαν τη συνεδρίαση της Δευτέρας, καταρχήν, ξεκινάει η μεγάλη εργολαβία, ύψους 300 χιλιάδων ευρώ, στην Κοιλάδα των Πεταλούδων όπου θα γίνει μία πολύ μεγάλη παρέμβαση για τη συντήρησή της, την αποκατάσταση φθορών και γενικά την αναβάθμιση της εικόνας που παρουσιάζει.</p>
      <p>Συντηρήσεις, όμως, ετοιμάζονται και για άλλα κτήρια υποκαταστημάτων της Εταιρείας και αυτή την περίοδο ετοιμάζουν τους φακέλους για τη νομιμοποίηση κτισμάτων, κάτι που, όπως έχει τονίσει και ο κ. Ιατρίδης από την πρώτη στιγμή, αποτελεί βασική προϋπόθεση για να προχωρήσουν στα σχέδιά τους.</p>
      <p>«Αγκάθι» παραμένει το θέμα των κατασκηνώσεων καθώς εκεί υπάρχει σοβαρό πρόβλημα με το ιδιοκτησιακό καθεστώς των κτισμάτων και ο κ. Ιατρίδης αναμένεται να φέρει το θέμα στο δημοτικό συμβούλιο.</p>
    </article>
  </body>
</html>