<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598317/epanerxetai-me-erotimata-gia-to-kataskopeftiko-van-to-akel"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T16:35:00+00:00"/>
    <meta property="og:title" content="Επανέρχεται με ερωτήματα για το «κατασκοπευτικό» βαν το ΑΚΕΛ"/>
    <meta property="og:description" content="Γραπτή δήλωση εξέδωσε ο Εκπρόσωπος Τύπου του ΑΚΕΛ, Στέφανος Στεφάνου, για το κατασκοπευτικό βαν.   Διαβάστε αυτούσια τη δήλωση: Η δράση του..."/>
  </head>
  <body>
    <article>
      <h1>Επανέρχεται με ερωτήματα για το «κατασκοπευτικό» βαν το ΑΚΕΛ</h1>
      <address><time datetime="2019-11-20T16:35:00+00:00">20 Nov 2019, 16:35</time> by <a rel="author">SigmaLive</a></address>
      <p>Γραπτή δήλωση εξέδωσε ο Εκπρόσωπος Τύπου του ΑΚΕΛ, Στέφανος Στεφάνου, για το κατασκοπευτικό βαν.</p>
      <p>
        <b>Διαβάστε αυτούσια τη δήλωση:</b>
      </p>
      <p>Η δράση του κατασκοπευτικού βαν συνιστά μείζον ζήτημα για τη χώρα. Ολόκληρη η κοινωνία θέτει αμείλικτα ερωτήματα και ανησυχεί για το τι πραγματικά συμβαίνει στον τόπο μας.</p>
      <p>Κανείς δεν μπορεί να νιώθει ήσυχος, όταν ένας τέτοιος μηχανισμός αλωνίζει την Κύπρο με δυνατότητες για παρακολούθηση και υποκλοπή συνδιαλέξεων και προσωπικών δεδομένων των πολιτών. Στις διάφορες πληροφορίες που βγαίνουν για το ζήτημα έχει προστεθεί και ο ισχυρισμός της ιδιοκτήτριας εταιρείας ότι οι αρχές γνώριζαν για τη δράση της και μάλιστα ακολούθησαν τις οδηγίες που της δόθηκαν, όταν η εταιρεία άρχισε να λειτουργεί το 2017.</p>
      <p>Το όλο θέμα εγείρει επιτακτικά ζητήματα για το κράτος δικαίου και τη νομιμότητα στη χώρα μας. Για την ασφάλεια του κράτους. Για τα ατομικά δικαιώματα και τις ελευθερίες των πολιτών. Για την ποιότητα και τη λειτουργία της ίδιας της δημοκρατίας.</p>
      <p>Η κυβέρνηση έχει την ευθύνη να διασφαλίσει ότι θα γίνει πραγματική και αδιάβλητη έρευνα και θα κριθεί από τα αποτελέσματά της. Έχει την ευθύνη να δοθούν πραγματικές και πειστικές απαντήσεις στους πολίτες. Ότι δεν θα καταλήξει και αυτή άλλη μια έρευνα που θα σέρνεται μέχρι να ξεχαστεί χωρίς κανείς να λογοδοτήσει. Τα ερωτήματα είναι ξεκάθαρα:</p>
      <p>Πώς και γιατί ήρθε το βαν στην Κύπρο; Πώς εκτελωνίστηκε;</p>
      <p>Τι δράση είχε και εναντίον ποιων στράφηκε η λειτουργία του;</p>
      <p>Τι σχέσεις έχει με κέντρα λήψης αποφάσεων, υπηρεσίες, δυνάμεις ή πρόσωπα του πολιτικού κόσμου;</p>
      <p>Το ΑΚΕΛ ανταποκρίθηκε στην πρόσκληση του Προέδρου της Δημοκρατίας για συνάντηση, ένεκα ακριβώς της σοβαρότητας και της κρισιμότητας του ζητήματος. Είναι ο ίδιος ο Πρόεδρος και η κυβέρνηση που θα πρέπει να δώσουν απαντήσεις στα άλλα κόμματα αν και πώς θα έχει συναντήσεις μαζί τους για το ίδιο θέμα.</p>
      <p>Από πλευράς του ΑΚΕΛ, μπορούμε να διαβεβαιώσουμε το σύνολο των πολιτών του τόπου ότι όσο περνά από το χέρι μας αυτή η υπόθεση δεν θα κουκουλωθεί. Οι πολίτες απαιτούν και δικαιούνται απαντήσεις.</p>
    </article>
  </body>
</html>