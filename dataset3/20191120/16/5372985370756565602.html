<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/vicenza/ponte-margherita-modifiche-a-viabilit%C3%A0-in-due-week-end-1.7790574"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-20T16:30:13+00:00"/>
    <meta property="og:title" content="Ponte Margherita: modifiche a viabilità in due week end"/>
    <meta property="og:description" content="."/>
  </head>
  <body>
    <article>
      <h1>Ponte Margherita: <br/>modifiche a viabilità <br/>in due week end</h1>
      <address>
        <time datetime="2019-11-20T16:30:13+00:00">20 Nov 2019, 16:30</time>
      </address>
      <p>Entra nella fase clou il cantiere di <b>ponte Margherita</b>, complesso dal punto di vista tecnico, per il risanamento della struttura. Per consentire l'intervento sull'acquedotto e il successivo montaggio della passerella metallica, <b>per due week end, a partire dal 23 novembre, saranno necessarie alcune modifiche alla viabilità</b>.</p>
      <p>«Pochi giorni di grande disagio al posto di un mese e mezzo di lavori: è questa la scelta che abbiamo fatto come amministrazione e che permetterà di chiudere il cantiere prima delle festività Natalizie - ha spiegato l'<b>assessore alle infrastrutture Mattia Ierardi</b> -. Ai cittadini, con i quali ci scusiamo per eventuali disagi, consigliamo, se possibile, di scegliere, in quei giorni, <b>percorsi alternativi</b>. Siamo perfettamente al passo con il cronoprogramma, grazie anche al grande lavoro degli uffici tecnici e delle imprese».</p>
      <p>Pertanto, per permettere la sostituzione della condotta dell'acquedotto, <b>dalle 14.30 di sabato 23 novembre fino alle 18 di domenica 24 sarà chiusa al transito, sia veicolare che pedonale, la svolta da viale Margherita su viale Giuriolo</b>. Sarà consentita, invece, la circolazione da contra' della Piarda su viale Giuriolo. Viale Margherita, con direzione verso piazzale Fraccon, resterà percorribile.</p>
      <p>Successivamente, per consentire l'installazione della passerella su ponte Margherita,<b> dalle 8 di venerdì 29 novembre alle 12 di sabato 30 è prevista la chiusura al transito di veicoli e pedoni in entrambi i sensi di marcia su ponte Margherita</b>. Sarà consentita, invece, la svolta da contra' della Piarda su viale Giuriolo. Chi proviene dall'ospedale, prima del ponte proseguirà su viale dello Stadio.</p>
      <p><a href="http://www.svt.vi.it/"><b>Le linee dei bus 9-10-11 subiranno deviazioni e spostamenti di fermate</b></a>. In particolare, dalle 14.30 di sabato 23 novembre fino alle 18 di domenica 24 e, successivamente, dalle 8 di venerdì 29 novembre alle 12 di sabato 30 il capolinea delle linee 9 e 11 sarà soppresso in via Giuriolo e spostato in viale Rodolfi, mentre la linea 10 subirà deviazioni in corso Padova, come accade in occasione delle partite di calcio.  </p>
    </article>
  </body>
</html>