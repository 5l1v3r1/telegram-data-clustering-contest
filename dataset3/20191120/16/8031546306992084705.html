<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109270-KT-%20Podkrepa%20%253A-Parvite-pet-dni-ot-bolnichnite-da-sa-za-smetka-na-rabotodatelite"/>
    <meta property="og:site_name" content="Канал 3"/>
    <meta property="article:published_time" content="2019-11-20T16:46:00+00:00"/>
    <meta property="og:title" content="КТ &quot;Подкрепа&quot;: Първите пет дни от болничните да са за сметка на работодателите"/>
    <meta property="og:description" content="Двата синдиката са в стачна готовност заради обявеното първият ден от болничните да остава за сметка на работника от 1 януари 2020 г"/>
  </head>
  <body>
    <article>
      <h1>КТ "Подкрепа": Първите пет дни от болничните да са за сметка на работодателите</h1>
      <h2>Двата синдиката са в стачна готовност заради обявеното първият ден от болничните да остава за сметка на работника от 1 януари 2020 г</h2>
      <address>
        <time datetime="2019-11-20T16:46:00+00:00">20 Nov 2019, 16:46</time>
      </address>
      <p><b>КТ "Подкрепа" ще предложи първите пет дни от болничните да са за сметка на работодателите. Това обяви на брифинг в парламента Йоанис Партениотис, вицепрезидент на КТ "Подкрепа" след провелата се работна среща с парламентарната група на "Воля". Партениотис обясни, че предложението ще бъде направено по време на заседание на Националния съвет за тристранно сътрудничество.<br/></b> </p>
      <p>Двата синдиката - КТ "Подкрепа" и КНСБ са в стачна готовност във връзка с обявеното, но невнесено предложение първият ден от болничните да остава за сметка на работника от 1 януари 2020 г.</p>
      <p> <br/> </p>
      <p>Очаква се извънредно заседание на Националния съвет за тристранно сътрудничество, където проблемът с болничните да бъде обсъден, обясни Партениотис.</p>
      <p> </p>
      <p>"На предстоящия НСТС ние ще поискаме размерът на периода, който да бъде покриван от работодателите да бъде увеличен от три на пет дни. Нещо, което като позитивна практика наблюдаваме в по-голямата част от страните на ЕС", каза той.</p>
      <p> </p>
      <p>Партениотис обясни, че мярката първите три дни от болничния да са за сметка на работодателите е била съпътствана с други отстъпки от страна на тогавашното правителство на Сергей Станишев.</p>
      <p> </p>
      <p>"Тогава именно през 2008 г. беше намалена осигурителната тежест на 6,5 пункта, беше въведен плоският данък, беше въведено увеличение на пенсиите с 10 процента. Част от тези мерки се свързваха с опцията работодателят да поеме първите три дни", коментира той.</p>
      <p> </p>
      <p>Партениотис благодари на народните представители от "Воля" за това, че не са припознали "сепаративната договореност между държавата и някои от работодателските организации - първият ден от болничните да не бъде платен".</p>
      <p>Кръстина Таскова заяви, че "Воля" ще продължава да настоява за отпадане на ангажимента на работодателите да плащат първите три дни от болничния и поемането им изцяло от НОИ.</p>
      <p> </p>
      <p>"За нас е изключително важно бизнесът да не бъде натоварван с тези плащания и всъщност скрито да бъдат повишавани данъците му", коментира тя. Таскова отбеляза, че от "Воля" са категорично против - първият ден от болничния да остава за сметка на служителите.</p>
      <p> </p>
      <p>Ася Гонева от КНСБ коментира в тази връзка, че за сега има само медийна изява на министър-председателя и няма нищо друго, което да указва, че спорната промяна с болничните няма да се случи.</p>
      <p> </p>
      <p>Ивелин Желязков от АИКБ изрази подкрепа за внесените от "Воля" законови текстове, с които отпада ангажимента на работодателите да изплащат първите три дни от болничните. Той заяви, че очаква работещи мерки за контрол на болничните листове, които в последните години се увеличават, в противен случай ще напуснат НСТС.</p>
      <related>
        <h4>Още по темата</h4>
        <a href="http://kanal3.bg/news/comments/109172-Todor-Kapitanov-ot-KNSB%253A-Shte-ima-nacionalen-protest-za-bolnichnite-v-kraya-na-meseca-%2528VIDEO%2529"/>
        <a href="http://kanal3.bg/news/comments/108959-Vanya-Grigorova-ot-KT-Podkrepa%253A-Samo-v-Sofiya-ima-400-kuhi-firmi-za-iztochvane-na-bolnichni-ot-NOI-%2528VIDEO%2529"/>
        <a href="http://kanal3.bg/news/bulgaria/mestni-izbori-2019/107216-KT-%20Podkrepa%20-zastava-zad-Yordanka-Fandakova-za-kmet-na-Sofiya"/>
      </related>
    </article>
  </body>
</html>