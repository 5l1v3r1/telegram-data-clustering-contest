<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/stockholm-international-institute-democracy-world-more-democracies-weaker"/>
    <meta property="og:site_name" content="euronews"/>
    <meta property="article:published_time" content="2019-11-20T16:56:55+00:00"/>
    <meta property="og:title" content="نتیجۀ یک تحقیق: جهان شاهد دموکراسی‌های بیشتر اما ضعیف‌تر است"/>
    <meta property="og:description" content="نتیجه این تحقیقات نشان داد که در سراسر جهان حتی در اروپا، جایی که به نظر می‌رسد دموکراسی مستحکمی برقرار است، قدرت مانور برای فضاهای مدنی بسیار کمتر و آزادی بیان، آزادی مذهب و رسانه‌ها محدودتر شده است."/>
  </head>
  <body>
    <article>
      <h1>نتیجۀ یک تحقیق: جهان شاهد دموکراسی‌های بیشتر اما ضعیف‌تر است</h1>
      <address><time datetime="2019-11-20T16:56:55+00:00">20 Nov 2019, 16:56</time> by <a rel="author">یورونیوز </a></address>
      <p>انستیتوی بین‌المللی دموکراسی و کمکهای انتخاباتی مستقر در شهر استکهلم (IDEA) سوئد در تازه‌ترین گزارش سالانۀ خود که روز سه شنبه منتشر شد، اعلام کرد که با وجود افزایش شمار نظام‌های دموکراتیک در جهان، کیفیت و قدرت دموکراسی‌ در سراسر این سیاره رو به زوال است.</p>
      <p>این گزارش که پس از بررسی عملکرد نظام‌های دموکراتیک در ۱۶۰ کشور جهان طی ۴۴ سال اخیر تهیه شده، نشان می‌دهد که در حال حاضر بیش از نیمی از کشورهای جهان دارای سیستم‌های دموکراتیک هستند و تنها در یک دهه گذشته شمار کشورهای دارای سیستم دموکراسی از ۹۰ به ۹۷ کشور افزایش یافته است.</p>
      <p>این درحالی است که در سال ۱۹۷۵ میلادی تنها یک چهارم کشورهای جهان دموکراتیک محسوب می‌شدند، اما بسیاری از دموکراسی‌هایی که قدمتی بیش از یک دهه اخیر دارند، ضعیف‌تر شده‌ و دارای مشکلات کیفی جدی هستند.</p>
      <p>از دیگر یافته‌های تحقیق اینکه «عقب نشینی دموکراسی» در یک دهۀ گذشته، با ظهور احزاب پوپولیست چپ و راست ارتباط نزدیکی دارد. گزارش به فرسایش دموکراسی‌ها اشاره دارد و می‌گوید: «کیفیت دموکراسی‌ در همۀ نقاط جهان، با رای دهندگانی که توسط احزاب عوام‌گرا فریب داده می‌شوند، رو به اضمحلال است.»</p>
      <p>احزاب عوام‌گرا به راحتی توانسته‌اند بسیاری از رای دهندگان را در سراسر دنیا با دادن وعده‌هایی همچون داشتن راه حل‌هایی موثرتر برای چالش‌های کنونی اقتصادی و اجتماعی، فریب دهند.</p>
      <p>نتیجه این تحقیقات نشان داد که در سراسر جهان حتی در اروپا، جایی که به نظر می‌رسد دموکراسی مستحکمی برقرار است، قدرت مانور برای فضاهای مدنی بسیار کمتر و آزادی بیان، آزادی مذهب و رسانه‌ها محدودتر شده است.</p>
      <p>این گزارش بر چهار عامل مهم اشاره دارد که نشان دهندۀ افت قدرت دموکراسی در سراسر جهان است: گسترش فساد اداری، حضور کم زنان در پارلمان کشورها، سطح پایین استقلال قضایی و دسترسی محدود به قدرت سیاسی برای برخی گروههای اجتماعی.</p>
      <p>با این وجود انستیتوی بین‌المللی دموکراسی و کمکهای انتخاباتی همچنان تاکید دارد که «بر اساس داده‌ها با وجود کاستی‌هایی که مشاهده می‌شود، دموکراسی همچنان شکل برتر دولت در همه قاره‌ها است.»</p>
      <p>این گزارش به موج اعتراضات در سراسر جهان در سال ۲۰۱۹ میلادی اشاره دارد و از اعتراضات الجزایر، مصر و سودان به عنوان نمونه‌هایی یاد می‌کند که در آنجا «آرمان‌های دموکراتیک قوی هستند».</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/01/09/economist-intelligence-unit-democracy-index-europe-declined-democratic-malaise">کاهش شاخص دموکراسی؛‌ در اروپا بیشتر از هر نقطۀ دیگر جهان</a>
        </li>
        <li>
          <a href="https://farsi.euronews.com/2017/12/26/freedom-house-report-internet-scores-of-freedom-in-iran">دسترسی آزاد به اینترنت در جهان؛ نگاهی به وضعیت ایران</a>
        </li>
      </ul>
    </article>
  </body>
</html>