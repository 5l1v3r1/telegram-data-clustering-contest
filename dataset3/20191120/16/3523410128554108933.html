<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641003/%D9%85%D8%B5%D8%B1%D9%81-cng-%D8%AF%D8%B1-%DA%A9%D8%B4%D9%88%D8%B1-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T16:53:00+00:00"/>
    <meta property="og:title" content="مصرف CNG در کشور افزایش یافت"/>
    <meta property="og:description" content="مدیر طرح سی‌ان‌جی شرکت ملی پخش فرآورده‌های نفتی از افزایش روزانه ۲میلیون مترمکعبی مصرف سی‌ان‌جی در کشور هم‌زمان با اجرای طرح مدیریت مصرف سوخت خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641003/%D9%85%D8%B5%D8%B1%D9%81-cng-%D8%AF%D8%B1-%DA%A9%D8%B4%D9%88%D8%B1-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA">مصرف CNG در کشور افزایش یافت</a>
      </h1>
      <h2>مدیر طرح سی‌ان‌جی شرکت ملی پخش فرآورده‌های نفتی از افزایش روزانه ۲میلیون مترمکعبی مصرف سی‌ان‌جی در کشور هم‌زمان با اجرای طرح مدیریت مصرف سوخت خبر داد.</h2>
      <address><time datetime="2019-11-20T16:53:00+00:00">20 Nov 2019, 16:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسن قلی‌پور، گفت: تاکنون به‌طور میانگین روزانه ۱۹ میلیون مترمکعب<b> گاز طبیعی</b> فشرده (سی‌ان‌جی) در جایگاه‌های عرضه سی‌ان‌جی کشور توزیع می‌شد که این رقم با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است.</p>
      <p>وی با اشاره به اینکه خودروهای دوگانه‌سوز اکنون امکان استفاده از سهمیه بنزین خود را هم دارند، افزود: پیش‌بینی ما این است که با اتمام سهمیه بنزین ماهانه، مقدار مصرف سی‌ان‌جی در کشور، حدود ۲ میلیون مترمکعب دیگر افزایش یابد.</p>
      <p>مدیر طرح سی‌ان‌جی شرکت ملی پخش فرآورده‌های نفتی با اشاره به اینکه زمان فعلی برای پیش‌بینی دقیق زود است و امیدواریم تا پایان آذرماه بتوانیم مقدار دقیق این افزایش را اعلام کنیم، گفت: پیش‌بینی ما این است که میزان مصرف سی‌ان‌جی در کشور به حدود روزانه ۲۴ میلیون مترمکعب برسد.</p>
      <p>قلی‌پور ضمن تاکید بر آمادگی جایگاه‌های عرضه سی‌ان‌جی در سراسر کشور برای عرضه گاز طبیعی فشرده موردنیاز خودروهای دوگانه‌سوز به هموطنان گفت: خوشبختانه با افزایش تعداد جایگاه‌های عرضه سی‌ان‌جی در سطح کشور، هم‌اکنون ظرفیت مناسبی به لحاظ عرضه سی‌ان‌جی به خودروها در کشور وجود دارد.</p>
      <p>وی با اشاره به مزایای سوخت پاک سی‌ان‌جی افزود: با همکاری موسسه استاندارد در تلاشیم جایگاه‌های عرضه سی‌ان‌جی را که غیرعملیاتی شده بودند، هر چه زودتر عملیاتی کنیم.</p>
      <p>مدیر طرح سی‌ان‌جی شرکت ملی پخش فرآورده‌های نفتی تاکید کرد: هم اکنون ۲ هزار و ۴۷۲ جایگاه عرضه سی‌ان‌جی در سطح کشور فعال‌ هستند که از این تعداد ۲۳ جایگاه در استان تهران آماده خدمات‌رسانی به هموطنان است.</p>
    </article>
  </body>
</html>