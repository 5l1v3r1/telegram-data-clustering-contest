<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/mauricio-pochettino-was-sacked-from-tottenham-and-jose-mourinho-is-appointed-dgtl-1.1073141"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T16:28:05+00:00"/>
    <meta property="og:title" content="প্রায় এক বছর বেকার থাকার পর চাকরি পেলেন মোরিনহো, দায়িত্ব নিলেন প্রিমিয়ার লিগের ক্লাবের"/>
    <meta property="og:description" content="চলতি মরসুমে নিজেদের নামের প্রতি সুবিচার করতে পারেনি টটেনহ্যাম। প্রিমিয়ার লিগে ১২টি ম্যাচ খেলে ১৪ পয়েন্ট পেয়েছে টটেনহ্যাম। পয়েন্ট তালিকায় তারা ১৪ নম্বরে।"/>
  </head>
  <body>
    <article>
      <h1>প্রায় এক বছর বেকার থাকার পর চাকরি পেলেন মোরিনহো, দায়িত্ব নিলেন প্রিমিয়ার লিগের ক্লাবের</h1>
      <address><time datetime="2019-11-20T16:28:05+00:00">20 Nov 2019, 16:28</time> by <a rel="author">সংবাদ সংস্থা</a></address>
      <p>টটেনহ্যাম হটস্পার থেকে বিদায় মরিসিও পচেত্তিনোর। তাঁর জায়গায় ম্যানেজার এলেন হোসে মোরিনহো।</p>
      <p>গত পাঁচ বছর ধরে টটেনহ্যামকে চ্যাম্পিয়ন্স লিগে তোলার পিছনে বড় অবদান ছিল আর্জেন্তাইন ম্যানেজার পচেত্তিনোর। কিন্তু, তাঁর কোচিংয়ে টটেনহ্যাম কখনও চ্যাম্পিয়ন হতে পারেনি। চ্যাম্পিয়ন হওয়ার কাছাকাছি পৌঁছেও বারবারই শূন্য হাতেই ফিরতে হয়েছে তাদের।</p>
      <p>চলতি মরসুমে নিজেদের নামের প্রতি সুবিচার করতে পারেনি টটেনহ্যাম। প্রিমিয়ার লিগে ১২টি ম্যাচ খেলে ১৪ পয়েন্ট পেয়েছে টটেনহ্যাম। পয়েন্ট তালিকায় তারা ১৪ নম্বরে। প্রিমিয়ার লিগে শেষ পাঁচটি ম্যাচের একটাতেও জেতেনি টটেনহ্যাম। চ্যাম্পিয়ন্স লিগের শেষ ম্যাচে বায়ার্ন মিউনিখের কাছে ইংল্যান্ডের ক্লাবটি হেরেছে ৭-২ গোলে। এই ব্যর্থতার পরেই চাকরি যায় আর্জেন্তাইন ম্যানেজারের। </p>
      <p>
        <b>আরও পড়ুন:</b>
        <a href="https://www.anandabazar.com/sport/pink-ball-test-bangladesh-may-opt-for-an-extra-pacer-at-eden-gardens-dgtl-1.1073098">এগিয়ে আল আমিন, গোলাপি বলের টেস্টে বাড়তি পেসার খেলানোর কথা ভাবছে বাংলাদেশ</a>
      </p>
      <p>পচেত্তিনোর জায়গায় নতুন ম্যানেজার হিসেবে মোরিনহোকে নিয়োগ করেছে টটেনহ্যাম। গত ডিসেম্বরে ম্যাঞ্চেস্টার ইউনাইটেড তাঁকে ছাঁটাই করে দিয়েছিল। তার পর থেকে চাকরি ছিল না প্রাক্তন রিয়াল মাদ্রিদ কোচের। পোর্তো, চেলসি, ইন্টার মিলানের মতো ক্লাবের দায়িত্ব সামলানো মোরিনহো বলেছেন, ‘‘টটেনহ্যামে কাজ করার জন্য আমি মুখিয়ে রয়েছি। ক্লাবটির ইতিহাস রয়েছে। সমর্থকদের প্যাশন রয়েছে। সেই কারণেই টটেনহ্যামের দায়িত্ব নিয়েছি।’’ </p>
      <p>
        <b>আরও পড়ুন: </b>
        <b>
          <a href="https://www.anandabazar.com/sport/the-craze-for-t20-will-not-affect-test-cricket-says-ex-south-african-cricketer-brian-mcmillan-dgtl-1.1072760">‘টি-টোয়েন্টির জগঝম্প হচ্ছে, টেস্ট কিন্তু কোনও দিন হারিয়ে যাবে না’​</a>
        </b>
      </p>
    </article>
  </body>
</html>