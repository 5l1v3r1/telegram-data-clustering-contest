<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/demisii-la-moldpres-unii-angajati-spun-ca-decizia-autoritatilor-poate-fi-calificata-ca-o-rafuiala-a-ex-guvernului-sandu_3059704.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T16:16:38+00:00"/>
    <meta property="og:title" content="DEMISII la Moldpres. Unii angajaţi spun că decizia autorităţilor poate fi calificată ca o răfuială a ex-Guvernului Sandu"/>
    <meta property="og:description" content="Aproximativ 30 de angajaţi ai Agenţiei informaţionale de stat"/>
  </head>
  <body>
    <article>
      <h1>DEMISII la Moldpres. Unii angajaţi spun că decizia autorităţilor poate fi calificată ca o răfuială a ex-Guvernului Sandu</h1>
      <address><time datetime="2019-11-20T16:16:38+00:00">20 Nov 2019, 16:16</time> by <a rel="author">PUBLIKA.MD</a></address>
      <p><b>Aproximativ 30 de angajaţi ai Agenţiei informaţionale de stat "Moldpres", printre care jurnalişti, editori, traducători şi fotoreporteri, au fost anunţaţi că vor fi disponibilizaţi peste două luni.</b> Decizia a fost aprobată de Cancelaria de Stat, pe timpul guvernării fostului premier Maia Sandu. <b>Angajaţii, unii dintre care şi-au dedicat mulţi ani din viaţă acestui loc de muncă, sunt indignaţi că vor rămâne fără serviciu, mai ales în prag de iarnă</b>. </p>
      <p>Mihai Vengher activează în calitate de fotoreporter la Agenţia "Moldpres" încă de la fondare. Timp de aproape 30 de ani a adunat o arhivă de fotografii de la evenimente marcante pentru ţara noastră. Iar acum a fost anunţat că funcţia lui a fost redusă.<br/><br/><b>Şi alţi colegi de-ai săi sunt indignaţi de decizia autorităţilor.</b> <br/><br/>"În Departamentul Ştiri, potrivit acestei structuri rămân 7 oameni: şefi de direcţie, responsabil de ediţie şi 5 reporteri, niciun traducător, nici de rusă, nici de engleză, niciun fotoreporter. Agenţia este trunchiată, pur şi simplu pusă în imposibilitatea de a-şi îndeplini obligaţiile statutare", a precizat Fidel Galaico, director Departamentul Ştiri, Agenţia "Moldpres".<br/><br/>"Este imposibil să faci faţă sarcinilor unor agenţii de presă cu un singur responsabil de ediţie, adică un redactor, care va urma să lucreze 365 de zile pe an şi cinci reporteri", a spus Larisa Manole, redactor-şef Agenţia "Moldpres".<br/><br/>"Lucrez mai bine de 30 de ani în Casa Presei. Mulţi au câţiva ani până la pensie, 1-2, şi acum să-i dai pe oameni pe brânci să iasă afară şi în toi de iarnă, când serviciile comunale sunt excesiv de mari, practic e un act iresponsabil", a declarat Mihai Vîlcu, reporter Agenţia "Moldpre.<br/><br/>"Eu sunt din '96 în această agenţie. Eu nu am în cartea de muncă altă inscripţie, eu sunt după facultate aici venită, viaţa mea aici s-a petrecut deja într-o maturitate", a explicat Lilia Grubîi, reporter Agenţia "Moldpres".<br/><br/><b>Unii dintre angajaţii Agenţiei Moldpres consideră că această decizie ar putea fi calificată drept o răfuială politică.</b> <br/><br/>"Situaţia poate fi calificată ca o răfuială a fostului Cabinet de miniştri, condus de doamna Maia Sandu, împotriva jurnaliştilor. Să ne aducem aminte că în presă au apărut foarte multe ameninţări la adresa jurnaliştilor, efectuate de către domnul Andrei Năstase. Putem spune iarăşi că acest lucru este o dovadă de necunoaştere a muncii jurnalistului", a declarat Victor Nichituş, editor Agenţia "Moldpres".<br/><br/><b>Andrei Năstase nu ne-a răspuns la telefon pentru a oferi o reacţie. Recent însă, el şi-a exprimat regretul că nu a reuşit să epureze, să asaneze spaţiul mediatic din Republica Moldova, după ce a preluat guvernarea</b>. Victor Nichituş se numără printre jurnaliştii atacaţi de reprezentanţii blocului "ACUM".</p>
      <p>Anterior, deputatul PPDA Maria Ciobanu l-a insultat pe editorialist, pe Facebook, numai pentru faptul că parlamentarului nu-i sunt pe plac materialele jurnalistice ale lui Nichituş. Mai mult, deputatul a scris că l-ar trăsni în moalele capului pe jurnalist pentru ceea ce face. Atât Andrei Năstase, cât şi Maria Ciobanu au fost incluşi pe lista inamicilor presei de ONG-urile de media. Conducerea Moldpres afirmă însă că nu este vorba despre o decizie politică, ci una de reorganizare a agenţiei. <br/><br/>"Acest proces de reorganizare a fost unul de durată, a început odată cu publicarea în Monitorul Oficial în luna ianuarie şi este aproape de finalizare acum. S-a lungit acest proces, după cum intuiţi, din cauza schimbării Guvernului. Cancelaria de stat ne-a aprobat doar un proiect de structură cu reduceri de cadre până la 47 de cadre. În primul rând, urmează a fi reduse persoanele care au atins vârsta de pensionare, în al doilea rând urmează a fi reduse persoanele care cel mai recent au fost angajate în cadrul instituţiei", a subliniat Andrei Volentir, director Agenţia "Moldpres".<br/><br/><b>Agenţia de stat "Moldpres" a fost creată la 20 iunie 1990, iar fondator este Cancelaria de stat. În prezent, în instituţie activează 76 de persoane.</b></p>
    </article>
  </body>
</html>