<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/yunanistan-yeni-yasayla-multeciler-daha-az-bekleyecek-turkiye-ye-daha-kolay-gonderilecek"/>
    <meta property="og:site_name" content="euronews"/>
    <meta property="article:published_time" content="2019-11-20T16:59:13+00:00"/>
    <meta property="og:title" content="Yunanistan'da yeni yasa ile mülteciler daha az bekleyecek"/>
    <meta property="og:description" content="Yunanistan'da bir sığınmacının başvurusunun yetkililer tarafından incelenmesi için toplam 218 gün beklemesi gerekiyor. Meclis tarafından onaylanan yeni iltica yasası, başvuru sürecini kısaltmayı ve Türkiye'ye gönderilme uygulamasını hızlandırmayı amaçlıyor"/>
  </head>
  <body>
    <article>
      <h1>Yunanistan'da yeni yasa ile mülteciler daha az bekleyecek</h1>
      <address><time datetime="2019-11-20T16:59:13+00:00">20 Nov 2019, 16:59</time> by <a rel="author">Kostas Tsellos  </a></address>
      <p>Avrupa'da yaşam hayali kuran mültecilerin ilk duraklarından Yunan adalarındaki durum içler acısı. Yunanistan'da bir sığınmacının başvurusunun yetkililer tarafından incelenmesi için ortalama 218 gün beklemesi gerekiyor.</p>
      <p>Kasım ayının başında meclis tarafından onaylanan yeni iltica yasası ile bu sürecin dokuz aydan 6 aya indirilmesi hedefleniyor. Fakat aynı zamanda söz konusu yasa, AB-Türkiye Mülteci Mutabakatı çerçevesinde sığınmacıların Türkiye'ye gönderilme uygulamasını da hızlandırmayı amaçlıyor.</p>
      <p>Afganistanlı 23 yaşındaki Halili, Midilli Adası'ndaki Moria kampına 2 ay önce geldi. Temmuz 2020'ye kadar bir cevap almayı beklemiyor, ancak kampta yaşadığı zor günlerini söyle anlatıyor: "Almanya'ya gitmek istiyorum ama burada sıkışıp kaldım, burası bir hapishane gibi, ve birçok insanın psikolojik sorunları var".</p>
      <ul>
        <li>
          <a href="https://tr.euronews.com/2019/10/12/video-moria-suriyeli-siginmaci-avrupa-beni-turkiye-geri-gonderirse-intihar-ederim-izle">
            <b>Moria’daki Suriyeli sığınmacı: Avrupa beni Türkiye’ye geri gönderirse intihar ederim</b>
          </a>
        </li>
        <li>
          <a href="https://tr.euronews.com/2018/11/06/midilli-de-multeciler-konusuyor-suriye-den-kactik-burasi-daha-beter-bir-yer">
            <b>Midilli'de mülteciler konuşuyor: Suriye'den kaçtık burası daha beter bir yer</b>
          </a>
        </li>
      </ul>
      <h3>Her gün yüzlerce göçmen adalara geliyor</h3>
      <p>Yunanistan'ın Ege Denizi'nin doğusundaki adalarında bulunan ve kapasitesi 7 bin olan sığınmacı kamplarında yaklaşık 35 bin kişi yaşıyor.</p>
      <p>2015'te açılan Moria Kampı'nda 3 bin 100 kişilik konaklama alanında 7 bin 500'ün üzerinde göçmen kalıyor. Bu sayının üçte birini çocuklar oluşturuyor.</p>
      <p>Yunan hükümeti, adalardaki kamplarda ağır şartlar altında yaşayan sığınmacılardan yaklaşık 20 bin kadarını ana karaya yerleştirmeyi planlıyor. Fakat sadece son dört günde, Türkiye'den yaklaşık 2 bin sığınmacı daha geldi.</p>
    </article>
  </body>
</html>