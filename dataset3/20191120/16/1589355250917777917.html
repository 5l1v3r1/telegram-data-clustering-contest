<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/nori-hromadne-ziadaju-svoj-podiel-zo-statneho-fondu-to-sa-vsak-neda.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T16:13:00+00:00"/>
    <meta property="og:title" content="Nóri hromadne žiadajú svoj podiel zo štátneho fondu. To sa však nedá"/>
    <meta property="og:description" content="Spravuje zhruba 1,5 percenta všetkých svetových akcií, má hodnotu 0,99 bilióna eur"/>
  </head>
  <body>
    <article>
      <h1>Nóri hromadne žiadajú svoj podiel zo štátneho fondu. To sa však nedá</h1>
      <address><time datetime="2019-11-20T16:13:00+00:00">20 Nov 2019, 16:13</time> by <a rel="author">ČTK</a></address>
      <p>
        <b>Chcem si vybrať svoj podiel, píšu Nóri tamojšiemu štátnemu fondu. Ten investuje príjmy z predaja nórskej ropy, o ktorých sa hovorí, že patria nórskemu ľudu. V októbri spravovaná čiastka stúpla na rekordných desať biliónov nórskych korún (0,99 bilióna eur) a počet žiadostí vedeniu fondu narástol, píše agentúra Bloomberg.</b>
      </p>
      <p>Aj keď výbery neumožňuje, je fond otázkami obyčajných Nórov potešený. „Je pekné, že sa ľudia zaujímajú a že vedia, že fond patrí každému,“ povedala hovorkyňa divízie nórskej centrálnej banky, ktorá fond spravuje.</p>
      <p>Vlna verejného záujmu podľa hovorkyne predstavuje možnosť vysvetliť, že je určený budúcim generáciám. Že to ľudia skúšajú, vraj nie je nič nového, aj keď po oznámení októbrového rekordu žiadostí o vyplatenie podielu znova pribudlo.</p>
      <related>
        <a href="https://www.etrend.sk/ekonomika/norsko-severne-more-ropa-plyn-exxon.html"/>
      </related>
      <p>Fond bol založený v roku 1996 a podľa názvu je to vládny penzijný fond. Skutočným penzijným fondom však nie je, má len zaručiť zisky z prírodného bohatstva aj po tom, čo sa skončí éra fosílnych palív. Peniaze získané predajom ropy investuje výhradne mimo Nórska, aby sa tamojšia ekonomika neprehrievala.</p>
      <p>Spravuje zhruba 1,5 percenta všetkých svetových akcií. Len od roku 2008 sa objem sústredených prostriedkov kvôli pádu akciových búrz a následným lacným nákupom cenných papierov znásobil štvornásobne. Z etických dôvodov fond neinvestuje do tabakových a niektorých zbrojárskych firiem ani do väčšiny podnikov, ktoré ťažia uhlie.</p>
    </article>
  </body>
</html>