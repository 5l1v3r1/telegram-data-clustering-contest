<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/sabiedriba/daugavpils-tuvuma-uzietas-narkotiku-kravas-vertiba-var-sasniegt-piecus-miljonus-eiro/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T16:25:00+00:00"/>
    <meta property="og:title" content="Daugavpils tuvumā uzietās narkotiku kravas vērtība var sasniegt piecus miljonus eiro"/>
    <meta property="og:description" content="Daugavpils tuvumā kravas automašīnā starp dažādām sporta precēm atrasto narkotiku vērtība var sasniegt aptuveni piecus miljonus eiro."/>
  </head>
  <body>
    <article>
      <h1>Daugavpils tuvumā uzietās narkotiku kravas vērtība var sasniegt piecus miljonus eiro</h1>
      <address><time datetime="2019-11-20T16:25:00+00:00">20 Nov 2019, 16:25</time> by <a rel="author">LETA</a></address>
      <p>Daugavpils tuvumā kravas automašīnā starp dažādām sporta precēm atrasto narkotiku vērtība var sasniegt aptuveni piecus miljonus eiro.</p>
      <p>Organizētās noziedzības apkarošanas pārvaldes (ONAP) 2.nodaļas priekšnieks Sandis Radziņš aģentūrai LETA pastāstīja, ka kravas auto braucis no Beļģijas uz Nīderlandi, bet pēc tam ieradies Vācijas ostā, lai ar prāmi dotos uz Liepāju. No Liepājas kravas auto tālāk braucis uz Daugavpili.</p>
      <p>Patlaban policija skaidro, kurā valstī narkotikas iekrautas, taču nav noslēpums, ka nereti MDMA ražotnes tiek konstatētas Nīderlandē.</p>
      <p>“Krava bija paredzēta Austrumeiropas tirgum, nebija priekš mums. Vai narkotikas bija paredzēts pārkraut Latvijā vai kā citādi, to patlaban skaidrojam,” uzsvēra Radziņš.</p>
      <p>Narkotiku cena vairumtirdzniecībā ir aptuveni divi miljoni eiro, bet mazumtirdzniecībā – aptuveni pieci miljoni eiro. Lai arī narkotikas nebija paredzētas Latvijas tirgum, Latvijā šogad starp izņemtajām apreibinošajām vielām šāda veida narkotikas ieņem otro līdz trešo vietu. Pirmo vietu joprojām saglabā marihuāna.</p>
      <p>Tāpat Radziņš atklāja, ka aizturētais kravas automašīnas vadītājs ir Baltkrievijas pilsonis.</p>
      <p>Jau ziņots, ka Latvijas likumsargi 17.novembrī sadarbībā un Lietuvas Muitas Kriminālpārvaldes darbiniekiem, kā arī ar Latvijas Muitas pārvaldes atbalstu, veica <a href="https://skaties.lv/degpunkta/noziedziba/starptautiskas-operacijas-laika-latvija-partverta-liela-narkotiku-krava/#foto-1907466">starptautisku aizturēšanas operāciju narkotisko vielu kontrabandas apturēšanai. </a></p>
      <slideshow>
        <figure>
          <img src="https://neskaties.lv/2019/11/76a1-5dd52192e6692-672x504.jpg"/>
        </figure>
        <figure>
          <img src="https://neskaties.lv/2019/11/2664-5dd5219ebbac5-672x896.jpg"/>
        </figure>
      </slideshow>
      <p>Daugavpils apkārtnē likumsargi aizturēja kravas automašīnu “Man” ar puspiekabi – refrižeratoru ar Lietuvas valsts numura zīmi, kuru vadīja kāds 1992.gadā dzimis vīrietis.</p>
      <p>Kravā starp dažādām sporta precēm atrastas aptuveni 320 kilogrami MDMA tabletes. Precīzs izņemto narkotisko vielu daudzums būs zināms pēc ekspertīzes pabeigšanas.</p>
      <p>Uzreiz pēc Latvijas tiesībaizsardzības iestāžu veiktās aizturēšanas, Lietuvas teritorijā aizturēts kontrabandas organizētājs, pie kura kratīšanas laikā atrastas lielas materiālās vērtības un augsta līmeņa tehniskais aprīkojums, kā arī citi lietiskie pierādījumi. Par notikušo Lietuvas teritorijā arī ierosināts kriminālprocess.</p>
      <p>Par konstatēto noziedzīgo nodarījumu Latvijas teritorijā policija ierosinājusi kriminālprocesu par narkotiku nelikumīgu apriti, ja to izdarījusi organizēta grupa vai, ja tas izdarīts lielā apmērā, kā arī par narkotiku pārvietošanu pāri Latvijas valsts robežai. Par minētajām darbībām var piemērot brīvības atņemšanu līdz pat 15 gadiem.</p>
      <p>Latvijā aizturētajam vīrietim piemērots drošības līdzeklis apcietinājums.</p>
    </article>
  </body>
</html>