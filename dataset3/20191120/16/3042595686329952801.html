<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/100-elever-syke-pa-oslo-skole/71840341"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T16:15:49+00:00"/>
    <meta property="og:title" content="100 elever syke på Oslo-skole"/>
    <meta property="og:description" content="Et utbrudd av omgangssyke og streptokokker har rammet barna ved Bøler skole i Oslo."/>
  </head>
  <body>
    <article>
      <h1>100 elever syke på Oslo-skole</h1>
      <h2>Et utbrudd av omgangssyke og streptokokker har rammet barna ved Bøler skole i Oslo.</h2>
      <address><time datetime="2019-11-20T16:15:49+00:00">20 Nov 2019, 16:15</time> by <a rel="author">Ruth Elise Henden</a></address>
      <p>Av skolens 560 elever er rundt 100 av dem syke, opplyser undervisningsinspektør Katrine Falleth til <a href="https://www.nrk.no/ostlandssendingen/100-elever-syke-pa-oslo-skole-1.14787463">NRK</a>.</p>
      <p>
        <b>- Førsteklassingene er hardest rammet. Her er halvparten av elevene syke.</b>
      </p>
      <p>Store deler av elevene ved skolen ble syke forrige fredag. Mandag sendte skolen ut melding til foreldrene, der de ba foreldrene varsle om hvilke sykdommer barna har.</p>
      <p>- I tillegg ber vi om at barn som har hatt omgangssyke blir holdt hjemme 48 timer etter at de har blitt friske.</p>
      <p>De har fått tilbakemelding om at det i tillegg til omgangssyke også har kommet fram flere tilfeller av streptokokker.</p>
      <h3>Høysesong for norovirus</h3>
      <p>Ifølge Hilde Marie Lund, lege ved seksjon for smitte fra mat, vann og dyr ved Folkehelseinstituttet, er det høysesong for norovirus akkurat nå, som er en vanlig årsak til omgangssyke.</p>
      <p>- Det er rundt sein høst og vinter vi ser de fleste tilfellene, sier hun til Dagbladet.</p>
      <p>Viruset kan gi kvalme, brekninger, magesmerter og diaré. Lund sier at det viktigste man kan gjøre for å minske risikoen for sykdom er å ivareta god håndhygiene.</p>
      <p>- Da er det håndvask med såpe og rennende vann som er mest effektivt. Undersøkelser viser at bruk av håndsprit har noe dårligere effekt på akkurat norovirus.</p>
    </article>
  </body>
</html>