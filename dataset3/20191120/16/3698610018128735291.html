<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rada-pri-zelenskomu-zasudila-tisk-na-shemi-i-nagadala-portnovu-hto-vin-330325_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T16:06:00+00:00"/>
    <meta property="og:title" content="Рада при Зеленському засудила тиск на &quot;Схеми&quot; і нагадала Портнову, хто він"/>
    <meta property="og:description" content="Юрист за фахом має можливість обстоювати власні права у судах, а не прикриватись журналістським посвідченням, йдеться у заяві."/>
  </head>
  <body>
    <article>
      <h1>Рада при Зеленському засудила тиск на "Схеми" і нагадала Портнову, хто він</h1>
      <h2>Юрист за фахом має можливість обстоювати власні права у судах, а не прикриватись журналістським посвідченням, йдеться у заяві.</h2>
      <address>
        <time datetime="2019-11-20T16:06:00+00:00">20 Nov 2019, 16:06</time>
      </address>
      <p>Рада з питань свободи слова та захисту журналістів при президентові підтримала <b><a href="https://dt.ua/POLITICS/portnov-hodiv-v-ofis-zelenskogo-skarzhitis-na-zhurnalistiv-330041_.html">журналістів програми розслідувань "Схеми"</a></b> та закликала юриста й високопосадовця часів президентства Віктора Януковича не тиснути на журналістів, прикриваючись посвідченням.</p>
      <p>"Рада… висловлює свою підтримку колегам з програми журналістських розслідувань "Схеми" (Радіо Свобода/Радіо Вільна Європа), засуджує розголошення персональних даних співробітників програми, а також тиск і погрози на їхню адресу з боку колишнього народного депутата і ексзаступника глави Адміністрації президента Андрія Портнова", - йдеться в заяві,</p>
      <p>У заяві, оприлюдненій "<a href="https://detector.media/community/article/172566/2019-11-20-rada-z-pitan-svobodi-slova-zasudila-tisk-na-skhemi-ta-zaklikala-portnova-ne-vikoristovuvati-zhurnalistske-posvidchennya/">Детектор Медіа</a>", наголошується на тому, що оприлюднення персональних даних журналістів ставить під загрозу їхнє життя і здоров'я, а погрози і тиск є перешкоджанням законній професійній діяльності журналістів.</p>
      <p>У Раді також порадили Портнову згадати, що він насамперед юрист, і може обстоювати власні права, не ховаючись за журналістським посвідченням. "Насамперед пан Портнов є політиком та фаховим юристом і може у законний спосіб захищати себе, якщо вважає, що його права порушені", - йдеться в документі.</p>
      <p>Заяву розглядали сьогодні в електронному режимі, її підтримали дев'ять з 15 членів Ради, розповів секретар Вадим Міський. Її ініціаторами виступили голови Національної спілки журналістів Сергій Томіленко і "Громадського ТБ" Наталя Гуменюк.</p>
      <p>Не підтримали рішення "представники каналів ZIK (Наталя Влащенко, утрималася) та "112 Україна" (Людмила Писанко, не голосувала), які у Раді є, і декілька людей, які на разі закордоном і не брали участі у голосуванні". Це Тетяна Лебедєва (Незалежна асоціація телерадіомовників) і Тарас Шевченко (Центр демократії і верховенства права).</p>
      <p>За словами Міського, у Раді не сподіваються, що Портнов дослухається до цієї заяви, але це рішення мало на меті показати, що рада не розцінює чиновника часів Януковича як журналіста і засуджує його тиск.</p>
      <p>На минулому очному засіданні Ради виступили представники МВС і Національної поліції, які не вбачають у діях журналістів "Схем" незаконного стеження за Портновим, бо це відбувалася у публічних місцях, пише "<a href="https://www.pravda.com.ua/news/2019/11/20/7232519/">Українська правда</a>".</p>
      <p>Сам Портнов у своєму <a href="https://t.me/PortnovUA">Telegram-каналі</a> написав, що "взяв заяву до уваги", але й  надалі публікуватиме персональні дані журналістів і їхніх рідних, якщо помітить їх у радіусі 10 кілометрів.</p>
      <p><a href="https://dt.ua/UKRAINE/rozpochato-rozsliduvannya-za-faktom-vislovlyuvan-portnova-na-adresu-zhurnalistiv-shem-policiya-328790_.html"><b>Національна поліція 7 листопада відкрила кримінальне провадження</b></a> через висловлювання Портнова на адресу журналістів програми "Схеми" - спільного проєкту "Радіо свобода" та телеканалу "UA:Перший".</p>
      <p>Раніше <a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html"><b>журналісти програми "Схеми" заявили про тиск на редакцію з боку Андрія Портнова</b></a>, який у своєму Telegram-каналі звернувся до Михайла Ткача та програми, опублікувавши персональні дані водія знімальної групи. "Схеми" готували розслідування щодо Портнова. Журналісти розповіли, що він оприлюднив повні паспортні дані та домашню адресу, номери авто, а також дані, які свідчать про стеження за місцем проживання водія програми. Повідомлення Портнова з даними водія поширив у своєму Telegram-каналі депутат фракції "Слуга Народу" Олександр Дубінський.</p>
      <p>Своєю чергою Портнов заявив, що тепер він працює журналістом на телеканалі "112 Україна" і "виявлення протиправних дій щодо стеження за людьми є його редакційним завданням".</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a> / <a href="https://dt.ua/go/aHR0cDovL2RldGVjdG9yLm1lZGlhLw==">Детектор Медіа</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>