<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursanin-havasi-temizlenemiyor-215722h.htm"/>
    <meta property="og:site_name" content="OLAY"/>
    <meta property="article:published_time" content="2019-11-20T16:46:53+00:00"/>
    <meta property="og:title" content="Bursa'nın havası temizlenemiyor"/>
    <meta property="og:description" content="Bursalıların soluduğu havada 40 mikrogram/metreküp olması gereken zararlı ‘partikül madde' değerinin yaz mevsiminde 71, kışın da 92 ölçüldüğü ortaya çıktı."/>
  </head>
  <body>
    <article>
      <h1>Bursa'nın havası temizlenemiyor</h1>
      <h2>Bursalıların soluduğu havada 40 mikrogram/metreküp olması gereken zararlı ‘partikül madde' değerinin yaz mevsiminde 71, kışın da 92 ölçüldüğü ortaya çıktı.</h2>
      <address>
        <time datetime="2019-11-20T16:46:53+00:00">20 Nov 2019, 16:46</time>
      </address>
      <p>Sanayi, yakıt yanması, tarım ve ikinci kimyasal reaksiyonlardan oluşan ‘partikül madde' yoğunluğu, 4 yıldır yapılan çalışmalara rağmen halen sınırın 2 kat üzerinde.</p>
      <p>Çevre ve Şehircilik İl Müdür Yardımcısı Selçuk Yalçın, MÜSİAD Bursa Şubesi tarafından düzenlenen ve ‘‘çevre mevzuatı uygulamaları ile Bursa'daki hava kalitesi''nin ele alındığı konferansta konuştu. Kentteki hava kirliliğe dair önemli bilgileri paylaşan Yalçın, İnegöl dahil 6 bölgede adet hava kalitesi ölçüm istasyonuna sahip olduklarını belirterek, şunları söyledi: ‘‘5 temel hava kirletici kükürtdioksit, azotoksit, partikül madde (PM10), karbonmonoksit ve ozon olarak sınıflandırılır. Şu anda partikül madde (PM10) sınırının 2 katı üstündeyiz. Partikül madde, sanayi, yakıt yanması, tarım ve ikinci kimyasal reaksiyonlardan dolayı oluşuyor.</p>
      <p>Partikül maddede sınır 40 mikrogram/metreküp'tür. Bursa istasyonumuzda şu an ki partikül madde değeri yazın 71 mikrogram/metreküp, kışın 92 mikrogram/metreküp'tür. Ancak yaptığımız çalışmalarla 2015'teki rakamlara göre yüzde 20'lik bir düşüş sağladık. Hava kalitesi indeksine göre; 2018 yılı partikül madde hava kalitesi aşım verilerine baktığımızda Bursa istasyonumuzda iyi olan gün sayımız 23, orta kalitedeki gün sayımız 198 ve hassas gruplar için sağlıksız kalitede olan gün sayımız da 130.''</p>
      <p>
        <b>YALÇIN: KİRLİLİK BİR DÖNDÜ HALİNDE KENTTE KALIYOR...</b>
      </p>
      <p>Hava kirliliğinin birçok sebeplerinin olduğunu ifade eden Yalçın, şöyle devam etti: ‘‘Şehrimizin doğusunda Kestel, Barakfaki ve Uludağ Organize Sanayi Bölgesi var. Kuzeyinde Demirtaş Organize Sanayi Bölgesi var. Kuzeybatısında Bursa ve Nilüfer Organize Sanayi Bölgesi var. Batısındaysa Hasanağa, Kayapa, Çalı, Akçalar Sanayi Bölgeleri var. Yani neredeyse şehrimizin 3 tarafı da organize sanayi bölgeleriyle çevrili. Kömür kullanımı, trafik yoğunluğu, yüksek ve rüzgarı kesen binalar da kirlilik nedeni. Şehrimizde hakim rüzgar yönü kuzey ve kuzeydoğudur. Güneyimizde de Uludağ olmasından dolayı kirlilik, sürekli bir döngü halinde kentimizde kalmaktadır. Son 5 yılda çok önemli çalışmalarla ciddi iyileşmeler olsa da hala istenilen seviyede değiliz.''</p>
      <p>
        <b>İŞTE ÇÖZÜM ÖNERİLERİ</b>
      </p>
      <p>Osmangazi, Yıldırım, Nilüfer, Gürsu, Kestel, İnegöl'de katı ve sıvı yakıtla çalışan yeni tesis kurulmasına 2019 Eylül'den itibaren izin verilmediğini belirten Çevre ve Şehircilik İl Müdür Yardımcısı Selçuk Yalçın, havanın temizlenmesi için çözüm önerilerini ise şöyle sıraladı:</p>
      <p>* Taksi ve dolmuşların elektrikli araca dönüşümü sağlanmalı.</p>
      <p>* Acilen alternatif yol güzergâhları planlanmalı.</p>
      <p>* Yeni yapılarda yüksek katlı binalar yerine, yatay yapılaşmaya gidilmeli.</p>
      <p>* Osmangazi, Yıldırım, Nilüfer, Gürsu, Kestel'e yeni bacalı sanayi kurulmamalı.</p>
      <p>* Organize Sanayi Bölgesi çevreleri tamamen ağaçlandırılmalı.</p>
      <p>* Kömür kullanımı azaltılmalı ve doğalgaza geçişlere destek verilmeli.</p>
      <p>* Bina yıkım çalışmalarında sulu perdeleme sistemi kullanılarak tozun tutulumu sağlanmalı.</p>
      <p>* Metro yaygınlaştırılarak sefer sayıları arttırılmalı.</p>
    </article>
  </body>
</html>