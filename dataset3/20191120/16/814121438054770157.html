<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/light/10271698/tomasz-lis-uciszany-przez-partie-razem-co-to-znaczy-ok-boomer.html"/>
    <meta property="og:site_name" content="Wprost"/>
    <meta property="article:published_time" content="2019-11-20T16:46:00+00:00"/>
    <meta property="og:title" content="Tomasz Lis uciszany przez partię Razem. Co to znaczy „ok boomer”?"/>
    <meta property="og:description" content="Moda na „ok boomer” dotarła także do naszego kraju. Zwrot, który w założeniu ma być ostateczną bronią milenialsów przeciwko pokoleniu baby boomers, został zastosowany m.in. przez partię Razem w stosunku do Tomasza Lisa."/>
  </head>
  <body>
    <article>
      <h1>Tomasz Lis uciszany przez partię Razem. Co to znaczy „ok boomer”?</h1>
      <address><time datetime="2019-11-20T16:46:00+00:00">20 Nov 2019, 16:46</time> by <a rel="author">WPROST.pl</a></address>
      <p>
        <b>Moda na „ok boomer” dotarła także do naszego kraju. Zwrot, który w założeniu ma być ostateczną bronią milenialsów przeciwko pokoleniu baby boomers, został zastosowany m.in. przez partię Razem w stosunku do Tomasza Lisa.</b>
      </p>
      <p>Osoby obserwujące media społecznościowe bez wątpienia zaliczą profile partii Razem do grona tych „na czasie”, nadążających za trendami, posiadających internetowy rigcz (rozum i godność człowieka). Najnowszy przykład trzymania ręki na pulsie, czy może raczej głowy w internetowej chmurze, przedstawiciele <a href="https://www.wprost.pl/tematy/10140682/partia-razem.html">Razem</a> dali 19 listopada.</p>
      <p>Ich reakcję sprowokowała twitterowa dyskusja na temat Adriana <a href="https://www.wprost.pl/tematy/10244122/adrian-zandberg.html">Zandberga</a> w Sejmie, który za swoje wystąpienie w kontrze do premiera Morawieckiego zebrał sporo pochwał. „W Sejmie dziennikarze dyskutują na temat Zandberga, który rozniósł espose premiera Morawieckiego i zastanawiają się, czy to już jest przemówienie na kampanię prezydencką” – pisał m.in. Paweł Wroński z „Gazety Wyborczej”.</p>
      <p>Na komentarz Wrońskiego zareagował Tomasz Lis, który z ironią odpisał: „Kocham te pięciominutowe zachwyty”. To własnie na ten wpis odpowiedziano z konta partii Razem, pisząc krótko: „ok boomer”. Nie jest to może zwrot, który pada codziennie w każdym polskim domu, ale zapewniamy, że zwłaszcza młodsza część użytkowników internetu z pewnością będzie wiedziała, o co chodzi. Głównie bowiem chodzi o podkreślenie różnicy wieku i wynikające z niej przestarzałe poglądy jednej ze stron sporu. W tym konkretnym wypadku wpis Razem mozna potraktować jako odpowiednik machnięcia ręką na słowa dziennikarza, którego zdanie było z góry do przewidzenia i nie wniosło za wiele do dyskusji.</p>
      <figure>
        <img src="https://www.wprost.pl/_thumb/6d/aa/8384f9ff9794d3fa8b74b468d1b5.jpeg"/>
      </figure>
      <p>W anglojęzycznym internecie „ok boomer” robił w listopadzie prawdziwą furorę. Więcej na ten temat piszemy w tekście wyjaśniającym znaczenie zwrotu. Koniecznie zobaczcie też memy, które najlepiej wyjaśniają, o co w tym wszystkim chodzi.</p>
      <related>
        <h4>Czytaj także:</h4>
        <a href="https://biznes.wprost.pl/technologie/internet/10271645/nie-wiesz-co-znaczy-haslo-ok-boomer-to-znak-ze-jestes-boomerem.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15866/najlepsze-memy-z-ok-boomer.html"/>
      </related>
      <footer>Opracował: <a href="https://www.wprost.pl/profil/2682/jakub-bojakowski.html">Jakub Bojakowski</a></footer>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>