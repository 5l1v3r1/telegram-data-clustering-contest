<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/gbr-pro-rozsliduvannya-sprav-u-yakih-figuruye-poroshenko-novini-ukrajini-50054689.html"/>
    <meta property="og:site_name" content="НВ"/>
    <meta property="article:published_time" content="2019-11-20T16:09:00+00:00"/>
    <meta property="og:title" content="Чортова дюжина. ДБР вперше відзвітувало про розслідування 13 справ, у яких фігурує Порошенко"/>
    <meta property="og:description" content="Державне бюро розслідувань 20 листопада вперше відзвітувало на своєму сайті про те, як проводить розслідування у 13 кримінальних провадженнях, у яких фігурує п’ятий президент України Петро Порошенко."/>
  </head>
  <body>
    <article>
      <h1>Чортова дюжина. ДБР вперше відзвітувало про розслідування 13 справ, у яких фігурує Порошенко</h1>
      <h2>Державне бюро розслідувань 20 листопада вперше відзвітувало на своєму сайті про те, як проводить розслідування у 13 кримінальних провадженнях, у яких фігурує п’ятий президент України Петро Порошенко.</h2>
      <address>
        <time datetime="2019-11-20T16:09:00+00:00">20 Nov 2019, 16:09</time>
      </address>
      <p>Воно також навело їх перелік:</p>
      <p><b>1. </b>Перехід українських кораблів через Керченську протоку, що спричинило ескалацію конфлікту з Російською Федерацією, введення військового стану на території України з метою можливої узурпації влади.</p>
      <p>2. Захоплення державної влади та підроблення при цьому офіційних документів при внесенні подання на призначення прем'єр-міністра України за відсутності коаліції у Верховній Раді України.</p>
      <p><b>3. </b>Ймовірна втрата матеріальних носіїв секретної інформації, що містять державну таємницю (ситуативна кімната).</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/747/big/89aa54815b9abcdbe1f687ba80eeca56.png?stamp=20191120174124&amp;q=85&amp;output=jpg&amp;bg=white"/>
        <figcaption>Фото: dbr.gov.ua</figcaption>
      </figure>
      <p><b>4. </b>Незаконне переправлення через державний кордон України з використанням завідомо підроблених документів (Мальдіви).</p>
      <p><b>5. </b>Незаконне затримання Міхеїла Саакашвілі та незаконне переміщення його за межі території України до Республіки Польща.</p>
      <p><b>6. </b>Організація та незаконне переправлення Миколи Чауса через державний кордон України до Республіки Молдова.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/748/big/6a1de1aac2ab34104dbb092b0246e0d8.png?stamp=20191120174224&amp;q=85&amp;output=jpg&amp;bg=white"/>
        <figcaption>Фото: dbr.gov.ua</figcaption>
      </figure>
      <p><b>7. </b>Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.</p>
      <p><b>8. </b>Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ <i>Завод Кузня на Рибальському</i>.</p>
      <p><b>9. </b>Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ <i>Телеканал Прямий</i>.</p>
      <p><b>10. </b>Протиправне заволодіння майном бази відпочинку <i>Івашка</i> Українського товариства сліпих службовими особами ТОВ <i>Союз-Інвест</i>.</p>
      <p><b>11. </b>Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/749/big/fd2aa4a25b78ce4552742cbb18dac723.png?stamp=20191120174324&amp;q=85&amp;output=jpg&amp;bg=white"/>
        <figcaption>Фото: dbr.gov.ua</figcaption>
      </figure>
      <p><b>12.</b> Зловживання службовим становищем та втручання в діяльність суддів судів України шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.</p>
      <p><b>13. </b>Втручання у діяльність суддів Окружного адміністративного суду м. Києва зі сторони президента України, членів РНБО щодо рішення про скасування націоналізації Приват Банку.</p>
      <p>Під час розслідування цих проваджень ДБР допитало 562 свідків, скерувало 431 запит, отримало 205 тимчасових доступів до речей та документів.</p>
      <p>Також було призначено проведення 35 експертиз, 27 з яких — у провадженні за фактом перетину українськими кораблями Керченської протоки.</p>
      <p>Майновий комплекс та акції ПрАТ Кузня на Рибальському та 31 млн євро на рахунках власника телеканалу Прямий Володимира Макєєнка було арештовано.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/744/big/2d3339ab0ec3182f0393809c1b2d693a.png?stamp=20191120174018&amp;q=85&amp;output=jpg&amp;bg=white"/>
        <figcaption>Фото: dbr.gov.ua</figcaption>
      </figure>
      <p>Крім того, ДБР скерувало 20 запитів про міжнародну правову допомогу, 14 з яких — в рамках кримінального провадження щодо незаконного переправлення через державний кордон України з використанням завідомо підроблених документів. У Бюро окремо наголосили, що не скеровували жодного запиту про правову допомогу у цих справах до Росії.</p>
      <p>Зазначається, що Петро Порошенко за час проведення розслідувань у цих провадженнях з’являвся на допити тричі, 20 разів — не з’явився.</p>
      <p>«Під час допитів він не сприяв слідчим у встановлені істини у справі. Наприклад, на запитання слідчого щодо обставин укладення правочину з купівлі-продажу акцій заводу <i>Кузня на Рибальському</i> на суму близько 300 млн доларів США, п’ятий Президент України повідомив що йому про це нічого не відомо», — заявили в ДБР.</p>
      <p>П’ятий президент України також не з’явився на перевірку за допомогою поліграфу у кримінальному провадженні щодо можливого ухилення від сплати податків та подальшої легалізації (відмивання) доходів, одержаних злочинним шляхом, під час продажу ПрАТ Завод Кузня на Рибальському.</p>
      <p>У провадженні за фактом неправомірного впливу на проведення конкурсу з добору кандидатів для призначення членів Вищої ради правосуддя в період березня-травня 2019 року ДБР скерувала до Генпрокуратури проект повідомлення Петру Порошенку про підозру.</p>
      <p>Нагадаємо, про те, що <a href="https://nv.ua/ukr/ukraine/politics/dbr-pidgotuvalo-proekt-povidomlennya-pro-pidozru-poroshenku-novini-ukrajini-50054107.html">ДБР скерувало до ГПУ проект підозри п’ятому президенту України Петру Порошенку</a> стало відомо 18 листопада.</p>
      <p>У вересні агентства Інтерфакс-Україна та Українські Новини з посиланням на власні джерела повідомили, що <a href="https://nv.ua/ukr/ukraine/politics/poroshenku-gotuyut-pidozru-novini-ukrajini-50045913.html">ГПУ готує підозру Петру Порошенку</a> за статтею про зловживання владою. Однак <a href="https://nv.ua/ukr/ukraine/politics/pidozra-poroshenku-zayava-genprokuraturi-novini-ukrajini-50045941.html">в ГПУ цю інформацію не підтвердили</a>.</p>
      <p>Також ДБР направило до прокуратури проект подання до Верховної Ради про надання згоди на притягнення до кримінальної відповідальності нардепа Порошенка.</p>
      <p><a href="https://nv.ua/ukr/ukraine/politics/video-poroshenko-vidreaguvav-na-pidozru-novini-ukrajini-50054234.html">Петро Порошенко назвав висунуті на його адресу звинувачення «феєричної дурістю»</a>. За його словами, «замовником є колишня команда Януковича, яка з’являється зараз не тільки в своїх Телеграм-каналах, але й в органах влади», а «виконавцем» — директор ДБР Роман Труба.</p>
    </article>
  </body>
</html>