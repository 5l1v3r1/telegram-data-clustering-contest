<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/futas-hatasa/"/>
    <meta property="og:site_name" content="FEMINA"/>
    <meta property="article:published_time" content="2019-11-20T16:06:03+00:00"/>
    <meta property="og:title" content="Már heti egy alkalom is csökkenti a rák és a szívbetegség kockázatát: nem a tempó számít a futásban a kutatók szerint"/>
    <meta property="og:description" content="A futás csökkenti a szívbetegség és a rák kockázatát is a kutatók szerint."/>
  </head>
  <body>
    <article>
      <h1>Már heti egy alkalom is csökkenti a rák és a szívbetegség kockázatát: nem a tempó számít a futásban a kutatók szerint</h1>
      <h2>A futás csökkenti a szívbetegség és a rák kockázatát is a kutatók szerint.</h2>
      <address><time datetime="2019-11-20T16:06:03+00:00">20 Nov 2019, 16:06</time> by <a rel="author">Tamás Katalin</a></address>
      <p>Arra már rengetegszer rámutattak a kutatók, hogy a testmozgás csökkenti egyes betegségek kialakulásának kockázatát. Nemrégiben viszont arra is fény derült, hogy a futás hatékonysága nem annyira az intenzitáson múlik, kisebb távon, és lassabb tempóban is látványos eredmény érhető el.</p>
      <p>A <a href="https://bjsm.bmj.com/content/early/2019/09/25/bjsports-2018-100493">British Journal of Sports Medicine</a> szaklapban publikált tanulmány arra jutott, hogy a futás minden formája csökkenti a korai halálozás kockázatát, és már alacsony intenzitással végezve is növeli az élettartamot, javítja az egészségi állapotot.</p>
      <h3>Hasznos a futás</h3>
      <p>A futást a távolságtól és a gyorsaságtól függetlenül különösen a szív- és érrendszeri betegségek és a rák megelőzésében találták hatékonynak a kutatók, akik áttekintették a korábban közzétett kutatási anyagokat, disszertációkat és a témába vágó konferencia-előadásokat is, hogy egy metaanalízisben tanulmányozzák az összefüggéseket.</p>
      <figure>
        <img src="https://kep.cdn.indexvas.hu/1/0/3041/30414/304140/30414069_feb7adc9e111d8a8c7fcb314b879ce12_wm.jpg"/>
      </figure>
      <p>14 kutatás eredményeit vetették össze, így több mint 240 ezer fő adataival dolgoztak, akik 5 és 35 éves kor közöttiek voltak. Az átfogó tanulmányban végül azt a következtetést vonták le, hogy a futás összességében 27%-kal csökkentette a korai elhalálozás kockázatát mindkét nemnél: a szív- és érrendszeri betegség miatti halálozást 30%-kal, míg az életet követelő rák kockázatát 23%-kal.</p>
      <h3>Nem a tempótól és a távolságtól függött</h3>
      <p>A futás ráadásul nem csupán több tíz kilométer után vált hasznossá: még a kisebb mennyiségű vagy intenzitású futás is ezekkel az egészségügyi előnyökkel járt. Sőt, a heti egy edzés, és a 8 kilométer/óra alatti sebesség esetén is számolhattak az emberek pozitív hatásaival. </p>
      <p>A kutatók hangsúlyozták, hogy munkájukkal csak összegezni tudták a korábbi tudásanyagot, így módszerükkel az okokra nem képesek rávilágítani, és egyértelműen nem is tudnak meghatározni egy minimális időtartamot vagy gyakoriságot az előnyök kiaknázása érdekében.</p>
      <h3>Ritkán, lassan? Csak vágj bele!</h3>
      <p>Bár a rendszeres, gyakori testmozgás számos előnnyel jár - így a csontozat vagy az izomzat erősítésében is -, a korai elhalálozás tekintetében nem tudtak beszámolni a kutatók számottevő növekedéssel sem a mennyiség és a tempó növekedésével párhuzamosan.</p>
      <figure>
        <img src="https://kep.cdn.indexvas.hu/1/0/3041/30414/304140/30414073_8d7df15953ba4dd06056e50241c8b877_wm.jpg"/>
      </figure>
      <p>Eredményeikkel arra azonban felhívták a figyelmet, hogy rendkívül hatékony fegyvert jelent a futás és a kocogás a betegségek miatti korai elhalálozás megelőzésében, és azoknak sem szabad erről lemondaniuk, akik időhiány miatt csak ritkábban vagy bármiféle egészségügyi ok miatt esetleg csak kisebb intenzitással tudnak sportolni.</p>
      <p>
        <b>Mozgás a szív egészségéért</b>
      </p>
      <p>A szív egészsége érdekében nem csak a futásba érdemes belevágni. Ha egyhangúnak találod a kocogást, rengeteg változatosabb sportág közül is válogathatsz.</p>
      <figure>
        <img src="https://kep.index.hu/1/0/2859/28591/285911/28591171_2192851_ed516485548274a9ab15c0224b99b71e_wm.jpg"/>
        <figcaption>
          <a href="https://femina.hu/egeszseg/szivvedo-mozgas/">Nézegess képeket! 10 kép<br/><b>Segítenek megelőzni a szívinfarktust: a 10 leghatékonyabb mozgásforma a szív egészségéért</b></a>
        </figcaption>
      </figure>
      <p>
        <i>(Képek: Getty Images Hungary.)</i>
      </p>
    </article>
  </body>
</html>