<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kotlebovci-zmenili-nazov-strany-podla-danka-porusuju-zakon.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T16:33:00+00:00"/>
    <meta property="og:title" content="Kotlebovci zmenili názov strany. Podľa Danka porušujú zákon"/>
    <meta property="og:description" content="Ministerstvo vnútra, ktoré zmenu názvu zaregistrovalo, pochybenia nevidí"/>
  </head>
  <body>
    <article>
      <h1>Kotlebovci zmenili názov strany. Podľa Danka porušujú zákon</h1>
      <address><time datetime="2019-11-20T16:33:00+00:00">20 Nov 2019, 16:33</time> by <a rel="author">TASR</a></address>
      <p>
        <b>SNS sa chce v súvislosti so zaregistrovaním zmeny názvu strany ĽSNS na Kotlebovci - Ľudová strana naše Slovensko obrátiť na ministerku vnútra Denisu Sakovú (Smer-SD) a Generálnu prokuratúru</b>
      </p>
      <p>SNS tvrdí, že rezort vnútra pri registrácii pochybil, pretože zaregistrovali do názvu strany tvar priezviska štatutára strany. Informovala o tom hovorkyňa strany SNS Zuzana Škopcová.</p>
      <p>„Ministerstvo pochybilo, pretože ide o tvar priezviska štatutára. Žiaden argument v tejto veci nemôže obstáť. Dôvodová správa zákona nám taktiež dáva za pravdu,“ uviedla strana v stanovisku.</p>
      <p>Rezort podľa slov strany umožnil lídrovi ĽSNS Marianovi Kotlebovi ovplyvňovanie voličov. SNS tvrdí, že tento názov môže vyvolávať dojem vlastníctva politickej strany jedinou osobou, či vplyvnejšieho postavenia takejto osoby nad ostatnými členmi strany.</p>
      <related>
        <a href="https://www.etrend.sk/ekonomika/harabin-a-kotleba-sa-nedohodli-do-volieb-pojdu-samostatne.html"/>
      </related>
      <p>Národniari chcú, aby rezort vnútra preskúmal aj to, že snem ĽSNS sa konal podľa dostupných informácií až po zápise, čo podľa nich spôsobuje neplatnosť rozhodnutia o zmene stanov. „Navyše, k zmene názvu strany došlo až po začatí volebnej kampane, čo zákon takisto neumožňuje,“ dodali. Aj preto sa chcú obrátiť na samotnú ministerku. Veria, že vec preskúma a vyvodí právne následky.</p>
      <p>Rezort vnútra v stredu potvrdil, že zmenu názvy strany ĽSNS zaregistroval. Podľa ministerstva názov nie je v rozpore s aktuálnym znením zákona o politických stranách, pretože neobsahuje meno a priezvisko štatutára strany.</p>
    </article>
  </body>
</html>