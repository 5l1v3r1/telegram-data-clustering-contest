<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/ev_vegi_monitor-ujdonsagok_a_philipstol.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-20T16:46:00+00:00"/>
    <meta property="og:title" content="Év végi monitor-újdonságok a Philipstől"/>
    <meta property="og:description" content="A vállalat friss modelljei nem csak terebélyesek, de (egyebek mellett) 75 Hz feletti képfrissítéssel is büszkélkedhetnek."/>
  </head>
  <body>
    <article>
      <h1>Év végi monitor-újdonságok a Philipstől</h1>
      <address><time datetime="2019-11-20T16:46:00+00:00">20 Nov 2019, 16:46</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <p>A Philips bemutatta a nagyméretű, magas képfrissítésű monitorok belépőszintjére érkező <a href="https://www.philips.sa/en/c-p/392M7C_93/momentum-full-hd-curved-lcd-display/overview">Momentum 392M7C</a> típusjelű kijelzőt, melynek 38,5 hüvelykes képátlója 3000R-es ívben hajlik. A dolog szépséghibája, hogy a felbontás mindössze 1920x1080 pixel, ami sokak számára bizony már kevés lehet ilyen méretek mellett (57 PPI a képpontsűrűség). A legfeljebb 250 nites fénysűrűséggel és 5000:1 statikus kontrasztaránnyal operáló panel amúgy VA, ami a 144 Hz-es képfrissítési ráta mellé FreeSync támogatást, illetve 1 ms-os MPRT válaszidőt ígér. A megjeleníthető színek száma 16,7 millió, miközben a sRGB, valamint NTSC színterek 105,48, továbbá 94,11 százalékban kerülnek lefedésre.</p>
      <slideshow>
        <figure>
          <img src="https://prohardver.hu/dl/cnt/2019-11/156527/philips_392m7c_01.jpg"/>
        </figure>
        <figure>
          <img src="https://prohardver.hu/dl/cnt/2019-11/156527/philips_392m7c_04a.jpg"/>
        </figure>
      </slideshow>
      <h3>Hi﻿r﻿det﻿é﻿s</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Bemenetek terén nem áll rosszul a periféria szénája, hiszen a magányos DisplayPort mellé még két HDMI aljzat, egy 15 tűs D-Sub csatlakozó és egy audio jack került, ám a talp már csak dönthető. A Philips fiókája hamarosan eléri a kereskedések polcait, de árat egyelőre sajnos még nem tudunk mondani.</p>
      <p>A gyártó másik újdonsága a <a href="https://www.philips.hu/c-p/439P9H_01/brilliance-3210-formatumu-superwide-ives-lcd-kijelzoe">439P9H</a> nevezetű, ultraszéles, 32:10-es képarányú modell, s ahogyan az már kitalálható, 1800R ívű képernyője 43 hüvelykes (110,2 cm) átmérővel bír. Az eszköz célkeresztjében a produktivitás van, így beépített USB Type-C dokkolót (melyen gigabites Ethernet port is található), besüllyeszthető, Windows Hello technológiát használó, FullHD-s webkamerát, 5 wattos stereo hangszórókat, PBP (picture by picture) funkciót, és egy integrált MultiClient KVM switch-cset is kapunk a csomag részeként.</p>
      <slideshow>
        <figure>
          <img src="https://prohardver.hu/dl/cnt/2019-11/156527/philips_439p9h_02a.jpg"/>
        </figure>
        <figure>
          <img src="https://prohardver.hu/dl/cnt/2019-11/156527/philips_439p9h_05a.jpg"/>
        </figure>
        <figure>
          <img src="https://prohardver.hu/dl/cnt/2019-11/156527/philips_439p9h_04a.jpg"/>
        </figure>
      </slideshow>
      <p>A 450 nites fényerővel, FreeSynces és DisplayHDR 400-as plecsnivel megspékelt, villódzásmentes panel típusa szintén VA, felbontása 3840 x 1200 pixel (93 PPI képpontsűrűség), kontrasztaránya 3000:1, ám a legszebb az egészben, hogy a 100 Hz-es frissítés sem idegen számára, miközben az 1,07 milliárd színt elénk varázsolja. A GtG válaszidő 4 ms, míg az sRGB, AdobeRGB, NTSC, DCI-P3 és BT 709 színterek 123, 91, 105, 95, illetve 99 százalékban vannak lefedve. A talpazat a jó szokásnak megfelelően emelhető, dönthető és forgatható, de igény esetén egy 100 x 100 mm-es VESA rögzítőhely szintúgy rendelkezésünkre áll.</p>
      <figure>
        <img src="https://prohardver.hu/dl/cnt/2019-11/156527/philips_439p9h_06a.jpg"/>
      </figure>
      <p>A sokrétű óriás várhatóan még november folyamán kereskedelmi forgalomba kerül, 880 fontos árcédulát viselve dobozán.</p>
    </article>
  </body>
</html>