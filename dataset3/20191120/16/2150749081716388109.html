<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/zaklikav-do-teraktiv-u-den-gidnosti-sbu-zatrimala-provokatora-yakogo-kuruvali-spetssluzhbi-rf/"/>
    <meta property="og:site_name" content="Прямий"/>
    <meta property="article:published_time" content="2019-11-20T16:36:00+00:00"/>
    <meta property="og:title" content="Закликав до терактів у День Гідності: СБУ затримала провокатора, якого курували спецслужби РФ"/>
    <meta property="og:description" content="На Дніпропетровщині СБУ затримала мешканця міста Кам’янське, який за завданням спецслужб РФ поширював у соціальних мережах публічні заклики до вчинення"/>
  </head>
  <body>
    <article>
      <h1>Закликав до терактів у День Гідності: СБУ затримала провокатора, якого курували спецслужби РФ</h1>
      <address>
        <time datetime="2019-11-20T16:36:00+00:00">20 Nov 2019, 16:36</time>
      </address>
      <p>
        <b>На Дніпропетровщині СБУ затримала мешканця міста Кам’янське, який за завданням спецслужб РФ поширював у соціальних мережах публічні заклики до вчинення терористичних актів у день Гідності та Свободи.</b>
      </p>
      <p>Про це повідомляє <a href="https://ssu.gov.ua/ua/news/1/category/2/view/6728#.mnpvXnKM.dpbs">пресслужба</a> СБУ.</p>
      <p>Як зазначається, чоловік був залучений до співробітництва представником інформаційної групи "Сапфір", створеної ГУ Генштабу ЗС РФ. На співпрацю він погодився із ідеологічних міркувань.</p>
      <p>За завданням кураторів провокатор від імені проукраїнського активіста зареєструвався у соцмережах. А напередодні Дня Гідності та Свободи почав розміщувати заклики до скоєння терористичних актів у найбільших містах України, зокрема Києві, Дніпрі, Харкові та Одесі.</p>
      <p>За задумом спецслужб РФ, дії провокатора мали створити інформаційний фон для дестабілізації суспільно-політичної ситуації в країні напередодні та під час святкування. У разі здійснення будь-яких реальних провокацій або заворушень російські ЗМІ були готові поширити інформацію про їх організацію саме учасниками патріотичних організацій та рухів. Це мало негативно вплинути на міжнародний імідж України у світі.</p>
      <p>"Фахівці СБ України у сфері інформаційної безпеки викрили задум співробітників спецслужб РФ та блокували діяльність їх агента-провокатора. Слідчими української спецслужби проведено обшук за адресою мешкання зловмисника, вилучено комп’ютерну техніку, на якій зберігаються вичерпні докази, необхідні для досудового розслідування", - розповіли в СБУ.</p>
      <p>За скоєння злочину, передбаченого ст. 258-2 (публічні заклики до вчинення терористичного акту) Кримінального кодексу України, мешканцю Дніпропетровщини загрожує позбавлення волі на строк до п’яти років. Триває досудове слідство.</p>
      <figure>
        <iframe src="https://www.youtube.com/embed/Z7kcLBBhmV8" width="640" height="360" data-service="Youtube" scrolling="no"/>
      </figure>
      <p>Читайте також: <a href="https://prm.ua/pogrozhuvali-ta-shantazhuvali-fsb-namagalas-zaverbuvati-ukrayintsya-yakiy-poyihav-v-rosiyu-do-rodichiv/">Спецслужби Російської Федерації намагались завербувати українця, який приїжджав до Росії, щоб відвідати родичів.</a></p>
      <related>
        <h4>Схожі новини</h4>
        <a href="https://prm.ua/rinok-zemli-kontrolyuvatimut-sbu-i-sluzhba-zovnishnoyi-rozvidki-milovanov/"/>
        <a href="https://prm.ua/vilni-tvoriti-maybutnye-z-yavilos-neymovirne-video-do-dnya-gidnosti/"/>
        <a href="https://prm.ua/lyashko-vimagaye-vid-sbu-gpu-i-nabu-porushiti-spravu-proti-slugi-gerusa-za-derzhavnu-zradu/"/>
      </related>
    </article>
  </body>
</html>