<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/other/wada-decembra-sakuma-lems-par-krievijas-antidopinga-agenturas-nakotni.d?id=51655173"/>
    <meta property="og:site_name" content="DELFI"/>
    <meta property="article:published_time" content="2019-11-20T16:50:01+00:00"/>
    <meta property="og:title" content="WADA decembra sākumā lems par Krievijas Antidopinga aģentūras nākotni "/>
    <meta property="og:description" content="Pasaules antidopinga aģentūra (WADA) paziņojusi, ka tās Izpildkomiteja (ExCo) 9. decembrī tiksies, lai spriestu par Krievijas Antidopinga aģentūras (RUSADA) nākotni."/>
  </head>
  <body>
    <article>
      <h1>WADA decembra sākumā lems par Krievijas Antidopinga aģentūras nākotni </h1>
      <address><time datetime="2019-11-20T16:50:01+00:00">20 Nov 2019, 16:50</time> by <a rel="author">LETA</a></address>
      <p>
        <b>Pasaules antidopinga aģentūra (<a href="https://www.delfi.lv/temas/wada">WADA</a>) paziņojusi, ka tās Izpildkomiteja (ExCo) 9. decembrī tiksies, lai spriestu par Krievijas Antidopinga aģentūras (RUSADA) nākotni.</b>
      </p>
      <p>WADA savā publicētajā paziņojumā atklāja, ka organizācijas Atbilstības pārbaudes komiteja (CRC) aizvadītajā svētdienā nolēmusi iesniegt rekomendācijas ExCo. Šis paziņojums ir daļa no formālās procedūras, kuru WADA 17. septembrī uzsāka, jo Maskavas laboratorijas janvārī nodotie rezultāti raisījuši aizdomu ēnu.</p>
      <p>Svētdien CRC izskatīja aģentūras Izlūkošanas un izmeklēšanas departamenta un neatkarīgo kriminālistikas ekspertu ziņojumu. Tajā teikts, ka eksperti labprāt uzklausītu Krievijas autoritāšu atbildes uz daudziem tehniskiem jautājumiem, kas dotu plašāku informāciju par vairākām detaļām.</p>
      <p>WADA paziņojumā arī teikts, ka laika posms, kurā tiks lemts par RUSADA nākotni, aizvien noritēs pašreizējā prezidenta Kreiga Rīdija pārraudzībā. Rīdija pilnvaras noslēgsies šī gada 31. decembrī.</p>
      <p>Līdz ar nākamā gada sākumu par WADA prezidentu kļūst Polijas pašreizējais sporta ministrs Vitolds Banka, kurš šajā amatā tika ievēlēts pirms aptuveni divām nedēļām.</p>
      <p>Krievijai līdz pagājušā gada beigām WADA bija jānodod visi iespējamie dati no Maskavas antidopinga laboratorijas, lai saglabātu iespējas atgriezties sporta sabiedrībā. Nepieciešamie dati tika nodoti ar novēlošanos, bet vēlāk jau pavīdēja runas, ka ar nodoto informāciju veiktas manipulācijas.</p>
      <p>Novembra sākumā pašreizējais <a href="https://www.delfi.lv/sports/news/other_kinds/other/rusada-vaditajs-manipulacijas-notikusas-ar-tukstosiem-krievijas-sportistu-analizu-paraugiem.d?id=51553943">RUSADA vadītājs Jurijs Ganuss atklāja</a>, ka izmaiņas datos ir tik lielas un specifiskas, ka tās grūti nodēvēt par tehnisku kļūmi. Ganuss norādīja, ka RUSADA bijusi upuris ārējiem spēkiem un vainoja vairākas Krievijas amatpersonas par neatbildīgu un destruktīvu rīcību.</p>
      <p>"Sodi būs ļoti bargi," sarunā ar laikrakstu "Der Spiegel" teica Ganuss.</p>
      <p>Savukārt Krievijas prezidents Vladimirs Putins atklāja, ka lielvalsts jau sadarbojoties ar WADA. "Visas prasības, kas izvirzītas no WADA, tika izpildītas."</p>
      <p>Krievijas Sporta ministrs Pāvels Kolobkovs paziņoja, ka lielvalsts nākamgad uz vasaras olimpiskajām spēlēm plāno sūtīt ap 400 atlētu.</p>
      <p>WADA norādīja, ka šī lieta tiek izskatīta prātīgi un tik ātri, cik vien iespējams. Organizācija arī norādīja, ka šīs problēmas nedrīkst kalpot par iemeslu 47 lietu neizskatīšanai, kas jau jūlija tika nosūtītas starptautisko sporta veidu federācijām. "Šīs lietas tika balstīts uz datiem, kas nekādā mērā nav saistītas ar šā brīža sarežģījumiem."</p>
      <p>"Šīm lietām ir jānoris bez aizkavēšanās un skaidrs, ka tādas sekos vēl," teikts WADA paziņojumā.</p>
      <p>WADA pērnā gada septembrī atjaunoja Krievijas Antidopinga aģentūras (RUSADA) darbību, izsaucot sašutumu daļā sporta sabiedrības. Tiesa, tai pat laikā tika noteikts, ka līdz gada pēdējai dienai Krievijai ir jānodrošina pieeja Maskavas antidopinga laboratorijai. Tomēr tas netika izdarīts, tāpēc sekoja papildus sankcijas.</p>
      <p>Krievija aizvien vēl nav atguvusi arī Starptautiskās Vieglatlētikas federāciju asociācijas (IAAF) biedra statusu, jo pret tā piešķiršanu septembrī balsoja 164 IAAF biedri, kamēr atbalstu lielvalstij pauda vien 30 biedri.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/other/krievijas-antidopinga-agenturas-vaditajs-ludz-putina-palidzibu.d?id=51615109"/>
        <a href="https://www.delfi.lv/sports/news/other_kinds/other/rusada-vaditajs-manipulacijas-notikusas-ar-tukstosiem-krievijas-sportistu-analizu-paraugiem.d?id=51553943"/>
      </related>
    </article>
  </body>
</html>