<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/san-prospero-reggio-emilia-pronta-domenica-festa/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-20T16:43:50+00:00"/>
    <meta property="og:title" content="San Prospero: Reggio Emilia pronta per una domenica di festa"/>
    <meta property="og:description" content="REGGIO EMILIA – La città è pronta a celebrare la festa del patrono, San Prospero. Domenica 24 il centro storico sarà invaso come da tradizione da bancarelle e iniziative. San Prospero apre, di fatto, un lungo periodo di festa per la città che culmina con il Natale. Anche quest’anno il programma degli eventi accosta le […]"/>
  </head>
  <body>
    <article>
      <h1>San Prospero: Reggio Emilia pronta per una domenica di festa</h1>
      <address>
        <time datetime="2019-11-20T16:43:50+00:00">20 Nov 2019, 16:43</time>
      </address>
      <p>
        <b>La città celebra il Patrono. Accanto agli appuntamenti liturgici anche il tradizionale mercato per le vie e le piazze del centro storico</b>
      </p>
      <p><b>REGGIO EMILIA</b> – La città è pronta a celebrare la festa del patrono, San Prospero. Domenica 24 il centro storico sarà invaso come da tradizione da bancarelle e iniziative. San Prospero apre, di fatto, un lungo periodo di festa per la città che culmina con il Natale.</p>
      <p>Anche quest’anno il programma degli eventi accosta le celebrazioni liturgiche alle proposte culturali, alle occasioni di svago, alla possibilità di visitare un vasto mercato a cielo aperto dove non mancheranno anche l’artigianato e le attività promosse dalle associazioni benefiche. Assieme al Comune di Reggio Emilia sono infatti coinvolte la Provincia, la Diocesi di Reggio Emilia e Guastalla e i custodi della Basilica di San Prospero, le istituzioni e organizzazioni culturali e del commercio.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/11/San-Prospero-2019-cs-3-20.11.19.jpg"/>
      </figure>
      <p> </p>
      <p>“Si tratta di un appuntamento molto sentito dai reggiani e capace di attirare persone anche da fuori città – ha detto oggi l’assessore al centro storico Mariafrancesca Sidoli illustrando il programma della manifestazione – E’ una festa che si lega alle nostre tradizioni e che crea occasioni di solidarietà con numerosi banchi gestiti da scuole, parrocchie, associazioni. Come sempre lo svago non sarà caratterizzato solo dallo shopping ma anche da appuntamenti culturali oltre che, ovviamente, religiosi”.</p>
      <p>
        <b>Il mercato: la mappa</b>
      </p>
      <p>Come da tradizione è molto ricca l’offerta commerciale, che quest’anno prevede la presenza di circa 250 banchi di vendita lungo le vie del centro storico. Una novità è rappresentata dalla collocazione di banchi anche negli spazi della neoristrutturata piazza Roversi, diventata a tutti gli effetti un nuovo spazio a disposizione dei cittadini.<br/>Al lavoro anche le Associazioni di via, che animano spazi del centro storico: tornano infatti i mercati su via Emilia Santo Stefano, grazie all’impegno delle Ati Santo Stefano 2.0, e lungo via Roma e via Emilia San Pietro organizzati dall’ati Viaromaviva.<br/>In piazza della Vittoria e lungo i portici dell’Isolato San Rocco ci saranno i banchi del Mercatino Piemontese (sabato e domenica), con una ricca offerta di prodotti tipici, e il Circolo degli Artisti con le opere dell’ingegno nella sola giornata del 24.<br/>Si respirerà la tradizionale aria di montagna nella raccolta piazza San Prospero dove le pro loco del nostro Appennino offriranno i prodotti dell’autunno. Caldarroste, miele, vin brulè, castagnaccio, nocciole, funghi, tortellini di castagne e tante altre golosità caratteristiche della stagione.</p>
      <related>
        <a href="https://www.reggionline.com/reggio-emilia-cambia-la-viabilita-la-festa-san-prospero/"/>
      </related>
    </article>
  </body>
</html>