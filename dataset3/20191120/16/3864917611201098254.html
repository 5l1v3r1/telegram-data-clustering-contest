<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822272-politvazni-peremira-kordon-i-vibori-zelenskij-nazvav-osnovni-normandski-temi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T16:54:00+00:00"/>
    <meta property="og:title" content="Політв’язні, перемир’я, кордон і вибори: Зеленський назвав основні &quot;нормандські&quot; теми"/>
    <meta property="og:description" content="Президент Володимир Зеленський наголосив, що під час зустрічі у &quot;нормандському форматі&quot; важливо досягти домовленостей щодо конкретних термінів звільнення всіх незаконно утримуваних українських громадян."/>
  </head>
  <body>
    <article>
      <h1>Політв’язні, перемир’я, кордон і вибори: Зеленський назвав основні "нормандські" теми</h1>
      <h2>Президент Володимир Зеленський наголосив, що під час зустрічі у "нормандському форматі" важливо досягти домовленостей щодо конкретних термінів звільнення всіх незаконно утримуваних українських громадян.</h2>
      <address>
        <time datetime="2019-11-20T16:54:00+00:00">20 Nov 2019, 16:54</time>
      </address>
      <p>Про це Зеленський повідомив під час робочої поїздки до Луганської області, інформує <a href="https://president.gov.ua/news/prezident-pid-chas-zustrichi-u-normandskomu-formati-neobhidn-58449?fbclid=IwAR0JtOOF0mVbIDYWWHU2Dg4ctkLrAvDq77wMCiMkxOUjGIqvfTD5nVRJoZQ">пресслужба глави держави.</a></p>
      <p>"Це утримувані, які підтверджені тією стороною. І обов’язково, щоб ми знайшли можливості повернення тих людей, які не підтверджені тією стороною, але підтверджені нашими списками", – сказав Зеленський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822071-vibori-na-donbasi-budut-odnieu-z-najskladnisih-tem-normandskij-zustrici-zelenskij.html">Вибори на Донбасі будуть однією з найскладніших тем "нормандської зустрічі" — Зеленський</a>
      </blockquote>
      <p>Президент зазначив, що, за словами батьків незаконно утримуваних українців, деяких прізвищ немає у списках на звільнення.</p>
      <p>"Я дуже хотів би мати повне розуміння всього списку наших людей з термінами їхнього повернення", – підкреслив <a href="https://www.ukrinform.ua/tag-zelenskij">Зеленський</a>.</p>
      <p>За словами Президента, ще одним важливим питанням, яке необхідно обговорити під час зустрічі у "нормандському форматі", є серйозне, а не удаване перемир’я та припинення вогню.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821374-mi-realisti-pristajko-skazav-aki-idei-poveze-ukraina-na-normandsku-zustric.html">“Ми реалісти”: Пристайко сказав, які ідеї повезе Україна на “нормандську зустріч"</a>
      </blockquote>
      <p>"Не фейкове припинення вогню, не фейкове "хлібне" перемир’я – коли два-три дні було перемир’я, а потім почали стріляти, і ми втрачали людей. Серйозне перемир’я – це коли немає жодних пострілів, зі зрозумілими термінами та обов’язками. Досі у Мінську на багатьох зустрічах ніхто не говорив, що буде, якщо ми домовимося про припинення вогню, а вогонь знову почався", – зазначив Президент.</p>
      <p>Президент поінформував, що під час саміту "нормандської четвірки" має обговорюватися питання передачі Україні контролю над державним кордоном з Росією.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821114-deokupacia-i-politvazni-zelenskij-hoce-govoriti-na-normandskij-zustrici-pro-citki-termini.html">Деокупація і політв’язні: Зеленський хоче почути на “нормандській зустрічі” чіткі терміни</a>
      </blockquote>
      <p>"Ще одне питання – одне з непростих, тому що воно має багато складових – це можливість проведення місцевих виборів на території України, а не на тимчасово окупованій території України. Найголовніше питання", – наголосив Зеленський.</p>
    </article>
  </body>
</html>