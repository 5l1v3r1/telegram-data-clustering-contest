<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/egidijus-sipavicius-bande-nutolti-nuo-savo-populiariausiu-dainu-1751316/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T16:55:00+00:00"/>
    <meta property="og:title" content="Egidijus Sipavičius bandė nutolti nuo savo populiariausių dainų"/>
    <meta property="og:description" content="Reklama"/>
  </head>
  <body>
    <article>
      <h1>Egidijus Sipavičius bandė nutolti nuo savo populiariausių dainų</h1>
      <address><time datetime="2019-11-20T16:55:00+00:00">20 Nov 2019, 16:55</time> by <a rel="author">Alfa Pramogos</a></address>
      <p>Reklama</p>
      <p>T<b>urbūt joks Egidijaus Sipavičiaus koncertas neapsieina be jo atliekamų dainų „Miškų dukra“, „Antilopė“ ar „Diskoteka“. Vis tik buvo laikotarpis, kai jis bandė įsitvirtinti kaip kitokios muzikos atlikėjas.</b></p>
      <p>„Jeigu to nebūčiau padaręs, turbūt nebūčiau sudainavęs kitų nuostabių kūrinių“, – prisipažįsta E. Sipavičius ir dalijasi mintimis ne tik apie muzikinius planus, bet ir gyvenimą gamtos apsuptyje.</p>
      <p>
        <b>Koncertuos nekasdienėje aplinkoje</b>
      </p>
      <p>Šį penktadienį atlikėjo gerbėjų laukia koncertas „Olympic Casino Lietuva“, kur E. Sipavičius tęs „Nostalgijos vakarų“ ciklą. Tokioje erdvėje dainininkas koncertuoja ne pirmąkart ir teigia, kad tiek aplinka, tiek koncertas būna išties nekasdieniški.</p>
      <p>E. Sipavičius turi savo auksinį repertuarą, be kurio neapsieina joks koncertas, o likusios dainos pritaikomos konkrečiam pasirodymui. Penktadienio vakarą, be žinomiausių atlikėjo dainų, kurios paskatins pakilti nuo kėdžių, koncerto svečių laukia ir šiek tiek lyriškesnė, ramesnė muzika, skirta klausytis ir mėgautis.</p>
      <p>
        <b>Norėjo įsitvirtinti kaip kitokios muzikos atlikėjas</b>
      </p>
      <p>Reklama</p>
      <p>Atlikėjas teigia, jog buvo laikotarpis, kai jis bandė nebedainuoti savo legendinių dainų „Miškų dukra“, „Antilopė“, „Diskoteka“ ir kt. „Mano repertuare tuo metu buvo toks projektas „Tėtė šoka bugi“, dominavo tvistas, rokenrolas ir ankstesnės dainos stilistiškai nelabai pritiko prie naujųjų.</p>
      <p>Tuo laiku po koncertų prieidavo gerbėjai ir sakydavo: „Egidijau, betgi „Antilopės“, „Miškų dukros“ tai nebuvo...“ Aš kokius penkerius metus stengiausi repertuare įtvirtinti kitokią muziką, nes, jeigu to nebūčiau padaręs, turbūt nebūčiau sudainavęs „Vilniaus stogų“ ir kitų nuostabių kūrinių.</p>
      <p>Tuo metu man to reikėjo, o ilgainiui visos tos dainos grįžo ir dabar joks renginys neapsieina be „Antilopės“, – atvirauja E. Sipavičius.</p>
      <p>Jo teigimu, turbūt kiekvienas atlikėjas pasakytų, kad nėra tokios dainos, kuri jam būtų pati brangiausia. Vis tik favorite kurį laiką būna nauja daina. „Su ja reikia susigyventi, nes ją įrašai ir daug repetuoji. Ir tuomet per pusmetį ar metus daina tau pakinta neatpažįstamai – ji tarsi apsigyvena tavyje, tampa nuoširdesnė ir tikresnė“, – samprotauja E. Sipavičius.</p>
      <p>
        <b>Energija – tiek scenoje, tiek kasdienybėje</b>
      </p>
      <p>61 metų atlikėjui neretai tenka girdėti klausimų ir komplimentų dėl jo neblėstančios energijos. Vis tik nuopelnus jis kukliai priskiria genetikai: „Mano tėvas nepaprastai energingas žmogus, atviras viskam.</p>
      <p>Reklama</p>
      <p>Mama irgi labai šviesaus proto ir nuoširdžiai linksma. Nuo vaikystės visą laiką girdėdavau, kaip mama juokdavosi, nes ji labai emocionaliai priima visa tai, kas gera. Iš savo tėvų gavau norą džiaugtis ir troškimą bei galėjimą dalytis, todėl jiems turėčiau padėkoti už tokius genus.“</p>
      <p>E. Sipavičius šią energiją išlieja ne tik scenoje, bet ir už jos ribų – jis yra aistringas aktyvaus laisvalaikio gerbėjas. Nors šaltuoju sezonu galimybių puoselėti pomėgius turi mažiau, į trasą eina slidės.</p>
      <p>„Pastaruosius trejus metus pasitaikė tokios sniegingos žiemos, jog pradėjau svarstyti apie lygumų slidinėjimą. Tai fantastiškas ir labai aktyvus sportas, o svarbiausia – visa tai vyksta gamtoje“, – teigia atlikėjas.</p>
      <p>
        <b>Gamta suteikia jėgų</b>
      </p>
      <p>Pernai E. Sipavičius su sužadėtine Simona įsikraustė į naujus namus gamtos apsuptyje. Rąstinis namas, ežeras, miškas – visa tai suteikia gerų emocijų ir atpalaiduoja. „Kiekvienąkart pažvelgęs per langą jaučiuosi euforijoje.</p>
      <p>Nuostabu matyti ežerą, mišką ar žalią žolę, lakstančias stirnas, lapes ar zuikius. Kaip gera, kad Lietuvoje turėti galimybę gyventi tokioje apsuptyje dar nėra taip brangu, kaip likusiame pasaulyje“, – svarsto lietuvių estrados grandas.</p>
      <p>Reklama</p>
      <p>Nors E. Sipavičius yra melomanas, jis visiškai neklauso muzikos gamtoje, nes ten ir taip apstu nuostabių garsų, į kuriuos verta įsiklausyti. Tačiau važiuojant automobilyje ar namuose visuomet skamba muzika, kurios pasirinkimas priklauso nuo nuotaikos.</p>
      <p>„Kai esu pavargęs, grįždamas namo automobiliu pasileidžiu klasikinę muziką, ji labai energiškai <i>įkrauna</i>“, – šypsosi atlikėjas.</p>
      <p>
        <b>Džiaugtis gyvenimu ir išgyventi gruodį</b>
      </p>
      <p>E. Sipavičius scenos baimės nejaučia jau seniai, vis tik dainavimas jam suteikia adrenalino. Atlikėjas prieš kiekvieną pasirodymą ruošiasi tarsi lenktyninis žirgas startui ir po truputį jaučia kylantį adrenalino lygį.</p>
      <p>„Bet kokia kūrybinė veikla yra didelis emocinis krūvis ir kūnas tam ruošiasi. Net pasibaigus koncertui, dar valandą jaučiu, kaip iš manęs išeidinėja adrenalinas. Tai tarsi narkotikas, dėl to visą laiką norisi grįžti ant scenos“, – šypsosi dainininkas.</p>
      <p>Artimiausi atlikėjo planai, be penktadienio pasirodymo, – išgyventi gruodžio mėnesį. Kasmet tokiu laikotarpiu dainininkų laukia begalė koncertų, išsibarsčiusių po visą Lietuvą, tad gruodis primena maratoną.</p>
      <p>Reklama</p>
      <p>Atlikėjas šiuo metu įrašinėja kalėdines dainas, taip pat ruošiasi šiltojo sezono projektui – netradiciškai pateikti Danieliaus Dolskio ir Antano Šabaniausko dainas. O asmeninis E. Sipavičiaus planas – džiaugtis gyvenimu ir keliauti. </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/zmones/egi-di-jus-si-pa-vi-cius-ma-no-va-rik-lis---mei-le-gy-ve-ni-mui-1744304/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/egidijus-sipavicius-galetu-buti-staliumi/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/tv/tv/kas-bendro-tarp-ruslano-kirilkino-egidijaus-sipaviciaus-ir-grupes-studija/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/pailseti--esipaviciui-padeda-ir-koncertai-naktiniuose-klubuose/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/tv/tv/egidijus-sipavicius-kadaise-buvau-pats-paciausias/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/agata-per-atostogas-dazniausiai-skamba-e-draguno-a-chosnau-e-sipaviciaus-dainos/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/tv-ir-radijas/solidziausias-lietuvos-balso-mokytojas---egidijus-sipavicius/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/egidijus-sipavicius-paseles-senelis-lopsiniu-nedainuoja/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>