<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Rekordni-opashki-se-izviha-na-granicata-ni-s-Turciya-915472"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T16:40:00+00:00"/>
    <meta property="og:title" content="Рекордни опашки се извиха на границата ни с Турция"/>
    <meta property="og:description" content="Рекордни опашки се извиха на границата с Турция. Само на ГКПП &quot;Капитан Андреево&quot; колоната от камиони..."/>
  </head>
  <body>
    <article>
      <h1>Рекордни опашки се извиха на границата ни с Турция</h1>
      <address>
        <time datetime="2019-11-20T16:40:00+00:00">20 Nov 2019, 16:40</time>
      </address>
      <p>Рекордни опашки се извиха на границата с Турция. Само на ГКПП "Капитан Андреево" колоната от камиони е близо 30 километра, съобщава bTV.  </p>
      <p>На този фон митниците отчитат над 70 хиляди обработени товарa за месец през пункта, което е абсолютен рекорд.   Въпреки че се работи на пълен оборот, шофьорите на камиони прекарват на границата повече от половин ден. Тони Емилов е сред тях.  </p>
      <p>Разказва, че очаква да остане там поне още едно денонощие. Затова кабината му е оборудвана с всичко от първа необходимост. Като него са още стотици, чиито курсове закъсняват с дни.</p>
      <p>"Проблем е времето, което сме тук. Това са загуби и за турските, и за българските фирми", казва Исим Сезгин, също шофьор.   В това време от митниците отчитат рекорди в обработката на товари – само за последното денонощие през пункта за преминали близо 2 400 камиона.</p>
      <p>"Обработваме толкова, колкото турската страна може да поеме", казва Диана Маркова, експерт в Агенция "Митници".   Наредените по платното камиони обаче крият рискове за всички участници в движението – магистралата не е паркинг и допустимата скорост е до 140 километра в час.</p>
      <p>Шофьорите от Турция определят това като голямо неудобство и казват, че в южната ни съседка за целта има изградени паркинги.</p>
      <p>"Правени са срещи за трайно решаване на проблема. Реално не се е стигнало до този момент, до изход от тази ситуация", обяснява д-р Стефка Здравкова, областен управител на Хасково.  </p>
      <p>Следващата седмица предстои нова среща по проблема.</p>
    </article>
  </body>
</html>