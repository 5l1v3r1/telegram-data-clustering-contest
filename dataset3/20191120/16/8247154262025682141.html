<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/movchan-1"/>
    <meta property="og:site_name" content="Кременчугская газета"/>
    <meta property="article:published_time" content="2019-11-20T16:05:00+00:00"/>
    <meta property="og:title" content="Не було нардепа, не було людей - на особистий прийом Олексія Мовчана прийшло аж 8 чоловік за два дні"/>
    <meta property="og:description" content="У нардепа скоро буде постійна приймальня в мерії."/>
  </head>
  <body>
    <article>
      <h1>Не було нардепа, не було людей - на особистий прийом Олексія Мовчана прийшло аж 8 чоловік за два дні</h1>
      <address>
        <time datetime="2019-11-20T16:05:00+00:00">20 Nov 2019, 16:05</time>
      </address>
      <p>
        <b>У нардепа скоро буде постійна приймальня в мерії.</b>
      </p>
      <p>Два дні поспіль у приміщенні міської ради Кременчука проходив прийом, організований народним депутатом України Олексієм Мовчаном.  І хоч округ цього народного обранця покриває частину Кременчука, а саме  Молодіжний, та прийом проходив в іншій частині міста.</p>
      <p>Особисто Олексія Мовчана виборці застати не могли – бо він до 22 листопада знаходиться в Софії (Болгарія) в Парламентській асамблеї Чорноморського економічного співтовариства.</p>
      <p>Про це кременчуцьким журналістам повідомила помічниця нардепа Валерія Гриценко.</p>
      <p>Вона проводила прийом. Від неї дізнались, що виборців, які прийшли, як то кажуть, на пальцях рух перерахувати.</p>
      <p>За два дні - 8 чоловік. І в основному це представники громадських організацій. Зазвичай приходили з проблемами отримання матеріальної допомоги.</p>
      <p>І не дивно, що прийом був зовсім нелюдний. За словами Валерії Гриценко, його анонсували лише через особисту сторінку нардепа в Фейсбуці. Оголошення на окрузі розвішені не були.</p>
      <p>Тож звідки могли дізнатися про те, що нардеп проводить прийом, кременчужани, які не мають доступу в інтернет? А це переважно літні люди. І як відомо, проблем у них чимало.</p>
      <p>На це запитання конкретної відповіді не пролунало.</p>
      <p>Тут варто нагадати, що особистий прийом призначено у дні, коли нардепи мали б працювати на округах, та в Олексія Мовчана були важливіші справи. Тому, чому зустріч з кременчужанами призначати в дні, коли він взагалі поза межами країни - питання</p>
      <p>До речі, Валерія Гриценко переконувала журналістів, що у Олексія Мовчана добре налагоджена робота на виборчому окрузі №150.</p>
      <p>Вже він зустрічався з мешканцями Глобинського району, спілкувався з фермерами про земельні питання.</p>
      <p>Цікавим є формат спілкування з виборцями, запроваджений Олексієм Мовчаном. (Та й тут кременчужани пролітають). А саме люди можуть звертатися до можновладця через газети, які донедавна були «районками» - «Перемогу» і «Зорю Придніпров’я».</p>
      <p>Про це повідомили у відповіді на інформаційний запит нашого видання, це підтвердила сьогодні й Валерія Гриценко.</p>
      <p>Та за 4 місяці, які минули від часу Виборів до Верховної Ради, спілкування Олексія Мовчана звелось на сторінках цих газети до привітання з днем сільського господарства.</p>
      <p>Не оминули тему і громадських приймалень, де нардеп міг би вести прийом.</p>
      <p>Валерія Гриценко повідомила, що планується відкриття двох таких приймалень - в Глобино і Кременчуці. У нашому місті її хочуть відкрити в приміщенні міськвиконкому. Зараз узгоджують документи.</p>
      <blockquote>«<i>Ми відкриваємо приймальню в центрі міста, а не на Молодіжному, де розміщено частину виборчого округу №150,  щоб зручно було дістатися людям з Кременчуцького району, Глобинського району, Горішніх Плавнів. У Глобиному громадська приймальня буде в ЦНАПІ</i>»<i>, </i>- зазначила В. Гриценко.</blockquote>
      <p>Помічниця нардепа запевнила, що О. Мовчан готовий і до прес-конференції з кременчуцькими журналістами та порадила направити за для цього її шефу офіційний запит.</p>
      <p>Нагадаємо<b>, <a href="https://kg.ua/news/movchan-0">Нардеп від Кременчука Мовчан із зарплатою майже в 40 тис грн у жовтні взяв компенсацію за житло майже 30 тис грн</a></b></p>
      <p>Читайте: <b><a href="https://kg.ua/news/deputati-kremenchuckoyi-rayradi-zvernulisya-do-kerivnictva-krayini-ta-nardepa-movchana-shchodo">Депутати Кременчуцької райради звернулися до керівництва країни та нардепа Мовчана щодо недопущення знищення сільських закладів освіти</a></b></p>
      <p> </p>
      <p>Світлана Павленко</p>
    </article>
  </body>
</html>