<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/ayta-einai-ta-drones-tis-el-as-pou-esosan-tin-partida-sto-polytexneio/2919898/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T16:05:33+00:00"/>
    <meta property="og:title" content="Αυτά είναι τα drones της ΕΛ.ΑΣ. που έσωσαν την παρτίδα στο Πολυτεχνείο"/>
    <meta property="og:description" content="Το newsit.gr στην καρδιά της ειδικής υπηρεσίας της ΕΛ.ΑΣ που χειρίζεται τα περίφημα drones. Πως εκτελέστηκε το σχέδιο στο Πολυτεχνείο και «αφοπλίστηκαν» όσοι είχαν σκοπό να κάνουν επεισόδια. Δείτε βίντεο και φωτογραφίες από το κέντρο επιχειρήσεων των χειριστών των drones."/>
  </head>
  <body>
    <article>
      <h1>Αυτά είναι τα drones της ΕΛ.ΑΣ. που έσωσαν την παρτίδα στο Πολυτεχνείο</h1>
      <h2>Το newsit.gr στην καρδιά της ειδικής υπηρεσίας της ΕΛ.ΑΣ που χειρίζεται τα περίφημα drones. Πως εκτελέστηκε το σχέδιο στο Πολυτεχνείο και «αφοπλίστηκαν» όσοι είχαν σκοπό να κάνουν επεισόδια. Δείτε βίντεο και φωτογραφίες από το κέντρο επιχειρήσεων των χειριστών των drones.</h2>
      <address><time datetime="2019-11-20T16:05:33+00:00">20 Nov 2019, 16:05</time> by <a rel="author">Newsit Newsroom</a></address>
      <p>Το φετινό πλεονέκτημα της ΕΛ.ΑΣ που της επιτρέπει να πανηγυρίζει για την επέμβαση της στα Εξάρχεια και την πάταξη των επεισοδίων “εν τη γενέσει” τους, ήταν η καλή συλλογή πληροφοριών και η άμεση επισήμανση των ατόμων που είχαν καταλάβει ταράτσες, τις οποίες θα χρησιμοποιούσαν ως ορμητήρια επιθέσεων εναντίων των αστυνομικών δυνάμεων.</p>
      <p>Το πλεονέκτημα αυτό έχει όνομα και λέγεται Drone, δηλαδή, μη επανδρωμένες ιπτάμενες συσκευές συλλογής πληροφοριών και κατόπτευσης χώρου από ψηλά.</p>
      <figure>
        <img src="https://www.newsit.gr/wp-content/uploads/2019/11/droneselas1-1200x807.jpg"/>
      </figure>
      <p>Τα drone λοιπόν της ΕΛ.ΑΣ είναι αυτά που ουσιαστικά έσωσαν την παρτίδα σε ένα μεγάλο ποσοστό, αλλά και το ρίσκο που πήραν οι επιτελείς της ΓΑΔΑ να δώσουν εντολή στις δυνάμεις να ανέβουν στις ταράτσες των επίμαχων κτηρίων, που τελικά τους “βγήκε” και είχε ως αποτέλεσμα μειωμένης διάρκειας και έντασης επεισόδια.</p>
      <p>Ποια είναι όμως η σχετικά άγνωστη υπηρεσία της ΕΛ.ΑΣ που ουσιαστικά συνέβαλε σε μεγάλο ποσοστό σε αυτή την επιτυχία, έτσι όπως την ορίζει η Πολιτική και Φυσική ηγεσία της ΕΛ.ΑΣ;</p>
      <p>Η Υπηρεσία μη Επανδρωμένων Πτητικών Μέσων ανήκει στην Διεύθυνση Πτητικών Μέσων της ΕΛ.ΑΣ, την υπηρεσία δηλαδή στην οποία ανήκουν και τα ελικόπτερα του Σώματος με τους ειδικούς εξοπλισμούς.</p>
      <figure>
        <iframe src="https://www.youtube.com/embed/tREwn-JrQiM" width="640" height="360" data-service="Youtube" scrolling="no"/>
      </figure>
      <p>Το newsit.gr έκανε ρεπορτάζ και αποκαλύπτει ορισμένα από τα μυστικά της υπηρεσίας, της οποίας καθήκον είναι η συλλογή, καταγραφή, ακόμα και ανάλυση πληροφοριών σε πραγματικό χρόνο, όπως ακριβώς έγινε στην φετινή επέτειο του Πολυτεχνείου.</p>
      <p>Η συγκεκριμένη υπηρεσία εκτός από τα μη επανδρωμένα, διαθέτει και <b>πολυκόπτερα</b>, αυτά με τους τέσσερις έλικες δηλαδή σε κάθε πλευρά τους, τα οποία είναι κατάλληλα για αθέατη παρακολούθηση στον αστικό ιστό και μάλιστα από χαμηλό ύψος.</p>
      <p>Αυτές λοιπόν οι ιπτάμενες συσκευές, χρησιμοποιήθηκαν στην επέτειο του Πολυτεχνείου, χωρίς βέβαια να γίνουν αντιληπτές από τους παρακολουθούμενους στις ταράτσες, καθώς όπως προαναφέραμε δεν κάνουν θόρυβο.</p>
      <figure>
        <iframe src="https://www.youtube.com/embed/pghl6nPIgQk" width="640" height="360" data-service="Youtube" scrolling="no"/>
      </figure>
      <p>Παράλληλα και σύμφωνα με τις πληροφορίες του ρεπορτάζ, ο χειριστής του πολυκόπτερου, βρίσκονταν σε κάποιο κτήριο στην περιφέρεια τις συγκεκριμένης περιοχής, εν προκειμένω των Εξαρχείων και έστελνε εικόνα μέσω του χειριστηρίου του, τόσο στο κέντρο επιχειρήσεων της ΓΑΔΑ που συντόνιζε τις Αστυνομικές δυνάμεις και έδινε εντολές, όσο και στο κέντρο επιχειρήσεων του Αρχηγείου της ΕΛ.ΑΣ.</p>
      <figure>
        <img src="https://www.newsit.gr/wp-content/uploads/2019/11/droneselas-1200x675.jpg"/>
      </figure>
      <p>Σύμφωνα με τις ίδιες πληροφορίες, αυτά τα μη επανδρωμένα, όσο και τα πολυκόπτερα, έχουν το πλεονέκτημα άμεσης μεταφοράς σε οποιοδήποτε σημείο της χώρας και μάλιστα άμα τη ενεργοποίησή τους επίσης έχουν την δυνατότητα να δίνουν απευθείας εικόνα σε πραγματικό χρόνο στα δυο μεγάλα κέντρα επιχειρήσεων της ΕΛ.ΑΣ.</p>
      <p>
        <i>ρεπορτάζ: Θεοδόσης Πάνου</i>
      </p>
    </article>
  </body>
</html>