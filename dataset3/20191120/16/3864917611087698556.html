<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822266-opalenna-dvom-mistam-lvivsini-dadut-najblizcim-casom-golova-loda.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T16:45:00+00:00"/>
    <meta property="og:title" content="Опалення двом містам Львівщини дадуть найближчим часом — голова ЛОДА"/>
    <meta property="og:description" content="У місті Новояворівську тепло буде вже завтра вранці, а у Новому Роздолі, де ситуація складніша, батареї нагріються 22 листопада."/>
  </head>
  <body>
    <article>
      <h1>Опалення двом містам Львівщини дадуть найближчим часом — голова ЛОДА</h1>
      <h2>У місті Новояворівську тепло буде вже завтра вранці, а у Новому Роздолі, де ситуація складніша, батареї нагріються 22 листопада.</h2>
      <address>
        <time datetime="2019-11-20T16:45:00+00:00">20 Nov 2019, 16:45</time>
      </address>
      <p>Про це розповів на пресконференції голова Львівської облдержадміністрації Маркіян Мальський, повідомляє кореспондент Укрінформу.</p>
      <p>“На Новояворівську ТЕЦ уже сьогодні, максимум завтра вранці подадуть газ, відтак включать котли і люди отримають тепло у домівках. У Новому Роздолі систему центрального <a href="https://www.ukrinform.ua/tag-opalenna">опалення</a> наповнюють водою, щоб виявити пориви, які оперативно ліквідовують. Технікою та фахівцями у цьому допомагає Львів та обласне управління ДСНС. Після цього протягом двох найближчих днів стане тепло і в домівках новороздольців”,- зазначив Мальський.</p>
      <p>За його словами, більшість працівників, які раніше звільнились із ТЕЦ через невиплату заробленого, повернулись на роботу. Їм уже виплачено аванс в розмірі окладу. Найближчим часом люди отримають ще по два оклади, а коли ТЕЦ запрацюють, буде переглянуто питання збільшення розмірів зарплат.</p>
      <p>Як зазначалось на прес-конференції, погашення заборгованості перед трудовими колективами, яку допустив попередній управитель теплогенеруючими підприємствами — приватна фірма “Гарант Енергія М”, працівники зможуть добиватись у судовому порядку. Новий управитель - “Нафтогаз Тепло” забезпечить їм у цьому правову підтримку.</p>
      <p>Як повідомляв Укрінформ, у містах Новояворівськ і Новий Роздол на Львівщині стався зрив опалювального сезону. Там ТЕЦ, які належать братам Дубневичам, арештували через значну крадіжку газу.</p>
      <p>Агентство АРМА передало теплоцентралі в управління приватній фірмі “Гарант Енергія М”, яка виграла конкурс. Новий управитель і торік допустив зрив опалювального сезону в багатотисячних містах, проте цього року вдруге виграв конкурс і знову не зміг впоратись із запуском опалювальних систем.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822024-opalenna-ne-podorozcae-cerez-skasuvanna-obmezenna-na-tarifi-goncaruk.html">Опалення не подорожчає через скасування обмеження на тарифи - Гончарук</a>
      </blockquote>
      <p>ЛОДА оголосила ситуацію надзвичайною і звернулась по допомогу до уряду. На ТЕЦ побував Прем`єр-міністр України Олексій Гончарук. Також <a href="https://www.ukrinform.ua/rubric-regions/2820705-naftogaz-zminiv-kerivnika-problemnih-tec-dubneviciv.html">було визначено нового управителя</a> — дочірнє підприємство “Нафтогазу України” -”Нафтогазтепло”. Фірма почала роботу із зустрічей з членами трудових колективів, котрі звільнились із підприємств через заборгованості по зарплатах. Адже відсутність фахівців була однією з основних проблем, що перешкоджала запуску ТЕЦ. На роботу повернулись майже 300 колишніх працівників.</p>
    </article>
  </body>
</html>