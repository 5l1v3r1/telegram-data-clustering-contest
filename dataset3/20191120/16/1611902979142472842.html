<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/rozkaz-neofity-prezydent-filipin-duterte-wsadzi-palaczy-e-papierosow-do-wiezien/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T16:15:16+00:00"/>
    <meta property="og:title" content="Szokujący ROZKAZ neofity! Prezydent Filipin Duterte wsadzi wszystkich palaczy e-papierosów do więzień"/>
    <meta property="og:description" content="Prezydent Filipin Rodrigo Duterte zarządził zakaz używania w kraju elektronicznych papierosów i zagroził aresztowaniem każdego, kto będzie je palił w miejscach publicznych."/>
  </head>
  <body>
    <article>
      <h1>Szokujący ROZKAZ neofity! Prezydent Filipin Duterte wsadzi wszystkich palaczy e-papierosów do więzień</h1>
      <address><time datetime="2019-11-20T16:15:16+00:00">20 Nov 2019, 16:15</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>Prezydent Filipin Rodrigo Duterte zarządził zakaz używania w kraju elektronicznych papierosów i zagroził aresztowaniem każdego, kto będzie je palił w miejscach publicznych.</b>
      </p>
      <p>Filipińska policja otrzymała już wytyczne, by zatrzymywać osoby oddające się „vapingowi” w miejscach publicznych i konfiskować im e-papierosy. Zakaz został ogłoszony przez prezydenta Duterte na konferencji prasowej we wtorek późnym wieczorem.</p>
      <p>Prezydent odpowiadał na pytanie o sprawozdanie ministerstwa zdrowia, potwierdzające pierwszy przypadek uszkodzenia płuc związanego z używaniem e-papierosów na Filipinach. Znany z radykalnych stwierdzeń polityk oświadczył wtedy – „Zakażę tego. Używania i sprowadzania. Wiecie dlaczego? Bo to jest toksyczne, a rząd ma prawo wprowadzać środki, by chronić zdrowie publiczne i interes publiczny”.</p>
      <p>Filipiński przywódca wcześniej zakazał już palenia tytoniu w miejscach publicznych. Teraz na temat e-papierosów dodał „Lepiej z tym skończcie. Każę was aresztować”.</p>
      <p>Tak to już bywa z neofitami. 74-letni Duterte sam był kiedyś palaczem, ale zerwał z nałogiem, gdy wykryto u niego chorobę Buergera, która może wywoływać niedrożność naczyń krwionośnych i wiązana jest z paleniem tytoniu.</p>
      <p>Teraz jednak z zakazem e-papierosów nadąża za „światową modą”. Krytyka takiego palenia przybiera na sile w USA. Indie, które mają jedną z największych populacji dorosłych palaczy pośród krajów świata, zakazały we wrześniu sprzedaży papierosów elektronicznych.</p>
      <p>Papierosy elektroniczne są zakazane już również w Tajlandii, Singapurze i Brazylii. Władze Malezji rozważają wprowadzenie pewnych ograniczeń. Wygląda na to, że do tych azjatyckich krajów dołączą i Filipiny.</p>
      <p>Światowy rynek e-papierosów był w 2018 roku warty 15,7 mld dolarów, a według prognoz do 2023 roku ma urosnąć do 40 mld USD.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/piotr-wozniak-starak-bylby-dumny-jego-dzielo-zostalo-po-raz-kolejny-wyroznione-video/"/>
        <a href="https://nczas.com/2019/11/20/grecja-oglasza-zamkniecie-trzech-najwiekszych-obozow-dla-imigrantow-na-swoich-wyspach-gdzie-trafia-teraz/"/>
        <a href="https://nczas.com/2019/11/20/prawybory-w-po-jak-na-bialorusi-odwazyla-sie-kandydowac-tylko-kidawa-blonska-nikt-poza-mna-sie-nie-zglosil-czyzby/"/>
        <a href="https://nczas.com/2019/11/20/policjanci-przybyli-do-napadu-i-trafili-na-plan-filmowy/"/>
        <a href="https://nczas.com/2019/11/20/sosnierz-z-jachira-i-nowacka-w-parlamentarnym-zespole-ds-rownouprawnienia-osob-lgbt-smiszek-jestem-otwarty/"/>
        <a href="https://nczas.com/2019/11/20/byly-pracownik-brytyjskiego-konsulatu-zatrzymany-w-hongkongu-bylem-torturowany-w-chinach/"/>
        <a href="https://nczas.com/2019/11/20/szok-w-austrii-nic-sie-nie-zmarnuje-wybudowano-mieszkania-w-miejscu-dawnego-obozu-koncentracyjnego/"/>
        <a href="https://nczas.com/2019/11/20/w-szponach-pazernego-panstwa-ceny-alkoholu-i-papierosow-pojda-radykalnie-w-gore-korwin-mikke-ostro-kontruje-video/"/>
        <a href="https://nczas.com/2019/11/20/tylko-u-nas-autor-slepnac-od-swiatel-ostro-atakuje-stanislawa-michalkiewicza-za-sprawe-kasi-publicysta-mocno-odpowiada/"/>
      </related>
    </article>
  </body>
</html>