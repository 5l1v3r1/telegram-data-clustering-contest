<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/kokoskov-bo-vodil-srbsko-reprezentanco"/>
    <meta property="og:site_name" content="Primorske novice"/>
    <meta property="article:published_time" content="2019-11-20T16:22:45+00:00"/>
    <meta property="og:title" content="Kokoškov bo vodil srbsko reprezentanco"/>
    <meta property="og:description" content="Srbski košarkarski strokovnjak Igor Kokoškov, ki je s Slovenijo leta 2017 osvojil naslov evropskega prvaka, je prevzel vodenje srbske članske reprezentance. Ob imenovanju je dejal, da je izjemno počaščen, da so mu v zvezi izkazali zaupanje."/>
  </head>
  <body>
    <article>
      <h1>Kokoškov bo vodil srbsko reprezentanco</h1>
      <address><time datetime="2019-11-20T16:22:45+00:00">20 Nov 2019, 16:22</time> by <a rel="author">STA</a></address>
      <p>
        <b>Srbski košarkarski strokovnjak Igor Kokoškov, ki je s Slovenijo leta 2017 osvojil naslov evropskega prvaka, je prevzel vodenje srbske članske reprezentance. Ob imenovanju je dejal, da je izjemno počaščen, da so mu v zvezi izkazali zaupanje.</b>
      </p>
      <figure>
        <img src="https://static.primorske.si/foto/highres/gnweb/720542_kokosk.jpg"/>
        <figcaption>Igor Kokoškov Foto: Anze Malovrh/STA</figcaption>
      </figure>
      <p><b>BEOGRAD</b> &gt; “Imenovanje za srbskega selektorja moji družini in meni predstavlja veliko čast. Vesel sem, da bom v prihodnosti vodil srbsko košarkarsko reprezentanco. Igralci, s katerimi sem do zdaj delal, vedo, da pri meni uspeh vedno pripade igralcem, odgovornost pa prevzema trener,” je ob imenovanju dejal <b>Igor Kokoškov.</b></p>
      <p>Srbski strokovnjak je dodal, da se ta služba, ker gre za reprezentanco Srbije, ne more primerjati z nobenim športnim izzivom do zdaj. Kokoškov je počaščen, da so mu na zvezi zaupali vodenje reprezentance, ter se zaveda odgovornosti in pričakovanj javnosti, poroča srbska tiskovna agencija Tanjug.</p>
      <p>Sedeminštiridesetletni Kokoškov, pomočnik trenerja Sacramento Kings v severnoameriški ligi NBA, bo reprezentanco najprej vodil v kvalifikacijah za olimpijske igre 2020 v Tokiu.</p>
      <p>Kokoškov je na reprezentančni ravni vodil Slovenijo in Gruzijo. V ligi NBA je leta 2004 postal prvi neameriški pomočnik trenerja, ko je dobil delo v Detroitu. Lansko sezono je vodil ekipo Phoenixa, pri katerem je bil prav tako prvi neameriški glavni trener.</p>
    </article>
  </body>
</html>