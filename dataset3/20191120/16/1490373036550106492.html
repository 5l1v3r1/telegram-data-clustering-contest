<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/olympijske-hry/olympijska-kolekce-tokio-2020-cesky-tym-jiri-prskavec-jiri-kejval_1911201649_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T16:41:00+00:00"/>
    <meta property="og:title" content="Olympijský výbor představil kolekci oblečení pro Tokio. Název země bude česky i japonsky"/>
    <meta property="og:description" content="Olympijský výbor představil hlavní motivy kolekce oblečení a dominovat jí bude bílá barva, ze které vystupuje nápis Česká republika."/>
  </head>
  <body>
    <article>
      <h1>Olympijský výbor představil kolekci oblečení pro Tokio. Název země bude česky i japonsky</h1>
      <address><time datetime="2019-11-20T16:41:00+00:00">20 Nov 2019, 16:41</time> by <a rel="author">Marek Augustin</a></address>
      <p>
        <b>Čeští sportovci na hrách v Tokiu budou vidět. Jestli kvůli výsledkům, na to si počkáme. Olympijský výbor představil hlavní motivy kolekce oblečení a dominovat jí bude bílá barva, ze které vystupuje nápis Česká republika. Na bílých trikách si ho můžete přečíst v angličtině a také japonštině.</b>
      </p>
      <p>„Bílá barva je naše národní barva. Byť vypadá, že je jednoduchá, tak úžasně svítí a dobře poznáte v chumlu našeho sportovce. Chceme, aby byli i naši fanoušci nejen slyšet, ale i dobře vidět,“ vysvětlil Radiožurnálu předseda Českého olympijského výboru Jiří Kejval.</p>
      <figure>
        <audio src="https://www.irozhlas.cz/sites/default/files/audios/7a89e9868d8b72e8a3a685a3720b990b.mp3"/>
        <figcaption>Olympijský výbor představil kolekci oblečení pro hry v Tokiu. Více v reportáži Marka Augustina</figcaption>
      </figure>
      <p>Příští léto by v Tokiu rád zazářil i vodní slalomář Jiří Prskavec. Třetí kajakář posledního olympijského závodu v Riu.</p>
      <p>„Moc se mi to líbí, jsem rád, že je to takhle bílé. Tím, že ostatní výpravy vymýšlí pořád něco nového, tak ta bílá vynikne. Když člověk přijde do olympijské jídelny a koukne jen letmo, tak hned vidí stůl s bílými třiky a hned ví, kam si má sednout,“ řekl s úsměvem Prskavec.</p>
      <p>Je i mezi sportovci design olympijských kolekcí téma? „Asi jen v olympijské vesnici, já nejsem ten, kdo by do toho měl mluvit. Můj styl a cit pro módu je asi na nejhorší úrovni, co může být. Jsem hlavně rád, že díky tomu poznám lidi a že ostatní říkají, jak nám to sluší,“ dodal.</p>
      <p>Na počest Věry Čáslavské a dalších gymnastů, kteří z letních olympijských her získali pro Československo potažmo Českou republiku dohromady téměř 40 procent všech medailí, budou čeští sportovci nostit na tričku v Japonsku, vzadu pod krkem, gymnastické figury. Připomínají vítězné gesto a také písmeno „té“ jako Tokio.</p>
      <figure>
        <iframe data-src="https://twitter.com/olympijskytym/status/1197150304124493824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zivotni-styl/spolecnost/anticka-cise-ateny-nemecko-recko-olympie-olympijske-hry_1911140714_nkr"/>
        <a href="https://www.irozhlas.cz/sport/ostatni-sporty/jezdectvi-olympijske-hry-tokio-kvalifikace-miloslav-prihoda-vsestrannost_1910301106_tat"/>
        <a href="https://www.irozhlas.cz/sport/tenis/roger-federer-olympijske-hry-tokio-2020-tenis_1910141632_mov"/>
        <a href="https://www.irozhlas.cz/sport/olympijske-hry/jachting-karel-lavicky-olympijske-hry-tokio-2020-kvalifikace_1909301650_tat"/>
      </related>
    </article>
  </body>
</html>