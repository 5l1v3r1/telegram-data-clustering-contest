<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829122.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T16:09:00+00:00"/>
    <meta property="og:title" content="فدراسیون به دنبال توافق با برانکو و قطع همکاری با ویلموتس؟"/>
    <meta property="og:description" content="ایلنا نوشت: تیم ملی فوتبال ایران این روزها کارش برای صعود از مرحله پیش مقدماتی جام جهانی 2022 قطر گره خورده و این موضوع برای هواداران فوتبال در تیمی که دیگر دغدغه صعود به جام جهانی نداشت و داعیه حضور در مرحله حذفی این رقابت‌ها داشته اصلاً قابل پذیرش نیست. از همین رو فشارهای وارد شده از سوی افکار عمومی مخاطبان فوتبال و انتقادات صریح کارشناسان و پیشکسوتان فوتبال از اوضاع تیم ملی باعث شده سران فدراسیون فوتبال به فکر راه حل برای این موضوع باشند و خبرهای رسیده حاکی از آن است که دیگر تمایل چندانی به حضور ویلموتس روی نیمکت تیم ملی وجود ندارد و سرمربی بلژیکی به احتمال زیاد به پایان زودهنگام فعالیت در ایران رسیده است."/>
  </head>
  <body>
    <article>
      <h1>فدراسیون به دنبال توافق با برانکو و قطع همکاری با ویلموتس؟</h1>
      <address>
        <time datetime="2019-11-20T16:09:00+00:00">20 Nov 2019, 16:09</time>
      </address>
      <p>مسئولان فدراسیون به دنبال قطع همکاری با ویلموتس و آوردن برانکو ایوانکوویچ است.</p>
      <p>ایلنا نوشت: تیم ملی فوتبال ایران این روزها کارش برای صعود از مرحله پیش مقدماتی جام جهانی 2022 قطر گره خورده و این موضوع برای هواداران فوتبال در تیمی که دیگر دغدغه صعود به جام جهانی نداشت و داعیه حضور در مرحله حذفی این رقابت‌ها داشته اصلاً قابل پذیرش نیست. از همین رو فشارهای وارد شده از سوی افکار عمومی مخاطبان فوتبال و انتقادات صریح کارشناسان و پیشکسوتان فوتبال از اوضاع تیم ملی باعث شده سران فدراسیون فوتبال به فکر راه حل برای این موضوع باشند و خبرهای رسیده حاکی از آن است که دیگر تمایل چندانی به حضور ویلموتس روی نیمکت تیم ملی وجود ندارد و سرمربی بلژیکی به احتمال زیاد به پایان زودهنگام فعالیت در ایران رسیده است.</p>
      <p>در این شرایط شنیده‌ می‌شود نسخه عاجل فدراسیون برای نیمکت تیم ملی در این شرایط حساس که جایی برای ریسک باقی نمانده، کسی است که با فوتبال ایران آشنایی کامل داشته و جو نیمکت تیم ملی را هم به خوبی می‌شناسد.</p>
      <p>برانکو ایوانکوویچ، سرمربی کروات سابق تیم ملی و پرسپولیس که دوران فعالیتش در ایران همواره با موفقیت همراه بوده در حال حاضر نزدیک‌ترین گزینه به نیمکت تیم ملی برای جانشینی ویلموتس است و فدراسیون نشین‌ها در نظر دارند تا او را به ایران بازگردانده و به عنوان سرمربی جدید تیم ایران برگزینند.</p>
      <p>در این راه البته چند مشکل جدی وجود دارد. موضوع اول پرداخت دستمزد ویلموتس و فسخ قرارداد اوست. سرمربی بلژیکی تا این لحظه حدود یک میلیون یورو دریافت کرده که جلوتر از ماه‌های فعالیت او در ایران است و مقداری از قراردادش را پیش از موعد دریافت کرده و مسئولان فدراسیون در تلاش هستند تا او را راضی کنند که با همین مبلغ دریافتی راضی به فسخ قرارداد شود و مطالبه بیشتری نداشته باشد و در این صورت امکان جذب برانکو هموار خواهد شد.</p>
      <p>مورد دیگر اختلافات جدی برانکو با مسئولان فدراسیون در سال‌های اخیر است. برانکو با محمدرضا ساکت و مهدی تاج اختلافی کهنه دارد که باعث شده چند بار در سال‌های اخیر مواضعی به شکل غیر مستقیم علیه هم بگیرند که این موضوع همکاری را سخت می‌کند ولی شرایط حساس تیم ملی و احتمال زیاد حذف شدن از مرحله پیش مقدماتی جام جهانی به شدت به موقعیت سران فدراسیون ضربه خواهد زد و صندلی آنها به همین خاطر در خطر است و طبیعتاً اولویت‌شان هم حفظ موقعیت کنونی است تا اینکه به دنبال دامن زدن به اختلافات قدیمی باشند.</p>
      <p>مشکل بعدی هم حساسیت‌های ایجاد شده در 3-4 فصل اخیر حضور برانکو روی نیمکت پرسپولیس است که او را وارد چالش جدی با هواداران استقلال و حتی چند تیم دیگر کرده است و اختلافات دامنه دار برانکو با کی‌روش و متهم شدن وی از سوی سرمربی پرتغالی برای چشم‌داشتن به جایگاه او در صورتی که چند ماه پس از خروجش از ایران به وقوع بپیوندد به نوعی تایید کننده حواشی آن زمان خواهد بود و بعید نیست عده زیادی از فوتبال‌دوستان ایرانی به همین خاطر علیه سرمربی کروات موضع گرفته و فدراسیون نشین‌ها هم بیش از پیش به رنگی بودن متهم شوند.</p>
      <p>با تمامی این تفاسیر  به نظر می‌رسد در صورتی که تصمیم قطع همکاری با ویلموتس جدی باشد و عملی شود، در حال حاضر گزینه‌ای بهتر از برانکو میان مربیان خارجی برای جانشینی او وجود ندارد چرا که آوردن سرمربی جدید که با فضای فوتبال ایران و بازیکنان آشنایی ندارد در این مقطع حساس که تیم ملی نیاز به 4 برد پیاپی برای صعود دارد ریسک خیلی بزرگی است و از همین رو جذب برانکو معقول‌ترین کار ممکن به نظر می‌رسد.</p>
      <p>شایان ذکر است که هنوز مذاکره مستقیمی با برانکو صورت نگرفته و مطرح شدن نام او برای نیمکت تیم ملی ایران در حد صحبت‌‌های مسئولان فدراسیون است و تا زمانی که مشکل قطع همکاری با ویلموتس حل نشود کسی برای جذب برانکو پیش قدم نخواهد شد.</p>
      <p>با این وجود برانکو هم اخیراً پیشنهاد خوبی از لیگ امارات داشته که آن را رد کرده و به نظر می‌رسد او هم از شایعه جدی بازگشت به ایران استقبال کرده و منتظر پیشنهاد رسمی است و به همین خاطر به سایر پیشنهاداتش فعلاً جواب منفی می‌دهد.</p>
      <p>از سوی دیگر شایعاتی مطرح شده که برانکو برای آمدن به ایران شرط دریافت مطالباتش از پرسپولیس را مطرح کرده که این موضوع به هیچ وجه صحت ندارد و طلبش از سرخپوشان پرونده‌ای جداگانه است که آن را به طور مجزا پیگیری می‌کند و ارتباطی با مذاکرات آینده با فدراسیون فوتبال ندارد.</p>
    </article>
  </body>
</html>