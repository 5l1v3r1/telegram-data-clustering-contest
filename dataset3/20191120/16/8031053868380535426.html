<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b7%cf%84%cf%83%ce%bf%cf%84%ce%ac%ce%ba%ce%b7%cf%82-%cf%83%cf%84%ce%bf%ce%af%cf%87%ce%b7%ce%bc%ce%b1-%ce%b7-%ce%b5%cf%80%ce%b9%cf%83%cf%84%cf%81%ce%bf%cf%86%ce%ae-%cf%8c%cf%83%cf%89%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T16:26:18+00:00"/>
    <meta property="og:title" content="Μητσοτάκης: Στοίχημα η επιστροφή όσων έφυγαν στα χρόνια της κρίσης"/>
    <meta property="og:description" content="«Δεν μπορούμε να βλέπουμε τα προβλήματα της νέας γενιάς με τους φακούς της δικιάς μας νιότης» ανέφερε ο κ. Μητσοτάκης απευθυνόμενος σε εκδήλωση για τη νεολαία."/>
  </head>
  <body>
    <article>
      <h1>Μητσοτάκης: Στοίχημα η επιστροφή όσων έφυγαν στα χρόνια της κρίσης</h1>
      <address>
        <time datetime="2019-11-20T16:26:18+00:00">20 Nov 2019, 16:26</time>
      </address>
      <p>
        <b>«Δεν μπορούμε να βλέπουμε τα προβλήματα της νέας γενιάς με τους φακούς της δικιάς μας νιότης» ανέφερε ο κ. Μητσοτάκης απευθυνόμενος σε εκδήλωση για τη νεολαία.</b>
      </p>
      <p>Το τρίπτυχο της προστασίας του περιβάλλοντος, της αντιμετώπισης των ανισοτήτων και της γεφύρωσης του χάσματος των ψηφιακών δεξιοτήτων, έθεσε από το Ζάγκρεμπ ως βασικές προκλήσεις για τη νέα γενιά ο πρωθυπουργός Κυριάκος Μητσοτάκης.</p>
      <p>Μιλώντας ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική, που πραγματοποιείται στο πλαίσιο του συνεδρίου του ΕΛΚ στην κροατική πρωτεύουσα, ο κ. Μητσοτάκης διαμήνυσε πως το στοίχημα είναι να επιστρέψουν όσοι έφυγαν τα χρόνια της κρίσης και πώς να προσφέρουμε ευκαιρίες στις νέες γενιές.</p>
      <p>«Η ανάπτυξη θα έρθει μέσα από ανθρώπους με ικανότητες που είναι στο εξωτερικό και θα επιστρέψουν στη χώρα αν δημιουργηθούν οι κατάλληλες συνθήκες» τόνισε. Σε αυτό το πλαίσιο, ο πρωθυπουργός Κυριάκος Μητσοτάκης έδωσε έμφαση στη δημιουργία ενός περιβάλλοντος ανάπτυξης, με την προσέλκυση νέων επενδύσεων. «Το κύριο ζήτημα είναι η δημιουργία νέων θέσεων εργασίας για την αντιμετώπιση της ανεργίας» επισήμανε χαρακτηριστικά. «Θα πρέπει να κατανοήσουμε ποια είναι τα ενδιαφέροντα της νέας γενιάς και οι προτεραιότητες της. Δεν μπορούμε να βλέπουμε τα προβλήματα της νέας γενιάς με τους φακούς της δικιάς μας νιότης», σημείωσε ο κ. Μητσοτάκης.</p>
      <p>Εξίσου σημαντική πρόκληση για τη νέα γενιά είπε πως είναι η αντιμετώπιση των ανισοτήτων. Προσέθεσε πως «αν εμείς ως κεντροδεξιά κόμματα δεν δίνουμε απαντήσεις σε αυτές τις προκλήσεις τότε δίνουμε χώρο στους λαϊκιστές».</p>
      <p>Ο Κυριάκος Μητσοτάκης ανέδειξε παράλληλα ως βασική πρόκληση τη γεφύρωση του ψηφιακού χάσματος και έδωσε έμφαση στην εκπαίδευση.</p>
      <figure>
        <img src="https://www.pentapostagma.gr/wp-content/uploads/2019/11/mitsotakis-elk2-768x512.jpg"/>
      </figure>
      <h3>Η Ελλάδα θα γίνει πρωτοπόρος στην αντιμετώπιση της κλιματικής αλλαγής</h3>
      <p>Επίσης, αναφερόμενος στην κλιματική αλλαγή, ο κ. Μητσοτάκης αναφέρθηκε στις προτεραιότητες που έχει θέσει η ελληνική κυβέρνηση, όπως η απολιγνιτοποίηση. «Η Ελλάδα είναι αποφασισμένη να γίνει πρωτοπόρος στην αντιμετώπιση της κλιματικής αλλαγής», σημείωσε ο πρωθυπουργός Κυριάκος Μητσοτάκης μιλώντας λίγο αργότερα σε εκδήλωση με νέους ευρωβουλευτές του ΕΛΚ. Επισήμανε πως η κλιματική αλλαγή και οι ανισότητες εξαιτίας του κύματος παγκοσμιοποίησης αποτελούν σήμερα κυρίαρχο θέμα αναζήτησης των νέων ανθρώπων. «Δεν μπορούμε να καταλάβουμε την οπτική της νέας γενιάς από τη σκοπιά της δικής μας», σημείωσε χαρακτηριστικά.</p>
      <p>Καταληκτικά, ο κ. Μητσοτάκης ανέδειξε ως κύρια πρόκληση σε ευρωπαϊκό επίπεδο τη βιώσιμη ανάπτυξη. «Πρέπει να διατηρηθεί η ανάπτυξη» υπογράμμισε.</p>
      <figure>
        <img src="https://www.pentapostagma.gr/wp-content/uploads/2019/11/mitsotakis-elk-768x512.jpg"/>
      </figure>
    </article>
  </body>
</html>