<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/tanara-mamica-insarcinata-sfasiata-caini-padure-franta-326490.html"/>
    <meta property="og:site_name" content="Observator"/>
    <meta property="article:published_time" content="2019-11-20T16:06:00+00:00"/>
    <meta property="og:title" content="Tânără mamă, însărcinată în 6 luni, sfâșiată de câini într-o pădure din Franța"/>
    <meta property="og:description" content="O tânără mamă, însărcinată în șase luni, a murit sfâșiată de câini, într-o pădure din nord-estul Parisului. Elisa Pilarski își plimba propriii patrupezi atunci când ar fi fost atacată violent de o haită de vânătoare."/>
  </head>
  <body>
    <article>
      <h1>Tânără mamă, însărcinată în 6 luni, sfâșiată de câini într-o pădure din Franța</h1>
      <address><time datetime="2019-11-20T16:06:00+00:00">20 Nov 2019, 16:06</time> by <a rel="author">Daniel Murărescu</a></address>
      <p>
        <b>
          <b>O tânără mamă, însărcinată în șase luni, a murit sfâșiată de câini, într-o pădure din nord-estul Parisului. Elisa Pilarski își plimba propriii patrupezi atunci când ar fi fost atacată violent de o haită de vânătoare.</b>
        </b>
      </p>
      <p>Elisa, în vârstă de 29 de ani, a fost găsită moartă sâmbătă seara, cu mușcături pe mâini, picioare, torace și cap, a anunțat procurorul care investighează cazul.</p>
      <p>Anchetatorii încă încearcă să înțeleagă ce s-a întâmplat de fapt la momentul morții, peste 90 de câini fiind testați pentru a se stabili dacă au participat la atac și, daca da, cine sunt stăpânii.</p>
      <p>Potrivit <a href="https://www.bbc.com/news/world-europe-50483602">BBC</a>, Elisa Pilarski se plimba cu câinii ei atunci când s-a produs tragedia, în pădurea Retz, aflată de aproximativ 80 de kilometri nord-est de capitala Franței.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326490%2F1574258510edf23678.jpg&amp;w=800"/>
        <figcaption>
          <a href="https://observator.tv/galerie/tanara-mamica-insarcinata-sfasiata-caini-padure-franta-id326490-play384282.html">
            <b>Vezi 4 imagini în Galerie</b>
          </a>
        </figcaption>
      </figure>
      <h3>Ce s-a întâmplat, de fapt, în pădure?</h3>
      <p>La un moment dat, în timpul plimbării, femeia și-a sunat speriată partenerul de viață, Christophe, pentru a-i spune că se teme că o haită de câini este pe punctul de o a ataca. Bărbatul a plecat imediat pe urmele ei, însă nu a mai putut evita nenorocirea. Atunci când a găsit-o, femeia zăcea într-o baltă de sânge, după ce suferise o hemoragie masivă în urma mușcăturilor.</p>
      <p><i>"Am căutat-o, am văzut mașina ei... Am mers spre o râpă, dar aproximativ 30 de câini și-au făcut apariția așa că am plecat"</i>, a mărturisit el, potrivi BFMTV. Bărbatul a precizat că Elisa era plină de mușcături și cu hainele rupte, având abdomenul descoperit.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326490%2F1574258540daf23e20.jpg&amp;w=800"/>
        <figcaption>
          <a href="https://observator.tv/galerie/tanara-mamica-insarcinata-sfasiata-caini-padure-franta-id326490-play384282.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Poliția a fost anunțată imediat și s-a deplasat la fața locului, pentru a deschide o investigație. Din primele informații, se pare că haita de câini era la vânătoare de căprioare, atunci când a atacat-o pe tânăra mămică.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326490%2F157425862966ddaac8.jpg&amp;w=800"/>
        <figcaption>
          <a href="https://observator.tv/galerie/tanara-mamica-insarcinata-sfasiata-caini-padure-franta-id326490-play384282.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Cazul a fost intens mediatizat în Franța. Actrița Brigitte Bardot, cunoscută drept o iubitoare a animalelor, a cerut autorităților să suspende autorizațiile de vânătoare pentru acest sezon. Cu toate acestea, Asociația vânătorilor din Franța a insistat că nu există probe conform căror câinii de vânătoare ar fi fost implicați în moartea femeii.</p>
      <p>Pădurea Retz se întinde pe mai mult de 13.000 de hectare și este un cunoscut loc de vânătoare pentru cerbi, căprioare sau vulpi.</p>
    </article>
  </body>
</html>