<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejovy-utocnik-rolinek-nasleduje-dalsi-velke-hvezdy-do-vrchlabi/1823335?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T16:03:00+00:00"/>
    <meta property="og:title" content="Hokejový útočník Rolinek následuje další velké hvězdy do Vrchlabí"/>
    <meta property="og:description" content="Vrchlabí - Kapitán mistrů světa z roku 2010 Tomáš Rolinek pokračuje v hokejové kariéře. Devětatřicetiletý útočník, jenž zkraje nové sezony ukončil angažmá v extraligových Pardubicích, se dohodl na spolupráci s druholigovým Vrchlabím. Za tým Stadionu odehraje zbytek ročníku a nastoupit by měl již v sobotu proti Bílině. Klub potvrdil jeho příchod na svém webu."/>
  </head>
  <body>
    <article>
      <h1>Hokejový útočník Rolinek následuje další velké hvězdy do Vrchlabí</h1>
      <address><time datetime="2019-11-20T16:03:00+00:00">20 Nov 2019, 16:03</time> by <a rel="author" href="http://www.ctk.cz/" target="_blank">ČTK</a></address>
      <p>Vrchlabí - Kapitán mistrů světa z roku 2010 Tomáš Rolinek pokračuje v hokejové kariéře. Devětatřicetiletý útočník, jenž zkraje nové sezony ukončil angažmá v extraligových Pardubicích, se dohodl na spolupráci s druholigovým Vrchlabím. Za tým Stadionu odehraje zbytek ročníku a nastoupit by měl již v sobotu proti Bílině. Klub potvrdil jeho příchod na svém webu.</p>
      <p>Vrchlabí jasně vládne ve třetí nejvyšší domácí soutěži skupině Sever a v 16 zápasech ztratilo jen čtyři body. Mezi klíčové postavy patří nedávný Rolinkův spoluhráč z Pardubic Petr Sýkora, který dal v 15 zápasech 16 branek, nebo Jaroslav Bednář a Jan Hlaváč. Součástí obrany je Jiří Vašíček.</p>
      <p>"Náš tým momentálně jede na vítězné vlně a teoreticky jsme nepotřebovali další posílení, ale pokud se objeví taková osobnost, jakou Tomáš Rolinek bezpochyby je, nešlo vzhledem k našim ambicím odolat. Za rozhodnutí Tomáše pokračovat jsem strašně rád, je to výjimečný bojovník a hokejista, který bude platný zejména ve finálové části soutěže," uvedl sportovní manažer klubu Jiří Jakubec.</p>
      <p>V Pardubicích skončil Rolinek na vlastní žádost v první polovině října. Ve Vrchlabí absolvoval pár tréninků a o nejbližší budoucnosti měl rázem jasno. "Dohoda s Rolasem, jak to u takových osobností bývá, byla rychlá a snadná. Tímto náš tým dostává zase jiný rozměr a síla týmu je obrovská. Navíc funguje i chemie v kabině, což je na ledě znát. Myslím, že se máme letos ještě na co těšit," doplnil Jakubec.</p>
      <p>Za Pardubice odehrál Rolinek 565 utkání. V roce 2005 s nimi vybojoval titul. Vedle toho hrál extraligu také za Spartu, Liberec a Litvínov. Okusil také Kontinentální ligu v barvách Magnitogorsku a Ufy. Ze světových šampionátů má kompletní sbírku medailí.</p>
    </article>
  </body>
</html>