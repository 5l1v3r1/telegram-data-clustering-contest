<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462057/%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80-%E0%A6%95%E0%A6%B2%E0%A7%8D%E0%A6%AF%E0%A6%BE%E0%A6%A3%E0%A7%87-%E0%A6%95%E0%A6%BE%E0%A6%9C-%E0%A6%95%E0%A6%B0%E0%A7%87-%E0%A6%AF%E0%A6%BE%E0%A6%AC%E0%A7%87-%E0%A6%B8%E0%A6%B0%E0%A6%95%E0%A6%BE%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T16:09:00+00:00"/>
    <meta property="og:title" content="প্রবাসী কল্যাণে কাজ করে যাবে সরকার ॥ আবুধাবিতে পররাষ্ট্রমন্ত্রী"/>
    <meta property="og:description" content="অনলাইন ডেস্ক ॥ প্রবাসীদের কল্যাণে ভবিষ্যতেও সরকার কাজ করে যাবে বলে অভিমত দিয়েছেন পররাষ্ট্রমন্ত্রী এ কে আবদুল মোমেন। স্থানীয় সময় সোমবার বিকেলে সংযুক্ত আরব আমিরাতের রাজধানী আবুধাবিতে বাংলাদেশ দূতাবাসে প্রবাসীদের ভোটার তালিকায় অন্তর্ভুক্তি ও স্মার্ট জাতীয় পরিচয়পত্র প্রদান কার্যক্রমের উদ্বোধনী অনুষ্ঠানে একথা বলেন তিনি। পররাষ্ট্রমন্ত্রী বলেন, “প্রবাসীরা ..."/>
  </head>
  <body>
    <article>
      <h1>প্রবাসী কল্যাণে কাজ করে যাবে সরকার ॥ আবুধাবিতে পররাষ্ট্রমন্ত্রী</h1>
      <address>
        <time datetime="2019-11-20T16:09:00+00:00">20 Nov 2019, 16:09</time>
      </address>
      <figure>
        <img src="http://www.dailyjanakantha.com/files/201911/1574269732_45.jpg"/>
      </figure>
      <p>অনলাইন ডেস্ক ॥ প্রবাসীদের কল্যাণে ভবিষ্যতেও সরকার কাজ করে যাবে বলে অভিমত দিয়েছেন পররাষ্ট্রমন্ত্রী এ কে আবদুল মোমেন।</p>
      <p>স্থানীয় সময় সোমবার বিকেলে সংযুক্ত আরব আমিরাতের রাজধানী আবুধাবিতে বাংলাদেশ দূতাবাসে প্রবাসীদের ভোটার তালিকায় অন্তর্ভুক্তি ও স্মার্ট জাতীয় পরিচয়পত্র প্রদান কার্যক্রমের উদ্বোধনী অনুষ্ঠানে একথা বলেন তিনি।</p>
      <p>পররাষ্ট্রমন্ত্রী বলেন, “প্রবাসীরা মুক্তিযুদ্ধসহ গণতন্ত্র রক্ষার আন্দোলন সংগ্রামে দেশের জন্য অবদান রেখেছেন। বর্তমান প্রবাসবান্ধব সরকার আগামীতেও প্রবাসীদের কল্যাণে কাজ করবে।”</p>
      <p>মন্ত্রী জানান, প্রবাসীরা এখন জাতীয় পরিচয়পত্র বিদেশে ঘরে বসেই পাবেন। এ কার্যক্রমের মাধ্যমে প্রবাসীদের দীর্ঘদিনের আশা-আকাঙ্ক্ষার প্রতিফলন ঘটলো।</p>
      <p>দুবাই কনসুলেটের কনসাল জেনারেল ইকবাল হোসেন খানের সঞ্চালনায় অনুষ্ঠানে সভাপতিত্ব করেন সংযুক্ত আরব আমিরাতে বাংলাদেশের রাষ্ট্রদূত মোহাম্মদ ইমরান।</p>
      <p>অনুষ্ঠানে জাতীয় পরিচয়পত্র (এনআইডি) মহাপরিচালক মোহাম্মদ সাইদুল ইসলাম জানান, এখন থেকে অনলাইনে বসে নিজেই জাতীয় পরিচয়পত্রের জন্য আবেদন করা যাবে।</p>
      <p>উদ্বোধনী অনুষ্ঠানে কয়েকজন প্রবাসীর হাতে তুলে দেওয়া হয় জাতীয় স্মার্ট পরিচয়পত্র।</p>
      <p>অন্যান্যের মধ্যে বক্তব্য দেন মাহতাবুর রহমান নাসের, বঙ্গবন্ধু পরিষদ কেন্দ্রীয় কমিটি আবুধাবির সভাপতি ইফতেখার হোসেন বাবুল ও বাংলাদেশ সমিতি ইউএই এর সভাপতি মোয়াজ্জেম হোসেন।</p>
    </article>
  </body>
</html>