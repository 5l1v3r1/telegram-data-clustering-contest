<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200877/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T16:37:00+00:00"/>
    <meta property="og:title" content="#לאהתלוננתי במספרים"/>
    <meta property="og:description" content="כך על פי נתוני הלמ&quot;ס, שפורסמו לקראת יום המאבק באלימות נגד נשים | עוד עולה מהנתונים כי 11.8% מכלל הנשים בנות 20 ומעלה נפגעו מעבירות מסוגים שונים וכי 79.2% מאלו שנפגעו מעבירת מין לא פנו למשטרה"/>
  </head>
  <body>
    <article>
      <h6 class="kicker">אלימות נגד נשים</h6>
      <h1>#לאהתלוננתי במספרים</h1>
      <h2>95.4% מהנשים שסבלו מהטרדה מינית לא דיווחו על כך למשטרה. <br/>כך על פי נתוני הלמ"ס, שפורסמו לקראת יום המאבק באלימות נגד נשים | עוד עולה מהנתונים כי 11.8% מכלל הנשים בנות 20 ומעלה נפגעו מעבירות מסוגים שונים וכי 79.2% מאלו שנפגעו מעבירת מין לא פנו למשטרה</h2>
      <address><time datetime="2019-11-20T16:37:00+00:00">20 Nov 2019, 16:37</time> by <a rel="author">טל כרמון</a></address>
      <p>כ-336 אלף נשים – 11.8% מכלל הנשים בנות 20 ומעלה – נפגעו מעבירות מסוגים שונים, כך על פי סקר שפרסמה היום  (רביעי) הלשכה המרכזית לסטטיסטיקה לקראת יום המאבק באלימות נגד נשים שיצוין ביום שני הקרוב. עוד עולה מנתונים כי 95.4%  מהנשים שסבלו מהטרדות מיניות לא דיווחו על כך למשטרה.</p>
      <p>לפי הסקר כ-140 אלף נשים (4.9% מכלל הנשים בנות 20 ומעלה) נפגעו מהטרדה מינית. מתוכן כ-86 אלף נשים בנות 34-20 (9.6% מכלל הנשים בגילאים אלה). כ-15 אלף נשים נפגעו מעבירת מין כגון מעשה מגונה, ניסיון לאונס או אונס (0.5% מכלל הנשים בנות 20 ומעלה).</p>
      <p>כ-37 אלף נשים דיווחו כי ההטרדה המינית בוצעה במקום העבודה (26.4% מכלל המוטרדות מינית בשנה האחרונה). מתוכן כ-13 אלף נשים ( 9.4% מכלל המוטרדות מינית ו-35.8% מקרב המוטרדות בעבודה) דיווחו כי הפוגע היה הממונה עליהן.</p>
      <p>מנתוני הסקר עולה כי מרבית הנפגעות מהטרדה מינית והנפגעות מעבירת מין (95.4% ו-79.2%, בהתאמה) לא דיווחו על כך למשטרה. בעבירת מין סיבת אי-הדיווח השכיחה היא הנפגעת התביישה לדבר על כך ובהטרדה מינית הסיבה השכיחה לאי-הדיווח היא הנפגעת לא רצתה להטריח את המשטרה במקרה פעוט ערך.</p>
      <p>כ-68 אלף נשים (2.4% מכלל הנשים בנות 20 ומעלה) נפגעו מאלימות או מאיום באלימות. 66.1% מהנשים בנות 20 ומעלה שנפגעו מאלימות או מאיום באלימות דיווחו כי התוקף היה בן משפחה.</p>
      <p>על פי נתוני הלמ"ס, נשים מדווחות למשטרה על אלימות כנגדן יותר מגברים: 51.7% לעומת 40.2%, בהתאמה. עם זאת, נשים מרגישות פחות בטוחות ללכת לבד באזור מגוריהן בשעות החשכה לעומת גברים. 77.7% מהנשים חשות ביטחון לעומת 91.2% מהגברים. בדיקת התפלגות הגילים נמצא כי תחושת הביטחון נמוכה יותר אצל נשים מאשר אצל הגברים בכל קבוצות הגיל.​</p>
      <p>בשנת 2018, כ-336 אלף נשים בנות 20 ומעלה נפגעו מעבירות שונות (11.8% מכלל הנשים). בשנה זו, העבירות הנפוצות ביותר מבין העבירות שנחקרו בקרב הנשים היו: הטרדה מינית (4.9%), עבירה מקוונת (3.4%), גנבה (3.3%), אלימות או איום באלימות (2.4%), ועבירת מין (0.5%).</p>
      <p>בשנת 2018 נפגעו 4.9% מהנשים ו-0.5%  מהגברים מהטרדה מינית. מעבירות מין נפגעו 0.5% מהנשים ובסך הכל 0.3% מסך האוכלוסייה מעל גיל 20. שיעור הגברים שנפגע מעבירות מין אינו ניתן לפרסום עקב מיעוט מקרים וטעות דגימה גדולה מדי.</p>
      <h3>היפגעות של נשים מהטרדה מינית ומעבירות מין</h3>
      <p>בכל סוגי העבירות שיעור ההיפגעות גבוה יותר בקרב הנשים הצעירות בנות 34-20. מממצאי הסקר עולה כי מרבית הנפגעות מהטרדה מינית הן צעירות בנות 34-20 (9.6% מאוכלוסיית הנשים בקטגוריית גיל זו), יותר מפי 3 מנשים בנות 35 ומעלה (2.7%). התפלגות הנפגעות מעבירות מין לפי גיל אינה ניתנת לפרסום עקב טעות דגימה גדולה מדי.</p>
      <p>בעבירת מין הסיבה השכיחה לאי-הדיווח למשטרה היא הנפגעת התביישה לדבר על כך (46.8%) ובעבירת הטרדה מינית – הנפגעת לא רצתה להטריח את המשטרה במקרה פעוט ערך (23.1%). חלק מסיבות אי-הדיווח למשטרה אינן מוצגות עקב מיעוט מקרים וטעות דגימה גדולה מדי.</p>
      <h3>היפגעות של נשים מאלימות או איום באלימות</h3>
      <p>ככלל נשים נפגעות פחות מגברים מעבירת אלימות או איום באלימות: כ-123 אלף גברים (4.5% מכלל הגברים בני 20 ומעלה) וכ-68 אלף נשים (2.4% מכלל הנשים בנות 20 ומעלה) בשנת 2018.</p>
      <p>בקרב שני המינים, שיעור הנפגעים בקרב צעירים בני 34-20 גבוה יותר מהשיעור בקרב בני 35 ומעלה. שיעורן של בנות 34-20 שנפגעו מעבירת אלימות או מאיום באלימות קטן לעומת גברים בני אותו גיל (2.9% לעומת 5.1%, בהתאמה).</p>
      <h3>אלימות במשפחה</h3>
      <p>ככלל שיעור הדיווח למשטרה על עבירת אלימות או איום באלימות אינו גבוה, ובשנת 2018 פחות ממחצית (44.3%) מנפגעי העבירה דיווחו על היפגעותם למשטרה. בבחינת שיעור הדיווח לפי מין נמצא כי שיעור הדיווח של נשים על עבירת אלימות או איום באלימות גבוה יותר משיעור הגברים – 51.7% לעומת 40.2%, בהתאמה.</p>
      <p>בשנת 2018 נמצא כי 13.6 אלף איש (7.1% מנפגעי האלימות או האיום באלימות) הותקפו על ידי בן משפחה – בן זוג, בן זוג לשעבר, הורה או קרוב משפחה אחר.</p>
      <p>שיעור הנשים שנפגעות מאלימות במשפחה גבוה יותר משיעור הגברים – 66.1% לעומת 33.9%, בהתאמה.</p>
    </article>
  </body>
</html>