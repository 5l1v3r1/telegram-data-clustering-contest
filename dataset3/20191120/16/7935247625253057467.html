<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/zaferkazandik-215711h.htm"/>
    <meta property="og:site_name" content="OLAY"/>
    <meta property="article:published_time" content="2019-11-20T16:24:00+00:00"/>
    <meta property="og:title" content="'Zafer kazandık'"/>
    <meta property="og:description" content="İran Cumhurbaşkanı Ruhani, ülkede günlerdir devam eden gösterilerle ilgili olarak 'İran halkı bir kez daha tarihi bir testi başarıyla geçti' dedi."/>
  </head>
  <body>
    <article>
      <h1>'Zafer kazandık'</h1>
      <h2>İran Cumhurbaşkanı Ruhani, ülkede günlerdir devam eden gösterilerle ilgili olarak 'İran halkı bir kez daha tarihi bir testi başarıyla geçti' dedi.</h2>
      <address>
        <time datetime="2019-11-20T16:24:00+00:00">20 Nov 2019, 16:24</time>
      </address>
      <p>Uluslararası Af Örgütü, ise İran'da benzin fiyatlarına gelen zammın ardından patlak veren protestolarda 106 kişinin öldürüldüğünü açıkladı. </p>
      <p>İran'da geçen hafta benzine yapılan zamdan sonra başlayan eylemlerle ilgili konuşan İran Cumhurbaşkanı Hasan Ruhani, geniş çaplı gösterilerin bastırıldığını açıkladı.</p>
      <p>İran devlet medyasına konuşan Ruhani, “İran halkı bir kez daha tarihi bir testi başarıyla geçmiş ve ülke yönetimiyle ilgili şikayetleri olsa bile düşmanların bu durumdan faydalanmasına izin vermeyeceğini göstermiştir. Kendiliğinden gelişen (hükümet yanlısı) gösteriler İran halkının gücünün en büyük işaretidir” ifadelerini kullandı.</p>
      <p>
        <b>Düşmanı püskürttük</b>
      </p>
      <p>İran'ın ruhani lideri Ayetullah Ali Hamaney askeri ve siyasi savaşta düşmanı pübkürttüklerini belirtti. Hamaney, “Güvenlik savaşında düşmanı geri püskürttük. Son olaylar bir halk hareketi değil, güvenlik konusuydu” ifadelerini kullandı.</p>
      <p>
        <b>9 DEĞİL 106 KİŞİ ÖLDÜ</b>
      </p>
      <p>Öte yandan ülkede günlerdir devam eden gösterilrde, Uluslararası Af Örgütü'nün rakamlarına göre 106 gösterici hayatını kaybetti.</p>
      <p>Örgütün Twitter hesabından yapılan açıklamada polisin 21 kentte göstericilerin üzerine ateş açarak onlarca kişinin ölümüne neden olduğu ifade edildi. Açıklamada, İran güvenlik güçlerinin göstericilere uyguladığı şiddetin çok sayıda video kaydı ve tanık ifadeleriyle kanıtlandığı belirtildi. İran medyasında ise cuma günü başlayan gösterilerde bugüne dek toplam dokuz kişinin yaşamını yitirdiği bilgisi paylaşıldı. </p>
      <p>İran yönetimi, benzin fiyatlarına yapılan en az yüzde 50'lik zammın ardından başlayan ve hızla politik bir kimlik kazanan gösterilerle ilgili ABD, İsrail ve Suudi Arabistan'ı suçlamış ve ‘haydutlar' olarak tanımladığı göstericilerin sürgündeki İranlılar ve ‘yabancı düşmanlarla' bağlantılı olduğunu savunmuştu.</p>
    </article>
  </body>
</html>