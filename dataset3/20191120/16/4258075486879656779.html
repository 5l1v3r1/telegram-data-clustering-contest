<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/two-elderly-men-rape-50-year-old-woman-who-facing-social-ostracism-dgtl-1.1073139"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T16:25:44+00:00"/>
    <meta property="og:title" content="একঘরে করার ফতোয়া থেকে ‘মুক্তি’ দিতে মহিলাকে ধর্ষণ দুই বৃদ্ধের!"/>
    <meta property="og:description" content="সেই ফতোয়া থেকে ‘মুক্তি’ দেওয়ার জন্য মহিলাকে ব্ল্যাকমেল করে ধর্ষণ করল ৬৫ বছরের দুই ব্যক্তি।"/>
  </head>
  <body>
    <article>
      <h1>একঘরে করার ফতোয়া থেকে ‘মুক্তি’ দিতে মহিলাকে ধর্ষণ দুই বৃদ্ধের!</h1>
      <address><time datetime="2019-11-20T16:25:44+00:00">20 Nov 2019, 16:25</time> by <a rel="author">সংবাদ সংস্থা</a></address>
      <p>ছেলে ভিনজাতের মেয়েকে বিয়ের করায় সামাজিক ভাবে তাঁকে এক ঘরে করা হয়েছিল আগেই। সেই ফতোয়া থেকে ‘মুক্তি’ দেওয়ার জন্য মহিলাকে ব্ল্যাকমেল করে ধর্ষণ করল ৬৫ বছরের দুই ব্যক্তি। গুজরাতের বনাসকণ্ঠ জেলার থারা শহরে এই ঘটনা ঘটেছে বলে মঙ্গলবার জানিয়েছে পুলিশ।</p>
      <p>নির্যাতিতা ওই মহিলার বয়স ৫০ বছর। তিনি ও অভিযুক্ত দুই ব্যক্তি ছুতোর সম্প্রদায়ের। কয়েক মাস আগে নির্যাতিতার ছেলে অন্য জাতের মেয়েকে বিয়ে করেছিল। তার পর থেকেই তাঁদেরকে একঘরে করে দেয় এলাকার মাতব্বররা। সেই ফতোয়া তুলে নেওয়ার কথা বলেই ওই মহিলাকে ধর্ষণ করা হয়েছে বলে পুলিশ জানিয়েছে।</p>
      <p>থারা থানার সাব ইনস্পেক্টর এম বি দেবদা জানিয়েছেন, ‘‘নির্যাতিতা আমাদের কাছে একটি অডিয়ো ক্লিপ দিয়েছে। সেখানে শোনা যাচ্ছে, অভিযুক্তরা ওই মহিলাকে ব্ল্যাকমেল করেছে। বলেছে, তাদেরকে যৌনতা দিয়ে সন্তুষ্ট করলে তবেই ওই পরিবারকে আবার সমাজে ফিরিয়ে নেওয়া হবে।’’ অভিযুক্ত ওই দুই ব্যক্তির নাম রাঞ্চোরভাই সুতার ও বিজলভাই সুতার। তাদের দু’জনেরই বয়স ৬৫ বছর।</p>
      <p>ব্ল্যাকমেল ও ধর্ষণের অভিযোগে ওই দুই ব্যক্তির বিরুদ্ধে এফআইআর দায়ের করা হয়েছে। ঘটনার তদন্তও করা হচ্ছে। তবে ওই দু’জন পলাতক বলে জানিয়েছে পুলিশ। </p>
      <p>
        <b>আরও পড়ুন:</b>
        <b>
          <a href="https://www.anandabazar.com/national/viral-kerala-mla-requesting-people-to-greet-him-with-books-instead-of-flowers-dgtl-1.1073114">ফুলের বদলে বই চাইলেন বিধায়ক, কেন জানেন?</a>
        </b>
      </p>
      <p>
        <b>আরও পড়ুন:</b>
        <b>
          <a href="https://www.anandabazar.com/national/viral-mtv-india-seeks-support-to-make-biriyani-as-an-emoticon-dgtl-1.1073094">বিরিয়ানির ইমোটিকন চাই, দাবিতে উত্তাল নেটদুনিয়া</a>
        </b>
      </p>
    </article>
  </body>
</html>