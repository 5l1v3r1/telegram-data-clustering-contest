<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/novyna/polityka/nabu-zavershylo-rozsliduvannya-spravi-eksnardepa-pro-rozkradannya-ukrzaliznyczi"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T16:39:16+00:00"/>
    <meta property="og:title" content="НАБУ завершило розслідування у справі екснардепа про розкрадання в «Укрзалізниці»"/>
    <meta property="og:description" content="НАБУ та САП завершили розслідування неправомірних дій колишнього народного депутата від БПП Валерія Іщенка, підозрюваного у справі про заволодіння 20 млн грн Укрзалізниці."/>
  </head>
  <body>
    <article>
      <h1>НАБУ завершило розслідування у справі екснардепа про розкрадання в «Укрзалізниці»</h1>
      <address>
        <time datetime="2019-11-20T16:39:16+00:00">20 Nov 2019, 16:39</time>
      </address>
      <p>
        <b>НАБУ та САП завершили розслідування неправомірних дій народного депутата України VІІ-VІІІ скликання Валерія Іщенка, його фінансового радника та експозаштатного радника голови Адміністрації президента України Михайла Бейліна із завдання 20 млн грн збитків ДП «Укрзалізничпостач» (з грудня 2015 року – філія АТ «Укрзалізниця») та замаху на заволодіння ще 44 млн грн.</b>
      </p>
      <p>Про це повідомляє пресслужба НАБУ.</p>
      <p>Зазначається, що 20 листопада 2019 року підозрюваним та їхнім захисникам відкрили матеріали слідства для ознайомлення.</p>
      <p>Дії усіх підозрюваних кваліфіковано за ч.5 ст.27 ч.5 ст.191 Кримінального кодексу України.</p>
      <p>За версією слідства, у 2015 році бізнесмен Олексій Біленький звернувся до чинного на той час нардепа Іщенка з проханням у сприянні організації схеми постачання метизної продукції до «Укрзалізниці» за вдвічі завищеними цінами. Той погодився сприяти у вчиненні злочину, зокрема порадами, фінансовими ресурсами та своїми діловими зв'язками. Водночас помічник Іщенка також долучається до вчинення злочину – виконує доручення нардепа щодо фінансів та консультує інших учасників схеми.</p>
      <p>Сам Іщенко звернувся до Бейліна, аби він здійснив вплив на службових осіб ДП «Укрзалізничпостач». Службовці ДП мали забезпечити перемогу на торгах та укладення договору постачання метизної продукції за бажаною для учасників злочинною ціною. За результатами службові особи «УЗ» допомогли заздалегідь визначеному ТОВ перемогти у конкурсних торгах, після чого уклали угоду на постачання метизної продукції за цінами, що на той час майже вдвічі перевищували середньоринкові. Внаслідок цього, за версією слідства, УЗ було завдано майнової шкоди у розмірі понад 20 млн грн.</p>
      <p>Прокурорами САП <a href="https://www.slovoidilo.ua/2019/10/02/novyna/polityka/sap-povidomyla-pro-pidozru-eksnardepu">погоджено повідомлення про підозру екснардепу VIII скликання Валерію Іщенку</a> у вчиненні особливо тяжких корупційних злочинів.</p>
      <p>Згодом Вищий антикорупційний суд <a href="https://www.slovoidilo.ua/2019/10/04/novyna/polityka/sud-obrav-zapobizhnyj-zaxid-eksdeputatu-bpp-spravi-ukrzaliznyczi">обрав Іщенку запобіжний захід у вигляді нічного домашнього арешту.</a></p>
      <p>Також <a href="https://www.slovoidilo.ua/2019/10/21/novyna/ekonomika/sprava-uz-eksradnyka-lozhkina-vidpravyly-domashnij-aresht">суд відпустив під нічний домашній арешт</a> колишнього позаштатного радника глави Адміністрації президента Бориса Ложкіна Михайла Бейліна.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/02/novyna/polityka/sap-povidomyla-pro-pidozru-eksnardepu"/>
        <a href="https://www.slovoidilo.ua/2019/10/04/novyna/polityka/sud-obrav-zapobizhnyj-zaxid-eksdeputatu-bpp-spravi-ukrzaliznyczi"/>
        <a href="https://www.slovoidilo.ua/2019/10/21/novyna/ekonomika/sprava-uz-eksradnyka-lozhkina-vidpravyly-domashnij-aresht"/>
      </related>
    </article>
  </body>
</html>