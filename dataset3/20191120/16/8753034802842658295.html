<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/EWk44j/ocean-viking-har-reddet-30-i-middelhavet"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T16:21:31+00:00"/>
    <meta property="og:title" content="Ocean Viking har reddet 30 i Middelhavet"/>
    <meta property="og:description" content="Det norskeide skipet Ocean Viking opplyser at det har plukket opp 30 nye mennesker fra en båt i vansker utenfor Libyas kyst."/>
  </head>
  <body>
    <article>
      <h1>Ocean Viking har reddet 30 i Middelhavet</h1>
      <h2>Det norskeide skipet Ocean Viking opplyser at det har plukket opp 30 nye mennesker fra en båt i vansker utenfor Libyas kyst.</h2>
      <address><time datetime="2019-11-20T16:21:31+00:00">20 Nov 2019, 16:21</time> by <a rel="author">NTB</a></address>
      <p>Dermed befinner det seg over 120 reddede personer på skipet. Tirsdag plukket fartøyet opp 94 migranter fra en gummibåt som også opplevde vansker utenfor kysten av Libya.</p>
      <p>Leger Uten Grenser skriver på Twitter at de oppdaget en ny båt i vansker onsdag, og de 30 som ble tatt om bord, sier at de har vært på havet siden tirsdag kveld.</p>
      <p>Ocean Viking brukes av organisasjonene Leger Uten Grenser (MSF) og SOS Méditerranée til frivillig redningsarbeid i Middelhavet.</p>
      <p>Reisen over Middelhavet på denne tiden av året er spesielt farlig fordi migranter og flyktninger som reiser i uegnede båter, også kan bli utsatt for nedsatt kroppstemperatur.</p>
      <p>Forrige måned brakte Ocean Viking 176 migranter til havnebyen Taranto i Italia. Et par uker senere brakte skipet flere enn hundre mennesker til en havn på Sicilia. Regjeringen i Italia ga fartøyet tillatelse til å legge til kai etter flere måneder med juridiske og politiske uenigheter knyttet til frivillige redningsfartøyer.</p>
    </article>
  </body>
</html>