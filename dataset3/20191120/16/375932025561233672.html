<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-romgaz-roman-allami-ceg-reszesulne-a-fekete-tengeri-foldgazbol-1881195/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T16:49:00+00:00"/>
    <meta property="og:title" content="A Romgaz román állami cég részesülne a fekete-tengeri földgázból"/>
    <meta property="og:description" content="A Fekete-tenger Neptun talapzatában több milliárd köbméter gázmennyiség rejlik, amelynek kitermelésében Magyarország is érdekelt."/>
  </head>
  <body>
    <article>
      <h1>A Romgaz román állami cég részesülne a fekete-tengeri földgázból</h1>
      <address><time datetime="2019-11-20T16:49:00+00:00">20 Nov 2019, 16:49</time> by <a rel="author">MTI</a></address>
      <p>A Romgaz román állami vállalat is beszállna a fekete-tengeri földgáz kitermelésébe, így 15-20 százalékos részesedést vásárolna az amerikai ExxonMobil vállalattól – nyilatkozta Adrian Volintiru, a Romgaz vezérigazgatója.</p>
      <p>A vezérigazgató – akit szerdán idézett a román média – ezzel gyakorlatilag megerősítette, hogy az ExxonMobil vevőt keres a Neptun Deep projektben birtokolt 50 százalékos részesedésére. A projekt másik fele az osztrák OMV-Petrom tulajdonában van.</p>
      <p>Az amerikaiak eladási szándéka már korábban kiszivárgott a médiában, de a román hatóságok eddig hivatalosan nem erősítették meg. Szerdán a G4Media hírportál közzétett egy részletet abból a levélből, amelyben az amerikaiak a héten értesítettek más piaci szereplőket eladási szándékukról. Az ExxonMobil a Scotiabankot bízta meg vevő felkutatására. A román portál értesülése szerint a Romgaz mellett a lengyel állami PGNIG vállalat is érdekelt az 50 százalékos részesedés megszerzésében.</p>
      <figure>
        <img src="https://www.vg.hu/wp-content/uploads/2018/07/shutterstock622383356.jpg"/>
        <figcaption>Fotó: Shutterstock</figcaption>
      </figure>
      <p>A Profit.ro hírportál szerint az amerikaiak eddig mintegy 700 millió dollárt fordítottak a Neptun Deep projektre, az ott rejlő földgáz kitermelése pedig további 3 milliárd dollárba kerül.</p>
      <aside>A portál becslése szerint így a Romgaznak összesen 690-900 millió dollárt kellene fordítania arra, hogy megvásárolja a 15-20 százalékos részesedést, illetve hogy részt vegyen majd a kitermelésben.</aside>
      <p>A Fekete-tenger Neptun kontinentális talapzatában 42-84 milliárd köbméter közöttire becsült gázmennyiség rejlik, amelynek kitermelésében Magyarország is érdekelt. A román parlament már tavaly októberben elfogadta a kitermelést szabályozó törvényt, de az olyan feltételeket tartalmaz, amelyeket nem tartanak elég vonzónak a befektetők. Az OMV-Petrom továbbra is érdekelt a kitermelési projektben és reménykedik, hogy az új liberális kisebbségi kormány kedvezőbb feltételeket szab a kitermelők számára.</p>
    </article>
  </body>
</html>