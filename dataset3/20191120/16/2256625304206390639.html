<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158944_1.html"/>
    <meta property="og:site_name" content="Novsport"/>
    <meta property="article:published_time" content="2019-11-20T16:15:00+00:00"/>
    <meta property="og:title" content="Ливърпул без Салах и Робъртсън срещу Кристъл Палас"/>
    <meta property="og:description" content="Новата клубна база ще е готова през следващото лято"/>
  </head>
  <body>
    <article>
      <h1>Ливърпул без Салах и Робъртсън срещу Кристъл Палас</h1>
      <address><time datetime="2019-11-20T16:15:00+00:00">20 Nov 2019, 16:15</time> by <a rel="author">Велизар Антов</a></address>
      <p>Нападателят Мохамед Салах и защитникът Андрю Робъртсън ще пропуснат мача на Ливърпул срещу Кристъл Палас от Висшата английска лига в събота. <br/><br/>Двамата футболисти на "червените" имат контузии в глезена.<br/><br/>Египетският национал Салах получи удари в мачовете на Ливърпул срещу Лестър и Манчестър Сити и няма да бъде на разположение на мениджъра Юрген Клоп. <br/><br/>Шотландският бранител Робъртсън също има проблеми с травмата си от седмици и сега няма да играе в мача на стадион "Селхърст Парк" в Лондон.<br/><br/>Междувременно стана ясно, че новата база на Ливърпул ще бъде напълно завършена през лятото на 2020 година, съобщават медиите в Англия. Строежът на модерния тренировъчен комплекс върви по първоначалния план, похвалиха се от лидера в класирането във Висшата лига.<br/><br/>Базата ще бъде използвана от първия състав на "червените", както и от отборите от академията на клуба от Мърсисайд. <br/><br/>Тренировъчният център ще разполага с открити и закрити футболни игрища, нова сграда за клубната академия, две зали за фитнес, басейн, рехабилитационен център, център за водотерапия, зала за пресконференции, телевизионно студио и административна част.<br/><br/>До основния терен на базата ще има трибуна с 499 места. От Ливърпул все още не са потвърдили за датата на официалното откриване на новия си комплекс. Базата на "червените" е разположена в Къркби, 10 километра на североизток от центъра на Ливърпул.</p>
      <figure>
        <iframe data-src="https://twitter.com/ThisisLfcRumour/status/1197166843162775554?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>