<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-administratie_locala-23503311-pieton-bucuresti-scarile-rulante-din-pasajul-universitate-nu-functioneaza-aproape-doua-luni.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T16:54:00+00:00"/>
    <meta property="og:title" content="Pieton în București: Scările rulante din Pasajul de la Universitate nu funcționează de aproape două luni"/>
    <meta property="og:description" content="Scările rulante din Pasajul de la Universitate, administrat de Primăria Capitalei, nu funcționează de aproape două luni, situația provocând disconfort persoanelor cu mobilitate redusă. Pe 23"/>
  </head>
  <body>
    <article>
      <h1>Pieton în București: Scările rulante din Pasajul de la Universitate nu funcționează de aproape două luni</h1>
      <address><time datetime="2019-11-20T16:54:00+00:00">20 Nov 2019, 16:54</time> by <a rel="author">Catiușa Ivanov</a></address>
      <p><b>Scările rulante din Pasajul de la Universitate, administrat de Primăria Capitalei, nu funcționează de aproape două luni, situația provocând disconfort persoanelor cu mobilitate redusă. Pe 23 octombrie, într-un răspuns adresat HotNews.ro, reprezentanții Primăriei Capitalei promiteau că problema se va rezolva într-o săptămână, însă de atunci nu s-a mai întâmplat nimic. <br/></b><br/>Potrivit datelor din sistemul electronic de achiziții publice, Administrația Străzilor București a lansat procedura de achiziție pentru repararea străzilor din pasaj abia pe 5 noiembrie, iar termenul limită pentru depunerea ofertelor a fost 12 noiembrie. Valoarea estimată a contractului este de aproape 1 milion lei. <a href="http://sicap-prod.e-licitatie.ro/pub/notices/simplified-notice/v2/view/100086584">Deocamdată nu a fost anunțat câștigătorul.<br/></a><br/>În urmă cu o lună, Primăria Capitalei a transmis într-un răspuns adresat la solicitarea HotNews.ro că scările se află în revizie, la recomandarea ISCIR. <br/><br/>”În urmă unor defecțiuni survenite la 3 dintre cele 8 scări rulante și țînând cont că acestea au o vechime de peste 8 ani, la recomandarea ISCIR (Inspecția de Stat pentru controlul Cazanelor, Recipientelor sub presiune și Instalațiilor de Ridicat), Administrația Străzilor București a extins revizia la toate scările din pasaj. În acest moment au fost finalizate constatările și a fost identificat necesarul de piese de schimb pentru funcționarea în deplină siguranță. Imediat după livrarea pieselor necesare, scările vor putea fi date în folosință. Acestea vor fi puse în funcțiune treptat, cel mai târziu începând cu săptămâna viitoare”, se arată în răspunsul transmis de Primăria Capitalei la solicitarea HotNews.ro, pe 23 octombrie.</p>
    </article>
  </body>
</html>