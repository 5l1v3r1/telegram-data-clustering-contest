<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/non-una-di-meno-il-21-dibattito-sulla-violenza-mediatica.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T16:04:45+00:00"/>
    <meta property="og:title" content="Non una di meno: il 21 dibattito sulla violenza mediatica"/>
    <meta property="og:description" content="L'incontro con le giornaliste messinesi si terrà presso la facoltà di Economia"/>
  </head>
  <body>
    <article>
      <h1>Non una di meno: il 21 dibattito sulla violenza mediatica</h1>
      <address><time datetime="2019-11-20T16:04:45+00:00">20 Nov 2019, 16:04</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>L'incontro con le giornaliste messinesi si terrà presso la facoltà di Economia</i>
      </p>
      <p>Domani, giovedì 21 novembre, alle 16:00 presso l’Aula 1 del dipartimento di Economia dell’Università di Messina si terrà un incontro sul tema della <b>violenza mediatica</b> a cui interverranno le giornaliste messinesi.</p>
      <h3>Non una di meno-Messina</h3>
      <p>L’incontro è organizzato da <b>Non una di meno – Messina</b> che si pone l’obiettivo di analizzare il linguaggio mediatico utilizzato dai media mainstream nel raccontare gli episodi di violenza sulle donne.<br/>Domiziana Giorgianni dell’assemblea Non Una di Meno – Messina dice: «abbiamo deciso di prendere parola su un tema secondo noi importantissimo e spesso sottovalutato. Lo facciamo anche in seguito dei brutali femminicidi avvenuti negli ultimi mesi e della conseguente narrazione tossica operata dai media. Inseriamo questo incontro nel percorso di avvicinamento alla grande manifestazione contro la violenza sulle donne del <b>23 novembre prossimo </b>(<a href="https://www.facebook.com/events/481926182669441/">https://www.facebook.com/events/481926182669441/</a>) che sarà caratterizzato anche dal tema della violenza mediatica».</p>
      <h3>Violenza mediatica</h3>
      <p>E continua «la violenza sulle donne non è soltanto esercitare sottomissione fisica. Violenza è anche propagandare attraverso giornali, web, televisione una narrazione distorta e patriarcale degli episodi. In molti, troppi casi gli assassini sono definiti “giganti buoni in preda a un raptus” o uomini “troppo innamorati”. Gli stupri, secondo chi racconta, sarebbero causati da “gonne troppo corte” o “donne troppo truccate”. La vita privata delle donne è continuamente oggetto di giudizio. Si trasforma un “rifiuto” in un “equivoco” e il dominio e la pretesa di controllo in “amore”. Non siamo più disposte ad accettare un altro titolo sessista, un’altra criminalizzazione della donna o giustificazione di chi pratica violenza. Crediamo sia necessario un confronto con le giornaliste del nostro territorio».<br/>All’incontro saranno presenti come relatrici Rosaria Brancato di Tempo Stretto, Tiziana Caruso e Marina Pagliaro della Gazzetta del sud.</p>
    </article>
  </body>
</html>