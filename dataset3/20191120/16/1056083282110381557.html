<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919330/%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D8%B2-%D8%B7%D8%B1%DB%8C%D9%82-%D8%A7%D8%AC%D8%AA%D9%85%D8%A7%D8%B9-%D8%AD%D9%84-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:37:28+00:00"/>
    <meta property="og:title" content="آسیب های اجتماعی از طریق اجتماع حل می شود"/>
    <meta property="og:description" content="ایسنا/گیلان مدیرکل امور اجتماعی استانداری گیلان با بیان اینکه هیچ فرد و مجموعه ای نباید خودش را مصون از آسیب های اجتماعی بداند، یادآور شد: انواع و اقسام اقشار مردم در معرض آسیب های اجتماعی هستند و لذا باید مسائل اجتماعی را اجتماعی دید و از طریق اجتماع حل کرد."/>
  </head>
  <body>
    <article>
      <h1>آسیب های اجتماعی از طریق اجتماع حل می شود</h1>
      <address><time datetime="2019-11-20T16:37:28+00:00">20 Nov 2019, 16:37</time> by <a rel="author">طاهره رفعتی</a></address>
      <p>ایسنا/گیلان مدیرکل امور اجتماعی استانداری گیلان با بیان اینکه هیچ فرد و مجموعه ای نباید خودش را مصون از آسیب های اجتماعی بداند، یادآور شد: انواع و اقسام اقشار مردم در معرض آسیب های اجتماعی هستند و لذا باید مسائل اجتماعی را اجتماعی دید و از طریق اجتماع حل کرد.</p>
      <p>رحیم حیدری امروز در نشست کتابخوان فرهیختگان استان که در پژوهشکده گیلان شناسی دانشگاه گیلان برگزار شد، حضار را به مطالعه کتاب «اجتماعی شدن؛ رویکردی نوین در کاهش تقاضای مواد مخدر و روان گردان ها» دعوت کرد و گفت: امروزه جوامع جهانی از جمله ایران با مقوله آسیب های اجتماعی مواجه هستند.</p>
      <p>وی با بیان اینکه آسیب های اجتماعی در نگاه اول انکار و سپس باور می شوند، تصریح کرد: برای متوقف کردن یک آسیب اجتماعی ابتدا باید آن را باور کنیم و بعد با برنامه ریزی به دنبال درمان و کاهش آن باشیم.</p>
      <p>مدیرکل امور اجتماعی استانداری گیلان با اشاره به عوامل شکل گیری آسیب های اجتماعی، یادآور شد: نظریه پردازان غربی فقر، بیکاری، شکاف اجتماعی و... را از جمله مولفه های شکل گیری آسیب های اجتماعی معرفی می کنند، اما اندیشمندان داخلی آسیب های اجتماعی را ناشی از مشکلات روحی و روانی و ضعف هویتی و شخصیت تکامل نیافته می دانند.</p>
      <p>حیدری با بیان اینکه هیچ فرد و مجموعه ای نباید خودش را مصون از آسیب های اجتماعی بداند، یادآور شد: انواع و اقسام اقشار مردم در معرض آسیب های اجتماعی هستند و لذا باید مسائل اجتماعی را اجتماعی دید و از طریق اجتماع حل کرد.</p>
      <p>وی استفاده از ظرفیت سازمان های مردم نهاد را یکی از راهکارهای کاهش و درمان آسیب های اجتماعی دانست و خاطرنشان کرد: با توجه به نفوذ سازمان های اجتماعی و مردم نهاد در بین آحاد جامعه اثرگذاری آنان بالاست لذا کتاب مذکور در ۴۳۷ صفحه به چگونگی استفاده از این ظرفیت در راستای مقابله با اعتیاد و جنبه های اجتماعی آن اشاره دارد.</p>
      <p>این مسئول فرهنگی با تاکید بر لزوم اهمیت دادن به سرمایه اجتماعی از طریق افزایش ظرفیت های اجتماعی، اجتماع محوری و شبکه سازی اجتماعی، افزود: متاسفانه متولیان فرهنگی و اجتماعی و نظامی و قضایی تنها به ارائه آمار و اطلاعات کمی اکتفا می کنند و کمتر به سازمان های مردم نهاد بها می دهند لذا کتاب «اجتماعی شدن» به ترویج رویکرد اجتماعی شدن با تاکید بر کاهش اعتیاد به مواد مخذر تاکید دارد.</p>
      <p>انتهای پیام</p>
    </article>
  </body>
</html>