<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057829_35-milliardbol-utazgathat-a-kormanyzati-apparatus"/>
    <meta property="og:site_name" content="Népszava"/>
    <meta property="article:published_time" content="2019-11-20T16:27:00+00:00"/>
    <meta property="og:title" content="35 milliárdból utazgathat a kormányzati apparátus"/>
    <meta property="og:description" content="A maximum három évre szóló utazási megrendelésen öt cég osztozkodhat."/>
  </head>
  <body>
    <article>
      <h1>35 milliárdból utazgathat a kormányzati apparátus</h1>
      <address><time datetime="2019-11-20T16:27:00+00:00">20 Nov 2019, 16:27</time> by <a rel="author" href="https://nepszava.hu/szerzo/koncz-tamas/" target="_blank">Koncz Tamás</a></address>
      <p>
        <b>A maximum három évre szóló utazási megrendelésen öt cég osztozkodhat.</b>
      </p>
      <p>Óriási, 35 milliárd forintos keretösszegű utaztatási tendert ütött nyélbe november 5-én a Közbeszerzési és Ellátási Főigazgatóság – derül ki az uniós közbeszerzési értesítőből, vagyis a <a href="https://ted.europa.eu/udl?uri=TED:NOTICE:550164-2019:TEXT:HU:HTML&amp;src=0">TED</a>-ből.</p>
      <p>A főigazgatóság nemzetközi utazásszervezésre adott megbízást, és eleve 35 milliárdra taksálta a munkát, amit a tenderre egyedüli, de közös ajánlattevőként jelentkező öttagú konzorcium (United 4 Bonafini Bindair Kft., Weco-Travel Idegenforgalmi Kft., Jet Travel Kft., OTP Travel Kft., IBUSZ Utazási Irodák Kft.) éppen a becsült értéken is vállalt el.</p>
      <p>A dokumentumból kiderül, hogy a tender befutói a keretösszeg értékéig, de legfeljebb 36 hónapos időtartamban szervezik meg a minisztériumok és „központi költségvetéssel önálló fejezettel rendelkező költségvetési szervek” alkalmazottjainak külföldi utazásait.</p>
      <p>Az összeg fejében vállalták többek között:</p>
      <ul>
        <li>a repülőjegy, vasúti jegy és hajójegy foglalását, az utashoz történő eljuttatását</li>
      </ul>
      <ul>
        <li>charterjárat foglalását</li>
      </ul>
      <ul>
        <li>VIP-utasok kezelését, és VIP-várók, sőt kormányvárók foglalását</li>
      </ul>
      <ul>
        <li>utas- és repülőjegybiztosítás foglalását</li>
      </ul>
      <ul>
        <li>élőállat szállításának intézését és speciális étkezési igények kielégítését</li>
      </ul>
      <ul>
        <li>egyéni vagy csoportos szálláshely foglalását</li>
      </ul>
      <ul>
        <li>vízumügyintézést</li>
      </ul>
      <p>A megrendelő ugyanakkor azt is kikötötte, hogy a szolgáltatók foglalásaikat és ügyintézésüket a kifejezetten erre a célra fejlesztett Központi Kormányzati Utaztatási Portálon keresztül bonyolítsák le. A tenderről korábban a <a href="https://www.napi.hu/magyar_vallalatok/utazas-allam-kozbeszerzes.695423.html">Napi.hu</a> is beszámolt.</p>
    </article>
  </body>
</html>