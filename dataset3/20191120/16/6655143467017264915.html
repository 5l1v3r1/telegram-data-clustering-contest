<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/campagna-violenza-donne-1.4897236"/>
    <meta property="og:site_name" content="La Nazione"/>
    <meta property="article:published_time" content="2019-11-20T16:57:00+00:00"/>
    <meta property="og:title" content="Al via la campagna contro la violenza sulle donne #tudachepartestai"/>
    <meta property="og:description" content="Il ricavato andrà al centro antiviolenza Artemisia. Tanti gli attori coinvolti, dai Comuni a Toscana Aeroporti fino alle associazioni di categoria"/>
  </head>
  <body>
    <article>
      <h1>Al via la campagna contro la violenza sulle donne #tudachepartestai</h1>
      <h2>Il ricavato andrà al centro antiviolenza Artemisia. Tanti gli attori coinvolti, dai Comuni a Toscana Aeroporti fino alle associazioni di categoria</h2>
      <address>
        <time datetime="2019-11-20T16:57:00+00:00">20 Nov 2019, 16:57</time>
      </address>
      <p>Firenze, 20 novembre 2019 - La campagna contro la violenza sulle donne <b>#tudachepartestai</b>, lanciata dal centro antiviolenza <b>Artemisia</b>, quest’anno si amplia e coinvolge il mondo delle <b>attività produttive</b> che, esponendo un adesivo, una vetrofania o un display da tavolo con la foto della spilla a fiore rosso, prende posizione contro ogni forma di violenza e di discriminazione verso le donne, i bambini e le bambine.</p>
      <p> </p>
      <p>La spilla prodotta dalla Cooperativa FLo, e simbolo dell’impegno dei singoli e della comunità, testimonia il ruolo fondamentale nel contrastare la cultura della violenza. La campagna, che anche quest’anno si rinnova in occasione della Giornata internazionale contro la violenza alle donne di lunedì 25 novembre, ha il sostegno di Toscana Aeroporti. “La violenza è legittimata e resa invisibile da frasi stereotipate e gesti abituali che definiscono il nostro modo di essere donne e uomini, bambini e bambine” dicono Teresa Bruno e Petra Filistrucchi, presidente e vicepresidente del Centro Antiviolenza Artemisia che aggiungono: “Tutti e tutte possiamo diventare parte di un cambiamento individuale e collettivo, un piccolo fiore rosso all’occhiello o esposto in una vetrina può darci l’occasione di affrontare l’argomento con amici, in famiglia, al lavoro.  Tutti e tutte possiamo testimoniare il nostro impegno indossando o esponendo il fiore rosso e far parte così di una comunità che diffonde una cultura del rispetto e della reciprocità. Tutti e tutte possiamo essere parte del cambiamento”</p>
      <p> </p>
      <p>Il ricavato della campagna, verrà utilizzato per sostenere i percorsi di uscita dalla violenza degli oltre mille  donne, bambini e bambine che si rivolgono al Centro Antiviolenza Artemisia, percorsi che nel periodo Gennaio- Ottobre 2019 hanno visto un incremento del 4 % rispetto allo stesso periodo dell’anno precedente. Da gennaio 2019 si sono rivolte al Centro 989 donne con situazioni di violenza in atto, 709 minori di cui 590 vittime e testimoni di violenza. 11 donne e 16 minorenni ospitati nelle case. “Siamo qui con Artemisia per presentare un progetto molto importante al quale teniamo molto: sensibilizzare contro la violenza sulle donne e contemporaneamente sostenere la battaglia di chi ogni giorno aiuta concretamente le donne maltrattate – hanno detto gli assessori del Comune di Firenze Federico Gianassi e Sara  Funaro –. Questo è lo scopo di questa importante campagna lanciata da Artemisia, che coinvolge anche il mondo dell’artigianato, del commercio e delle imprese fiorentine che aderiscono all’appello. Invitiamo tutti a contribuire, con l’acquisto di adesivi e vetrofanie, ad una battaglia che è ancora lontana dall’essere sconfitta”.</p>
      <p> </p>
      <p>Da gennaio 2019 si sono rivolte al Centro 989 donne con situazioni di violenza in atto, 709 minori di cui 590 vittime e testimoni di violenza. 11 donne e 16 minorenni ospitati nelle case. Per aderire alla campagna, i negozi possono esporre un adesivo, una vetrofania o display da tavolo  con il fiore rosso e prendi posizione contro la violenza. I negozi possono richiederla alla propria Associazione di Categoria o ad Artemisia a fronte di una donazione minima di 10 euro. Anche i singoli cittadini possono richiedere la spilla a fiore da indossare a FLo Concept, Lungarno Corsini 30/34r, o direttamente al Centro Antiviolenza Artemisia (segreteriaartemisiafirenze@gmail.com oppure chiamando 3703710380) con una donazione di 3 euro. </p>
      <p><b>Venerdì 22 novembre </b>alle 17.30 presso <b>l’Auditorium “Attilio Monti”</b> de <b>La Nazione</b> si terrà, invece, il convegno “La Nazione per le donne”, un momento di confronto sul tema che sarà animato da diversi ospiti illustri donne, tra cui il Prefetto di Firenze <b>Laura Lega</b>, il direttore de La Nazione <b>Agnese Pini</b>, l’AD di Toscana Aeroporti <b>Gina Giani</b> e la Segretaria Generale della Camera di Commercio di Firenze <b>Laura Benedetto</b>. Presente anche <b>Paola Alberti Noli</b> - mamma di Michela Noli, dipendente di Toscana Aeroporti uccisa dall’ex marito nel 2017 – che porterà la sua testimonianza.</p>
      <p>Si avranno anche momenti di forte emozione, quando l’attore fiorentino <b>Stefano Luci</b> leggerà alcune pagine dal libro “Io Michela…”, scritto da Paola Alberti in memoria della figlia. Nel corso dell’evento, Artemisia presenterà inoltre le dimensioni del fenomeno in Toscana e i risultati del progetto “<b>Toscana Aeroporti per Michela</b>”.</p>
      <p><b>Sabato 23 novembre</b> alle ore 10, nel luogo dove è stato ritrovato il corpo senza vita di Michela, verrà scoperta la panchina rossa, simbolo della campagna contro la violenza di genere, voluta dalla famiglia di Michela. Tra <b>venerdì 22 e lunedì 25 novembre</b>, presso il centro commerciale <b>I</b><b> Gigli</b> sarà presente un desk di <b>Artemisia</b> per raccogliere fondi e proporre il fiore rosso, simbolo dell’iniziativa. Lunedì <b>25 novembre</b> saranno inoltre ospiti dello spazio anche due <b>giocatori</b> della <b>Fiorentina</b>, uno della squadra maschile e uno di quella femminile.</p>
      <p>Infine, <b>lunedì 25 novembre</b>, <b>Firenze Parcheggi</b> devolverà l’incasso dell’intera giornata ad Artemisia, per sostenere le attività di aiuto a donne, bambine e bambini vittime di violenza che conduce il Centro.</p>
      <p>Le iniziative descritte nascono dalla collaborazione tra Toscana Aeroporti e Artemisia, che insieme ai genitori di Michela Noli hanno dato vita al “Progetto Michela”, un progetto che, in memoria della ragazza, si prefigge l’obiettivo di attivare strumenti di sensibilizzazione nei contesti lavorativi e di sostenere l’autonomia di donne e bambini sopravvissuti a situazioni di violenza.</p>
      <p> </p>
      <p>
        <b>Maurizio Costanzo</b>
      </p>
      <p>© Riproduzione riservata</p>
    </article>
  </body>
</html>