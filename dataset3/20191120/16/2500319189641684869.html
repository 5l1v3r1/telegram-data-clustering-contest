<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574529/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T16:29:34+00:00"/>
    <meta property="og:title" content="שיא בשבת האחרונה: אלף ערים, מיליון יהודים, שבת אחת"/>
    <meta property="og:description" content="המיזם שהפך לוויראלי: מעל מיליון יהודים, ביותר מ-1,500 ערים בעולם, שמרו את השבת האחרונה במסגרת מיזם &quot;השבת העולמית&quot; שהוביל רבה הראשי של דרום אפריקה הגר&quot;ז גולדשטיין | וגם: ההוראה של מרן הגר&quot;ח קניבסקי שצירפה רבבות חרדים אל המיזם"/>
  </head>
  <body>
    <article>
      <h1>שיא בשבת האחרונה: אלף ערים, מיליון יהודים, שבת אחת</h1>
      <address><time datetime="2019-11-20T16:29:34+00:00">20 Nov 2019, 16:29</time> by <a rel="author">קלמן טלר</a></address>
      <p>
        <b>המיזם שהפך לוויראלי: מעל מיליון יהודים, ביותר מ-1,500 ערים בעולם, שמרו את השבת האחרונה במסגרת מיזם "השבת העולמית" שהוביל רבה הראשי של דרום אפריקה הגר"ז גולדשטיין | וגם: ההוראה של מרן הגר"ח קניבסקי שצירפה רבבות חרדים אל המיזם</b>
      </p>
      <figure>
        <img src="http://www.93fm.co.il/wp-content/uploads/2019/11/9fb2cbda-bc34-45d7-b76e-3dd7c45461a4.jpg"/>
        <figcaption>הרב זאב גולדשטיין מתברך ממרן שר התורה הגר"ח קנייבסקי</figcaption>
      </figure>
      <p>השבת האחרונה, פרשת וירא תש"פ – נשמרה על ידי המספר הגדול ביותר של יהודים בעשרות השנים האחרונות. הסיבה: יוזמת 'השבת העולמית' שנערכה – המקיפה יותר מאלף ערים ברחבי העולם ועל פי ההערכות נטלו בה חלק מספר שיא של למעלה ממיליון יהודים ברחבי העולם.</p>
      <p>'השבת העולמית' הוא פרויקט חובק ארצות ויבשות, שאותו מוביל מזה מספר שנים הגאון הרב זאב גולדשטיין, הרב הראשי לדרום אפריקה, בהדרכתם ובהנחייתם של גדולי ישראל. מטרת היוזמה היא לקרב יהודים ברחבי תבל לשמירת שבת כהלכתה. במסגרת היוזמה, הזוכה לחשיפה רבתי ולהתעניינות גוברת בכלי תקשורת עולמיים – מאות אלפי יהודים בכל רחבי העולם נקראים לשמור שבת אחת כהלכתה, מתוך תקווה כי בכך יתקרבו לשמירת שבת באופן קבוע. שמו הרשמי של המיזם באנגלית הוא – The Sabbos Project – Keeping It Together"" (פרויקט השבת – שומרים את זה ביחד).</p>
      <p>באמצעות מאות נציגים ברחבי העולם ופעילות הסברה נרחבת במדיות החברתיות – פעילות שמתחילה חודשים רבים לפני השבת שמוכרזת כ'שבת העולמית' – היוזמה מקבלת חשיפת שיא, ומאות אלפי אנשים ונשים מביעים עניין בשמירת השבת. נציגי הפרויקט מסייעים למתעניינים בכך בלימוד הלכות שבת בסיסיים ובהסברה על מתיקות ונועם שמירת השבת – מתנת הקב"ה לעם ישראל מבית גנזיו.</p>
      <p><b>הפרשות חלה והסברה<br/></b>השנה, הפעילות נערכה ביתר שאת – והחשיפה הגיעה לממדי שיא: במאות ערים בעולם (!) נערכו אירועי הפרשת חלה ואפיית חלות כהכנה לשבת. בשבת עצמה נערכו במאות ערים תפילות שבת בצוותא בהם השתתפו רבבות שאינם הולכים לבתי כנסת בדרך כלל, ועוד שלל יוזמות מקומיות שמטרתן להביא את שמירת השבת לתודעתם של יהודים רחוקים. מארגני המיזם מספרים, כי מספר היהודים שהצטרפו אל היוזמה השנה הוא אדיר וחובק עולם.</p>
      <p>רבה הראשי של דרום אפריקה, הגאון רבי זאב גולדשטיין, פועל לאורך השנה כולה להגביר חיילים לשמירת השבת, ועל שולחנו נערמו אלפי סיפורים אישיים של יהודים שחייהם השתנו בעקבות המיזם.</p>
      <p>בשבועות שלפני 'השבת העולמית' נדד הרב הראשי של יהדות דרום אפריקה במדינות רבות בעולם, על מנת לעודד ולפקח מקרוב על ההכנות ל'שבת העולמית', במאמץ להגיע למספר גדול ככל האפשר של יהודים שישמרו שבת אחת כהלכתה. והתוצאות, השנה, שברו שיאים.</p>
      <p><b>מרן שר התורה: 'מקרבים את הגאולה'<br/></b>כשבוע לפני 'השבת העולמית' – עלה מוביל היוזמה הרב גולדשטיין למעונו של מרן שר התורה הגר"ח קניבסקי, אשר בעבר צירף את חתימתו לעידוד היוזמה. מרן שר התורה חיזק את הרב גולדשטיין ביוזמתו החשובה, והתבטא באוזניו כי "ייתכן שבכך מתקיימים דברי חז"ל בירושלמי מסכת תענית: "אילו היו ישראל משמרין שבת אחת כתיקנה מיד היה בן דוד בא", וכי יש בכך עניין של קירוב הגאולה.</p>
      <p>לשאלת הרב זאב גולדשטיין כיצד מוטל על הציבור החרדי שזוכה ב"ה לשמר את השבת בכל פרטיה ודקדוקיה להצטרף אל החיזוק העולמי של היהודים הרחוקים משמירת תורה – השיב שר התורה: "על ידי לימוד מסכת שבת – יכולים גם חרדים להצטרף אל החיזוק".</p>
      <p>יצוין, כי בביקורו הקודם של הרב גולדשטיין במעונו של מרן שר התורה, הוסיף הגר"ח דברים בחיזוק היוזמה ואמר: "כשיהודי שאינו שומר שבת זוכה לשמור שבת אחת בפעם הראשונה – הדבר יגרום לכך שהוא יזכה לשמור גם את השבת שלאחריה ואת כל השבתות בחייו, בבחינת 'מצווה גוררת מצווה'.</p>
      <p><b>מיוהנסבורג לכל העולם<br/></b>בעקבות הוראת מרן הגר"ח התארגנו יוזמות מקומיות בקהילות רבות בעולם ללימוד מסכת שבת, וכן לייסוד שיעורים קבועים במסכת זו והלכותיה. יוזמה מעניינת נרשמת בקהילתו של הגר"ז גולדשטיין ביוהנסבורג – כאשר כל בני הקהילה חילקו ביניהם את המסכת, אותה למדו במהלך השבת שהוכרזה כ'שבת העולמית', בהתאם להוראת שר התורה.</p>
      <p>יצוין כי במהלך ביקורו האחרון בארץ עלה הגר"ז גולדשטיין למעונותיהם של חבר מועצת גדולי התורה כ"ק האדמו"ר מצאנז וראש ישיבת 'אהבת שלום' הגאון רבי יעקב הלל, מהם שמע דברי חיזוק ועידוד על היוזמה העולמית הנפלאה, אשר בוודאי תביא לקירוב הגאולה ותצרף מאות אלפי יהודים למעגל שומרי שבת קודש כהלכתה. האדמו"ר מצאנז אף הורה להנהלת המרכז הרפואי 'לניאדו' שבנשיאותו להצטרף אל היוזמה באמצעות פעילות הסברה בקרב שוהי המרכז הרפואי ומבקריו.</p>
      <p>המיזם התחיל כפרויקט מקומי עבור 75 אלף יהודי דרום אפריקה. במסגרתו נקבעה שבת שאותה כל יהודי דרום אפריקה ישמרו יחד. כ־70% מיהודי דרום אפריקה השתתפו בפרויקט. מאז הצטרפו למעלה מ 1,416 קהילות יהודיות ברחבי העולם. באירועים אלו משתתפים כמיליון איש. בין הערים בעולם אשר לוקחות חלק במיזם משתתפות הערים: שנחאי, אפגניסטן, פריז, רומא, לונדון, ירושלים, איסטנבול, יוהנסבורג ועוד.</p>
      <p>לצורך הפרויקט הוקם חמ"ל מיוחד בתל אביב וביוהנסבורג אשר הפעיל 8,000 מתנדבים ברחבי העולם. בין האירועים השונים התקיימו: אירוע הפרשת חלה המוני, קידוש קהילתי, קבלת שבת מוזיקלית, הבדלה בעיר, שבת עם חיילים בודדים, קידוש לעולים חדשים ועוד.</p>
      <related>
        <a href="http://www.93fm.co.il/radio/431377/"/>
        <a href="http://www.93fm.co.il/radio/431086/"/>
        <a href="http://www.93fm.co.il/radio/240315/"/>
      </related>
    </article>
  </body>
</html>