<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/ko-sve-dolazi-sa-murinjom-u-severni-london-393283.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T16:41:00+00:00"/>
    <meta property="og:title" content="Ko sve dolazi sa Murinjom u Severni London?"/>
    <meta property="og:description" content="Uz Portugalca, Portugalci."/>
  </head>
  <body>
    <article>
      <h1>Ko sve dolazi sa Murinjom u Severni London?</h1>
      <h2>Uz Portugalca, Portugalci.</h2>
      <address><time datetime="2019-11-20T16:41:00+00:00">20 Nov 2019, 16:41</time> by <a rel="author">Nikola Miloradović</a></address>
      <p>Sinoć je odjeknulo, Totenhem se rastao sa Maurisijom Poketinom.<br/><br/>Ubrzo su se pojavile informacije da bi Murinjo mogao da ga nasledi, što je potom i potvrđeno.<br/><br/>"Posebni" se vratio svom poslu, preuzeo je Totenhem Sparse nešto manje od godinu dana nakon što je dobio otkaz na "Old Trafordu".<br/><br/>Puno pitanja se postavlja nakon njegovog dolaska na čelo "Pevaca", a sada je otkriveno ko će biti članovi njegovog stručnog štaba, kao i ko bi mogao da bude novi sportski direktor Totenhema.<br/><br/>Murinjov prvi asistent će biti Žoao Sakramento.<br/><br/>U pitanju je čovek koji je svoj prvi posao imao uz Gerija Spida i Krisa Kolmana u reprezentaciji Velsa, radio je kao analitičar, potom je radio u Monaku uz Leonarda Žardima kao tehnički asistent, da bi 2017. godine postao pomoćni trener Kristofa Galtijea u Lilu.<br/><br/>Iz Lila u Severni London stiže i trener golmana Nuno Santoš, koji je već dobio zeleno svetlo da se pridruži Murinju.<br/><br/>Karlos Lalan će biti kondicioni trener, Đovani Sera je novi analitičar, dok će uz Murinja kao skaut raditi Rikardo Formošino.<br/><br/>Šuška se da bi sa "Pjer Moroja" u ekipu Totenhema mogao da stigne i novi sportski direktor, u pitanju je još jedan Portugalac Luis Kampos.<br/><br/>On je sa Murinjom sarađivao u Real Madridu, veoma su bliski prijatelji i za očekivati je da obnove saradnju u redovima Sparsa. <br/><br/>Kampos je prethodno radio i u Monaku, u čije je redove doveo Bernarda Silvu, Tijemua Bakajoka, Benžamana Mendija i Fabinja, da bi prilikom njihove prodaje "Kneževi" kasnije napravili izuzetan profit.<br/><br/>U Lilu je bio zaslužan za dolazak Nikole Pepea i Rafaela Leaa, obojica su letos napustili klub za velike novce, Pepe je u Arsenalu, Leao u Milanu, a doveo je na "Pjer Moroj" i Zekija Čelika, za kojeg se takođe očekuje da u jednom od naredna dva prelazna roka donese veliki profit "Dogama".</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/medjunarodni-fudbal/udarac-na-ego-murinjo-bio-tek-cetvrta-opcija-393263.html"/>
        <a href="https://www.sportske.net/vest/medjunarodni-fudbal/kejn-vecno-zahvalan-poketinu-393256.html"/>
        <a href="https://www.sportske.net/vest/transferi/bavarci-ciljaju-decu-premijerligasa-393250.html"/>
        <a href="https://www.sportske.net/vest/medjunarodni-fudbal/murinjo-pogazena-rec-plata-za-nevericu-poznato-prvo-pojacanje-u-januaru-393244.html"/>
        <a href="https://www.sportske.net/vest/medjunarodni-fudbal/koliki-je-novac-na-kraju-izvukao-poketino-od-skrtice-levija-393239.html"/>
      </related>
    </article>
  </body>
</html>