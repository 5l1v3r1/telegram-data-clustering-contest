<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kek-hirek/helyi-kek-hirek/neten-keresztul-arultak-a-drogot-lebuktak-2042310/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T16:30:00+00:00"/>
    <meta property="og:title" content="Neten keresztül árulták a drogot, lebuktak"/>
    <meta property="og:description" content="Helybenhagyta és jogerőre emelte a Szegedi Ítélőtábla a Szolnoki Törvényszék elsőfokon meghozott ítéletét."/>
  </head>
  <body>
    <article>
      <h6 class="kicker">SZOLNOK/SZEGED</h6>
      <h1>Neten keresztül árulták a drogot, lebuktak</h1>
      <address><time datetime="2019-11-20T16:30:00+00:00">20 Nov 2019, 16:30</time> by <a rel="author">Mészáros Géza</a></address>
      <h4>Helybenhagyta és jogerőre emelte a Szegedi Ítélőtábla a különösen jelentős mennyiségű kábítószerre elkövetett kábítószer-kereskedelem bűntette miatt első fokon több éves börtönbüntetésre ítélt két fiatalember ellen indított büntetőügyben a Szolnoki Törvényszék elsőfokon meghozott ítéletét.</h4>
      <p>Az indoklásban elhangzott: a bűnösségi körülményeket figyelembe véve a Szolnoki Törvényszék arányos büntetéseket szabott ki, ezért a táblabíróság annak sem a lényeges súlyosítására, sem lényeges enyhítésére nem látott indokot.</p>
      <p>A jogerősen megállapított tényállás szerint az első rendű vádlott 2014 elején megkérte egy barátját, hogy hogy hozzon létre számára postafiókot, és az interneten fizessen elő a legalvilag.hu domain névre. Ez 2014. március 4-én meg is történt. Az első rendű vádlott a weboldalt üzemeltette, amelyen füstölőket és cannabionid hatóanyagú szereket hirdetett eladásra. Az anyagokat legálisan forgalmazhatóként tüntette fel, figyelmeztetve a megrendelőket, hogy ezek a szerek emberi és állati fogyasztásra nem alkalmasak.</p>
      <p>A hirdetés szerint cannabionid port is lehetett rendelni egy, a vádlott által megadott email címen és telefonszámokon. Ezeket a szereket az első rendű vádlott országszerte forgalmazta úgy, hogy a megrendelő a weboldalon megadott telefonszámon leadta a megrendelését, majd postai utánvétellel ő, vagy egy általa megbízott személy levélben vagy csomagban feladta a megadott címre. Az áru ellenértéke internetes pénzátutalási szolgáltatókon keresztül, illetve postai úton jutott el az első rendű vádlotthoz.</p>
      <p>A forgalmazott szerek hatóanyagtartalma utólag már nem volt megállapítható, így az sem, hogy az anyagok jogi besorolás szerint új pszichoaktív anyagnak, avagy kábítószernek minősültek-e. Az első rendű vádlott a weboldal hirdetései alapján több emberrel, így egy kiskunfélegyházi lakossal személyesen is kapcsolatba került, akinek többször közvetlenül értékesített kábító hatású anyagot.</p>
      <p>Egy ilyen átadás előtt fogták el a rendőrök az első rendű vádlottat, akinek a kocsijából kábító anyagokat foglaltak le.</p>
      <p>Az ügy másod rendű vádlottja, aki már 2014-ben értékesített Szegváron herbált, a már említett weblapon megadott telefonszámon vette fel a kapcsolatot az első rendű vádlottal. Majd pedig 2015. április 7-i letartóztatásáig a másod rendű vádlott többször rendelt telefonon <a href="https://www.szoljon.hu/cimke/kabitoszer/">kábítószernek</a> minősülő anyagokat az első rendű vádlottól, hogy azokat tovább értékesítse.</p>
      <p>Mindkét vádlott a kábítószernek minősülő termékek értékesítésével rendszeres haszonszerzésre törekedett.</p>
      <p>A Szolnoki Törvényszék különösen jelentős mennyiségű kábítószerre elkövetett kábítószer-kereskedelem bűntettében mondta ki bűnösnek mindkét vádlottat. Előbbit 8, utóbbit 6 év börtönbüntetésre ítélte, mely döntést most emelte jogerőre a Szegedi Ítélőtábla – tudtuk meg dr. Bátyi Zoltántól, a táblabíróság sajtótitkárától.</p>
    </article>
  </body>
</html>