<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/maio-non-controlla-piu-rsquo-stelle-emilia-romagna-si-fa-largo-219573.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T16:32:00+00:00"/>
    <meta property="og:title" content="Di maio non controlla piu’ i 5 stelle:in emilia il m5s sfida bonaccini con una civica"/>
    <meta property="og:description" content="DI MAIO NON CONTROLLA PIU’ I 5 STELLE - IN EMILIA-ROMAGNA SI FA LARGO L'IPOTESI CHE I PENTASTELLATI SFIDINO BONACCINI CON UN LORO CANDIDATO ALTERNATIVO ANCHE SENZA L'OK DI LUIGINO - FIBRILLAZIONI AL NAZARENO DOVE ASPETTANO CHE ARRIVI UN POST DI GRILLO CHE METTA FINE AL &quot;MARASMA&quot; IN CUI SONO FINITI I CINQUE STELLE. E VISTO CHE IL SOSTEGNO A BONACCINI È ESCLUSO, I DEM SI ACCONTENTEREBBERO PURE DELLA DESISTENZA..."/>
  </head>
  <body>
    <article>
      <h1>Di maio non controlla piu’ i 5 stelle:in emilia il m5s sfida bonaccini con una civica</h1>
      <address>
        <time datetime="2019-11-20T16:32:00+00:00">20 Nov 2019, 16:32</time>
      </address>
      <p>
        <b>DI MAIO NON CONTROLLA PIU’ I 5 STELLE - IN EMILIA-ROMAGNA SI FA LARGO L'IPOTESI CHE I PENTASTELLATI SFIDINO BONACCINI CON UN LORO CANDIDATO ALTERNATIVO ANCHE SENZA L'OK DI LUIGINO - FIBRILLAZIONI AL NAZARENO DOVE ASPETTANO CHE ARRIVI UN POST DI GRILLO CHE METTA FINE AL "MARASMA" IN CUI SONO FINITI I CINQUE STELLE. E VISTO CHE IL SOSTEGNO A BONACCINI È ESCLUSO, I DEM SI ACCONTENTEREBBERO PURE DELLA DESISTENZA...</b>
      </p>
      <hr/>
      <p>
        <b>Paola Zanca per <a href="http://www.ilfattoquotidiano.it/">il “Fatto quotidiano”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255998/1231573.htm">
          <img src="https://cdn-static.dagospia.com/img/foto/10-2019/luigi-di-maio-1231573.jpg"/>
        </a>
        <figcaption>luigi di maio</figcaption>
      </figure>
      <p>La paura, Nicola Zingaretti, ancora la camuffa bene. Parla di "alleanze competitive" da costruire "intorno a un candidato", si fa scudo della "voglia di autodeterminarsi" dei territori, che non vogliono essere "strumentalizzati dalla politica romana". Pensa all' Emilia-Romagna e alla terribile ipotesi che i Cinque Stelle, alla fine, possano decidere non solo di non sostenere Stefano Bonaccini, ma perfino di sfidarlo con un loro candidato alternativo. Un' idea "inaccettabile" per i dem, che usano una metafora piuttosto azzeccata per descrivere lo stato d' animo dei giallorosa alle prese con le Regionali: "È come se ad agosto avessimo deciso di andare insieme in vacanza in Antartide e poi, al primo weekend sul Gran Sasso, fossimo tornati indietro perché faceva freddo".</p>
      <figure>
        <a href="https://www.dagospia.com/mediagallery/Dago_fotogallery-255998/1231736.htm">
          <img src="https://cdn-static.dagospia.com/img/foto/10-2019/luigi-di-maio-1231736.jpg"/>
        </a>
        <figcaption>luigi di maio</figcaption>
      </figure>
      <p>Il voto del 26 gennaio - oltre all' Emilia si voterà anche in Calabria - per il Nazareno è il sintomo più evidente dell'"anima" che manca al secondo governo Conte, come ha detto ieri via Repubblica il segretario dem: l' unione nata sulle ceneri della crisi del Papeete si è sfilacciata alla prima grandinata, quella sconfitta in Umbria che ha fatto fare a Luigi Di Maio immediata retromarcia sulle alleanze locali.</p>
      <p>Ecco, sarebbe quasi facile se fosse tutto qui: invece la riunione di lunedì sera tra il capo politico e gli esponenti emiliano-romagnoli del Movimento ha ulteriormente allargato la crepa. I referenti locali vogliono presentarsi alle elezioni, ovviamente contro Bonaccini, visto che di fatto - un paio di lustri fa - i Cinque Stelle sono nati a Bologna e dintorni, proprio in opposizione alla "ditta" che lì ha sempre governato. Così Di Maio, che sa che "sull' Emilia il governo rischia", è dovuto arrivare a minacciare di togliere l' uso del simbolo, se qualcuno volesse correre comunque. Quel qualcuno esiste: tant' è che in consiglio regionale hanno già verificato che basterebbe formare adesso un nuovo gruppo consiliare per evitare la grana della raccolta firme.</p>
      <figure>
        <a href="https://www.dagospia.com/mediagallery/Dago_fotogallery-255998/1236145.htm">
          <img src="https://cdn-static.dagospia.com/img/foto/11-2019/di-maio-ilva-1236145.png"/>
        </a>
        <figcaption>di maio ilva</figcaption>
      </figure>
      <p>È lo scenario peggiore, sia per il Pd che per i Cinque Stelle. E la conferma di un altro dei timori che agitano Zingaretti e il capo delegazione Dario Franceschini: "Di Maio non controlla più i suoi, vi rendete conto?", ragionano nell' attesa che arrivi un post di Beppe Grillo che metta fine al "marasma" in cui sono finiti i Cinque Stelle. E visto che il sostegno a Bonaccini è escluso, al Nazareno si accontenterebbero pure della desistenza, che comunque li lascia perplessi: "Che partito è un partito che non si presenta neanche alle elezioni?"</p>
      <p>Rieccoci all'"anima" che non c' è e che tanto fa penare il segretario del Pd. Significa, nei ragionamenti dei democratici, che il progetto comune non si vede, si va avanti a piantare "bandierine" e i Cinque Stelle pretendono che il Pd digerisca tutto: dal taglio dei parlamentari alla revoca allo scudo per Ilva, fino alla riforma della giustizia di cui hanno discusso ancora ieri sera. "Ne abbiamo già ingoiate troppe", è il refrain che ripetono Zingaretti e i suoi.</p>
      <figure>
        <a href="https://www.dagospia.com/mediagallery/Dago_fotogallery-255998/1213376.htm">
          <img src="https://cdn-static.dagospia.com/img/foto/09-2019/zingaretti-bonaccini-1213376.png"/>
        </a>
        <figcaption>zingaretti bonaccini</figcaption>
      </figure>
      <p>Ma il discorso sull'"anima" parla soprattutto al nemico comune, Matteo Salvini. Se in Emilia- Romagna vince lui, è ancora la riflessione in corso al Nazareno, viene giù tutto, a prescindere dalle volontà di Pd e Cinque Stelle: "Alla Lega basta promettere la ricandidatura a qualche incerto del Movimento: alla prima occasione parlamentare, finiamo sotto. E se non ci lavoriamo da adesso, non avremo uno straccio di progetto alternativo da offrire: saremo impotenti di fronte alle sirene di Salvini e dei suoi".</p>
      <p>Tanto più che il nemico adesso ha già quasi un oppositore in meno. Ieri sera, a Porta a Porta, Matteo Renzi ha portato all' estremo la sua teoria per cui Italia Viva possa "prendere da destra e sinistra": "Salvini cercherà di spostarsi al centro - ha detto - Allearci con lui? Mai dire mai".</p>
      <figure>
        <a href="https://www.dagospia.com/mediagallery/Dago_fotogallery-255998/1223855.htm">
          <img src="https://cdn-static.dagospia.com/img/foto/10-2019/di-maio-1223855.png"/>
        </a>
        <figcaption>di maio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255998/1223854.htm">
          <img src="https://cdn-static.dagospia.com/img/foto/10-2019/di-maio-1223854.png"/>
        </a>
        <figcaption>di maio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255998/1231155.htm">
          <img src="https://cdn-static.dagospia.com/img/foto/10-2019/luigi-di-maio-1231155.jpg"/>
        </a>
        <figcaption>LUIGI DI MAIO</figcaption>
      </figure>
      <hr/>
      <h3>FOTOGALLERY</h3>
      <figure>
        <a href="https://www.dagospia.com/mediagallery/Dago_fotogallery-255998/1231155.htm">
          <img src="http://static.dagospia.com/img/foto/10-2019/luigi-di-maio-1231155.jpg"/>
        </a>
      </figure>
    </article>
  </body>
</html>