<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/forologika/125687/erhetai-ayxisi-20-sti-forologiki-basi-toy-enfia"/>
    <meta property="og:site_name" content="Insider"/>
    <meta property="article:published_time" content="2019-11-20T16:11:00+00:00"/>
    <meta property="og:title" content="Έρχεται αύξηση 20% στη φορολογική βάση του ΕΝΦΙΑ"/>
    <meta property="og:description" content="Οι ευρωπαϊκοί θεσμοί συμφώνησαν ότι η διαδικασία επικαιροποίησης του ΕΝΦΙΑ θα πρέπει να επεκταθεί έως τα μέσα του 2020 ώστε να διευκολυνθεί η ουσιαστικότερη μεταρρύθμιση του συστήματος αντικειμενικού προσδιορισμού των τιμών των ακινήτων"/>
  </head>
  <body>
    <article>
      <h1>Έρχεται αύξηση 20% στη φορολογική βάση του ΕΝΦΙΑ</h1>
      <h2>Οι ευρωπαϊκοί θεσμοί συμφώνησαν ότι η διαδικασία επικαιροποίησης του ΕΝΦΙΑ θα πρέπει να επεκταθεί έως τα μέσα του 2020 ώστε να διευκολυνθεί η ουσιαστικότερη μεταρρύθμιση του συστήματος αντικειμενικού προσδιορισμού των τιμών των ακινήτων</h2>
      <address><time datetime="2019-11-20T16:11:00+00:00">20 Nov 2019, 16:11</time> by <a rel="author">Θανάσης Κουκάκης</a></address>
      <p><b>Μια τριπλή παρέμβαση στον ΕΝΦΙΑ που θα δρομολογηθεί έως τον Ιούνιο του 2020 </b>και <b>θα αυξήσει τη φορολογική βάση του φόρου ακίνητης περιουσίας κατά περισσότερο από 20%, </b>περιγράφει <a href="https://www.insider.gr/eidiseis/oikonomia/125659/prasino-fos-apo-tin-komision-sto-proshedio-toy-proypologismoy-toy-2020">η έκθεση ενισχυμένης εποπτείας </a>που έδωσε σήμερα στη δημοσιότητα η Ευρωπαϊκή Επιτροπή,<a href="https://www.insider.gr/hristika/oikonomia/125632/dieyrynsi-tis-forologikis-basis-epibolis-toy-enfia"> όπως είχε προαναγγείλει το insider.gr.</a></p>
      <p>Σύμφωνα με την έκθεση, οι ευρωπαϊκοί θεσμοί συμφώνησαν ότι η διαδικασία επικαιροποίησης του ΕΝΦΙΑ θα πρέπει να επεκταθεί έως τα μέσα του 2020 ώστε να διευκολυνθεί η ουσιαστικότερη μεταρρύθμιση του συστήματος αντικειμενικού προσδιορισμού των τιμών των ακινήτων, η οποία θα οδηγήσει σε σημαντική διεύρυνση της φορολογικής βάσης των φόρων ακίνητης περιουσίας.</p>
      <p>Όπως αναφέρεται στην έκθεση, η μεταρρύθμιση θα αποτελείται από τρία μέρη:</p>
      <p>-Την επέκταση έως το Φεβρουάριο του 2020 της κάλυψης του συστήματος των τιμών ζώνης σε όλες τις αστικές περιοχές, γεγονός που αντιπροσωπεύει αύξηση της κάλυψης από το 85% στο 100 % του αστικού πληθυσμού.</p>
      <p>- Την προσαρμογή των αντικειμενικών αξιών στις τιμές αγοράς μέχρι τον Μάιο του 2020.</p>
      <p>- Την αλλαγή μεταχείρισης των μη αστικών ακινήτων μέχρι τον Μάιο του 2020 με βάση το σύστημα αντικειμενικών αξιών.</p>
      <p>Σύμφωνα με την Κομισιόν, οι νομοθετικές τροποποιήσεις για την εφαρμογή του νέου συστήματος αποτίμησης των ακινήτων θα πρέπει να ολοκληρωθούν μέχρι τον Ιούνιο του 2020, ώστε να αποσταλούν εγκαίρως τα εκκαθαριστικά του ΕΝΦΙΑ τον Αύγουστο του 2020.</p>
      <p>«Συνολικά, η μεταρρύθμιση αναμένεται να αυξήσει τη φορολογική βάση του ΕΝΦΙΑ κατά περισσότερο από 20% και να βελτιώσει σημαντικά τη δικαιοσύνη του συστήματος φορολόγησης ακινήτων», τονίζει η Κομισιόν.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125465/staikoyras-den-apokleietai-nea-meiosi-toy-enfia-2020"/>
        <a href="https://www.insider.gr/eidiseis/oikonomia/124390/staikoyras-pithani-nea-meiosi-toy-enfia-kata-10-2020"/>
        <a href="https://www.insider.gr/hristika/symvoyles/124309/pos-tha-glitosete-hrono-kai-talaiporia-stin-pliromi-toy-enfia"/>
      </related>
    </article>
  </body>
</html>