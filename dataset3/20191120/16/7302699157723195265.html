<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111589"/>
    <meta property="og:site_name" content="MGR Online"/>
    <meta property="article:published_time" content="2019-11-20T16:07:00+00:00"/>
    <meta property="og:title" content="&quot;น้องโอ๋&quot; นำทีม 4 ขุนศึกไทยขึ้นฟัดศึก ONE ส่งท้ายที่สิงคโปร์"/>
    <meta property="og:description" content="มาศึกนี้ไทยแลนด์มีโอกาสแก้ตัวกับศึก ONE: EDGE OF GREATNESS ซึ่งจะจัดขึ้นวันศุกร์ที่ 22 พฤศจิกายนนี้ ในนัดส่งท้ายปีที่ประเทศแม่ที่สิงคโปร์ ซึ่งมี 4 ขุนศึกไทยลงสนาม พร้อมเปิดประวัติศาสตร์แรกกับการประกบคู่ วัน ซูเปอร์ ซีรีส์ ด้วยศึก"/>
  </head>
  <body>
    <article>
      <h1>"น้องโอ๋" นำทีม 4 ขุนศึกไทยขึ้นฟัดศึก ONE ส่งท้ายที่สิงคโปร์</h1>
      <address><time datetime="2019-11-20T16:07:00+00:00">20 Nov 2019, 16:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011545601.JPEG"/>
      </figure>
      <p>หลังจากแฟนมวยชาวไทยสะเทือนใจสำหรับผลการแข่งขันของนักสู้ไทยหนึ่งเดียวในศึกวัน แชมเปียนชิพ ครั้งล่าสุด หลัง <a href="https://www.onefc.com/th/news/%e0%b8%88%e0%b8%b2%e0%b8%a1%e0%b8%b2%e0%b8%a5-%e0%b8%a2%e0%b8%b9%e0%b8%8b%e0%b8%b9%e0%b8%9e%e0%b8%ad%e0%b8%9f-%e0%b8%84%e0%b8%a7%e0%b9%89%e0%b8%b2%e0%b8%8a%e0%b8%b1%e0%b8%a2%e0%b8%ab%e0%b8%a3/"><u>“ยอดแสนไกล แฟร์เท็กซ์” พ่ายน็อกมวยแทน </u></a>“จามาล ยูซูพอฟ” ชนิดพลิกโผ มาศึกนี้ไทยแลนด์มีโอกาสแก้ตัวกับศึก ONE: EDGE OF GREATNESS ซึ่งจะจัดขึ้นวันศุกร์ที่ 22 พฤศจิกายนนี้ ในนัดส่งท้ายปีที่ประเทศแม่ที่สิงคโปร์ ซึ่งมี 4 ขุนศึกไทยลงสนาม พร้อมเปิดประวัติศาสตร์แรกกับการประกบคู่ วัน ซูเปอร์ ซีรีส์ ด้วยศึกสายเลือดไทยและเป็นนัดชิงแชมป์โลกด้วย</p>
      <figure>
        <img src="https://mpics.mgronline.com/pics/Images/562000011545602.JPEG"/>
      </figure>
      <p><b>เพชรมรกต vs ชาร์ลี ปีเตอร์ส</b><br/><br/>เริ่มกันที่การกลับมาของ “ขุนเข่าเมืองอุบล” เพชรมรกต เพชรยินดีอะคาเดมี ถึงเวลาคืนฟอร์มในกติกามวยไทยที่ตนเองถนัด <a href="https://www.onefc.com/th/news/%e0%b9%80%e0%b8%9b%e0%b9%82%e0%b8%95%e0%b8%a3%e0%b9%80%e0%b8%8b%e0%b8%b5%e0%b8%a2%e0%b8%99-%e0%b8%9b%e0%b8%a3%e0%b8%b2%e0%b8%9a-%e0%b9%80%e0%b8%9e%e0%b8%8a%e0%b8%a3%e0%b8%a1%e0%b8%a3%e0%b8%81/"><u>หลังจากพ่ายศึกล้างตาในคิกบ็อกซิ่งทัวร์นาเมนต์ให้กับผู้คว้าแชมป์ครั้งนั้นอย่าง “จอร์จิโอ เปโตรเซียน” </u></a>ชวดเงินล้านดอลลาร์สหรัฐฯ ไปแบบน่าเสียดาย <br/><br/>กลับมาคราวนี้ด้วยศักดิ์ศรีอันยิ่งใหญ่ บันไดแรกเพื่อไต่แชมป์โลก ONE มวยไทย รุ่นเฟเธอร์เวต ต้องเจอกับ “ชาร์ลี ปีเตอร์ส” ยอดมวยอังกฤษกำปั้นหนัก ชนะน็อกมากว่า 30 ไฟต์ เจ้าของแชมป์โลก MTGP และ WMC มวยไทย <br/><br/>หากเทียบกับ เพชรมรกต ยังเป็นรองทั้งเรื่องของช่วงตัว ความสด และประสบการณ์ แถมนักชกไทยยังได้ “ครูมาย” อภิวัฒน์ อิ่มวงค์ หรืออดีตนักมวยเก่า “สมเดช พ.พันตรี” คอยลับศอกและเข่าให้ ยิ่งเพิ่มความมั่นใจในไฟต์นี้มากยิ่งขึ้น แชมป์มวยลุมพินี 2 รุ่นผู้นี้ พร้อมที่จะกำชัยชนะกลับมาฝากแฟนๆ บ้านเราอย่างแน่นอน</p>
      <figure>
        <img src="https://mpics.mgronline.com/pics/Images/562000011545603.JPEG"/>
      </figure>
      <p><b>เดชดำรงค์ vs มูฮัมมัด อิมราน</b><br/><br/>ล้มกี่ครั้งก็ยังลุกได้เสมอ สำหรับ<a href="https://www.onefc.com/th/news/%e0%b9%80%e0%b8%9b%e0%b9%82%e0%b8%95%e0%b8%a3%e0%b9%80%e0%b8%8b%e0%b8%b5%e0%b8%a2%e0%b8%99-%e0%b8%9b%e0%b8%a3%e0%b8%b2%e0%b8%9a-%e0%b9%80%e0%b8%9e%e0%b8%8a%e0%b8%a3%e0%b8%a1%e0%b8%a3%e0%b8%81/"><u>อดีตแชมป์โลก ONE รุ่นสตรอว์เวต คนแรกของสังเวียน </u></a>“ครูรงค์” เดชดำรงค์ ส.อำนวยศิริโชค มวยไทยลายครามแชมป์ลุมพินี 3 รุ่นผู้ไม่เคยหวั่นไหวในเส้นทางนักสู้ ศึกต่อไปเขาต้องพบกับงานหินจากปากีสถาน เจ้าของฉายา “ไอ้แมงมุม” มูฮัมมัด อิมราน นักสู้เพื่อชีวิตทั้งในและนอกสังเวียน ร่ำ<br/><br/>เรียนทักษะมารอบด้าน ไม่ว่าจะเป็น คาราเต้ และการปล้ำจับล็อก จนได้แชมป์การต่อสู้แบบผสมผสาน (MMA) ระดับประเทศถึง 3 สมัย และแชมป์รายการ PFC<br/><br/>น่าเป็นห่วง ครูรงค์ ก็ตรงที่คู่ชกทั้งสูงยาว แถมสดหนุ่มกว่ามาก แต่เจ้าตำนานมวยไทยหวังจะใช้เกมยืนสู้เข้ากำราบ โดยได้ครูมวยรุ่นน้อง “เป็นเอก ศิษย์หนุ่มน้อย” แห่งค่าย Evolve มาเป็นคู่ซ้อมให้ ก็หวังว่าจะทะลวงด่าน และสามารถออกอาวุธเก็บแต้มได้ <br/><br/>นอกจากนี้ยังฝึกการป้องกันตัวจากการทำซับมิชชันกับ “เทลโกะ ชินซาโตะ” โค้ชบราซิลเลียนยิวยิตสูร่วมค่าย เพื่อรับมือกับ มูฮัมมัด อิมราน เพิ่มเติมอีกด้วย ก็ต้องขอเอาใจช่วยให้ ครูรงค์ เก็บชัยผ่านศึกนี้ไปได้เพื่อเรียกความมั่นใจและศรัทธากลับมาอีกครั้ง</p>
      <figure>
        <img src="https://mpics.mgronline.com/pics/Images/562000011545604.JPEG"/>
      </figure>
      <p><b>น้องโอ๋ vs เสมาเพชร</b><br/><br/>นี่เป็นครั้งแรกที่ วัน แชมเปียนชิพ จับสองนักกีฬาสายเลือดไทยเผชิญหน้ากันบนสังเวียน เพราะมันถูกคู่ ถูกเวลาที่สุดในนาทีนี้ จึงเหมาะที่จะเป็นคู่เอกนำรายการศึก ONE: EDGE OF GREATNESS โดยมีเข็มขัดแชมป์โลก ONE มวยไทย รุ่นแบนตัมเวต เป็นเดิมพัน ซึ่งในพิกัดน้ำหนักนี้ถือเป็นรุ่นยอดนิยมที่รวมนักมวยไทยฝีมือดีไว้อย่างคับคั่ง ทำเอาแฟนชาวไทยเกิดอาการรักพี่ เสียดายน้อง<br/><br/>ทางฝั่งแชมป์โลก “น้องโอ๋ ไก่ย่างห้าดาว” นี่คือเจ้าตำนานมวยไทยอย่างแท้จริง ได้แชมป์ทั้งลุมพินีและราชดำเนิน สองเวทีศักดิ์สิทธิ์ระดับประเทศ ในขณะที่ผู้ท้าชิง “เสมาเพชร แฟร์เท็กซ์” ก็ไม่ธรรมดา เจ้าของแชมป์มวยรอบปูนเสือช่องหลากสี เวทีนี้ขลังเบอร์ไหนคนในวงการรู้กันดี แถมต่างคนต่างไร้พ่ายใน วัน แชมเปียนชิพ และเป็นมวยซ้ายด้วยกันทั้งคู่อีก คนหนึ่งสด อีกคนหนึ่งเก๋า จะฟันธงไปข้างไหนก็ทำใจยากเหลือเกิน<br/><br/>และนี่คือ 3 คู่แข่งขันจาก 4 ขุนศึกไทย ซึ่่งจะมีขึ้นในวันศุกร์ที่ 22 พฤศจิกายนนี้ ณ สิงคโปร์ อินดอร์ สเตเดียม แฟนๆ รับชมได้ตั้งแต่คู่แรกจนถึงคู่สุดท้ายแบบไม่มีการตัดทอนให้ขัดใจ ทางแอปพลิเคชัน <a href="https://www.onefc.com/th/features/5-%e0%b8%82%e0%b8%b1%e0%b9%89%e0%b8%99%e0%b8%95%e0%b8%ad%e0%b8%99%e0%b9%82%e0%b8%ab%e0%b8%a5%e0%b8%94-one-super-app-%e0%b8%8a%e0%b8%a1%e0%b8%a8%e0%b8%b6%e0%b8%81-%e0%b8%a7%e0%b8%b1%e0%b8%99/"><u>ONE Super App </u></a>ตั้งแต่เวลา 17.30 น.เป็นต้นไป และทางไทยรัฐทีวีช่อง 32 เวลา 21.30 น.</p>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000111589"/>
      </related>
    </article>
  </body>
</html>