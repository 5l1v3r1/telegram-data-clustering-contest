<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/android-chyba-v-aplikacich-na-foceni-umoznuje-sledovani-a-nahravani/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-20T16:00:01+00:00"/>
    <meta property="og:title" content="Android: Chyba v aplikacích na focení umožňuje sledování a nahrávání"/>
    <meta property="og:description" content="Vytvořit aplikaci v dnešní době není tak jednoduché, jak by se mohlo zdát. I velké společnosti sem tam udělají chybu, která může vést k nestabilitě, v tom lepším ohledu. Bohužel některé chyby zapříčiňují bezpečnostní problémy, což se dotýká poměrně aktuálního problému. Za objevením zranitelnosti stojí bezpečnostní společnost Checkmarx. Aplikace na focení pod drobnohledem Výzkumníkům v […]"/>
  </head>
  <body>
    <article>
      <h1>Android: Chyba v aplikacích na focení umožňuje sledování a nahrávání</h1>
      <address><time datetime="2019-11-20T16:00:01+00:00">20 Nov 2019, 16:00</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Vytvořit aplikaci v dnešní době není tak jednoduché, jak by se mohlo zdát. I velké společnosti sem tam udělají chybu, která může vést k nestabilitě, v tom lepším ohledu. Bohužel některé chyby zapříčiňují bezpečnostní problémy, což se dotýká poměrně aktuálního problému. Za objevením zranitelnosti stojí bezpečnostní společnost Checkmarx.</p>
      <h3>Aplikace na focení pod drobnohledem</h3>
      <p>Výzkumníkům v Checkmarxu se podařilo objevit zranitelnost u aplikací na focení od společností Samsung a Google. Pro demonstraci vytvořili aplikaci pro počasí s jediným oprávněním, práce s úložištěm. Aplikace jako taková nemá oprávnění přistupovat k foťákům na mobilu, takže aplikace nemůže pořizovat záběry. Jak se ale ukázalo, ne zcela chráněné aplikace pro focení to mohou zprostředkovat.</p>
      <figure>
        <img src="https://dotekomanie.cz/wp-content/uploads/2019/11/Screenshot_213-415x244x.jpg"/>
      </figure>
      <p>Aplikace totiž mohou na Androidu mezi sebou komunikovat, respektive si posílat záměry k nějakým činnostem. Na základě různých pravidel, schválených aplikací a oprávnění následně mezi sebou komunikují nebo si vyměňují data. Bohužel aplikace pro focení od Samsungu a Googlu neměly toto dobře vyřešené, takže potenciálně nebezpečná aplikace se mohla dostat k možnosti natáčení videa nebo pořizování fotografií. Vzhledem k tomu, že aplikace na počasí má přístup k úložišti, může si zjistit dodatečná data, jako jsou například GPS souřadnice fotek.</p>
      <p>Vývojáři v Checkmarx implementovali do falešné aplikace na focení systém příkazů, takže je možné ji ovládat vzdáleně a pořizovat záběry bez vědomí uživatele. Checkmarx pouze informoval o problému u zmíněných společností, ale dle jejich vyjádření se může problém týkat i dalších společností, ale nedošlo na zveřejnění seznamu.</p>
      <figure>
        <iframe src="https://www.youtube.com/embed/XJAMJOVoVyw" width="560" height="315" data-service="Youtube" scrolling="no"/>
      </figure>
      <p>Firmy Samsung i Google byly o problému informovány, přičemž bezpečnostní zranitelnost dostala označení CVE-2019-2234. Vzhledem k tomu, že chyba není spojena se systémem Android, nelze vydat kumulativní opravu pro všechny mobily se systémem Android. V tomto případě musí problém opravit každá společnost, které se to týká. V tuto chvíli Google i Samsung mají opravenou verzi aplikace na focení, přičemž je již dostupná ke stažení. Ostatní výrobci byli informováni, ale není známo, kdo již aktualizoval a koho se problém týkal.</p>
      <footer>Zdroj: <a href="https://www.xda-developers.com/google-samsung-camera-app-exposed-video-intents-third-party-apps/#c4ca4/">xda-developers.com</a></footer>
    </article>
  </body>
</html>