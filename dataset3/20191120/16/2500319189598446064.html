<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574522/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T16:20:14+00:00"/>
    <meta property="og:title" content="ב'לב מלכה' מברכים על קידום הנגשת מערת המכפלה"/>
    <meta property="og:description" content="יו&quot;ר ארגון 'לב מלכה' הרב אהרון אברמן: 'הילדים החולים מייחלים להתפלל ולשפוך שיח על קברי האבות הקדושים'"/>
  </head>
  <body>
    <article>
      <h1>ב'לב מלכה' מברכים על קידום הנגשת מערת המכפלה</h1>
      <address><time datetime="2019-11-20T16:20:14+00:00">20 Nov 2019, 16:20</time> by <a rel="author">קלמן טלר</a></address>
      <p>
        <b>יו"ר ארגון 'לב מלכה' הרב אהרון אברמן: 'הילדים החולים מייחלים להתפלל ולשפוך שיח על קברי האבות הקדושים'</b>
      </p>
      <figure>
        <img src="http://www.93fm.co.il/wp-content/uploads/2019/11/IMG_9343-e1574266777561.jpg"/>
      </figure>
      <p>הודעת המנהל האזרחי על התחלת התכנון של הנגשת מערת המכפלה לנכים, היא סיומו של מאבק ארוך שלו שותפים רבים ביניהם ארגון 'לב מלכה' בראשון הרב אהרון אברמן, שהעלו את הבעיה עוד בתקופתו של השר לשירותי דת יעקב מרגי.</p>
      <p>ב'לב מלכה' נטלו חלק פעיל במאבק להנגשת המערה, בעקבות מקרה שבו מספר רב של ילדם חולים הביעו את מבוקשם להתפלל ולשפוך שיח בקברי האבות במערכת המכפלה. הרב אברמן ומתנדבי הארגון הביאו את הילדים עד סמוך למערה באמצעות אמבולנסים. אולם משהגיעו למערה עצמה נוכחו כי קיים קושי ואי נוחות להעלות את הילדים לתוך המערה. בשל הקושי נאלצו הילדים להתפלל על הכיסאות גלגלים ברחבת המערה.</p>
      <p>בעקבות המקרה החלו ב'לב מלכה' להפעיל לחץ על הגורמים הרלוונטיים וגייסו לשם כך את השר לשירותי דת שכיהן באותה התקופה יעקב מרגי. כמו כן פנו בארגון לשר הביטחון ולראשי מערכת הביטחון בדרישה להנגיש את מערת המכפלה, למען יוכלו גם אנשים שאינם יכולים להלך על רגליהם ומרותקים לכיסאות גלגלים לשפוך שיח ולהתפלל על קבריהם של האבות הקדושים. גורמים במערכת הביטחון טענו כל העת כי קיים קושי באישור ותכנות הנגישות, שכן הדבר דורש אישור של הגורמים הפלסטינים ואנשי הוואקף המקומי בחברון.</p>
      <p>השבוע הודיע במליאת הכנסת סגן שר הביטחון אבי דיכטר, כי בכוונת משרד הביטחון להשלים את הנגשת המערה עד לחג הפסח.</p>
      <p>הרב אהרון אברמן יו"ר ארגון 'לב מלכה': 'אני מודה לכל הגורמים שסייעו ופעלו למען הנגשת המערה ולשר לשעבר יעקב מרגי שהיה שותף יחד אתנו למאבק, לארגון 'בצלמו' שלקח על עצמו להיות חוד החנית למען המטרה החשובה שכל יהודי יוכל לעלות ולהתפלל על קברי האבות הקדושים במקום התפילה הוותיק ביותר של העם היהודי. אני מקווה שבקרוב נוכל להיות אנשי בשורה לילדים הרבים שמבקשים מאתנו להגיע ולהתפלל במערת המכפלה, אך בשל המצב שהיה במקום עד היום לא היה ניתן להגשים את משאלתם'.</p>
      <related>
        <a href="http://www.93fm.co.il/radio/569723/"/>
        <a href="http://www.93fm.co.il/radio/565997/"/>
        <a href="http://www.93fm.co.il/radio/565283/"/>
      </related>
    </article>
  </body>
</html>