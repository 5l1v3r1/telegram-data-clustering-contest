<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/raluca-turcan-despre-tragedia-de-la-timisoara-omul-sa-aiba-garantia-ca-nu-se-culca-sanatos-si-se-trezeste-fereasca-dumnezeu-mort.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T16:34:16+00:00"/>
    <meta property="og:title" content="Raluca Turcan, despre tragedia de la Timișoara: ”Omul să aibă garanţia că nu se culcă sănătos şi se trezeşte, ferească Dumnezeu, mort”"/>
    <meta property="og:description" content="Vicepremierul Raluca Turcan a declarat miercuri că toți cei implicați în tragedia de la Timișoara, unde doi copii și mama unuia dintre ei au murit după o"/>
  </head>
  <body>
    <article>
      <h1> Raluca Turcan, despre tragedia de la Timișoara: ”Omul să aibă garanţia că nu se culcă sănătos şi se trezeşte, ferească Dumnezeu, mort” </h1>
      <address><time datetime="2019-11-20T16:34:16+00:00">20 Nov 2019, 16:34</time> by <a rel="author">Ana Popescu</a></address>
      <p>Vicepremierul Raluca Turcan a declarat miercuri că toți cei implicați în tragedia de la Timișoara, unde doi copii și mama unuia dintre ei au murit după o dezinsecție, trebuie să răspundă direct pentru cele întâmplate, ”astfel încât omul să aibă garanţia că nu se culcă sănătos şi se trezeşte mort”.</p>
      <p>”Pentru tragedia de la Timişoara trebuie să existe o răspundere directă a tuturor factorilor implicaţi. Adică nu se poate ca în materie de siguranţă publică să nu existe controale ale instituţiilor statului, astfel încât omul să aibă garanţia că nu se culcă sănătos şi se trezeşte, ferească Dumnezeu, mort, aşa cum s-a întâmplat în Timişoara. Este greu de imaginat cum a putut să existe atâta lipsă de responsabilitate în materie de verificarea îndeplinirii competenţelor şi a cerinţelor contractuale de către furnizorul privat”, a declarat Raluca Turcan.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.</p>
      <p>Până în prezent, un număr de 83 de persoane, din care 56 de adulţi şi 27 de copii, s-au prezentat pentru investigaţii la trei spitale din oraş. În prezent mai sunt internate 33 de persoane. Este vorba despre 9 pacienţi la Spitalul Clinic Judeţean de Urgenţă “Pius Brînzeu” Timişoara, 3 pacienţi la Spitalul Clinic Municipal de Urgenţă Timişoara şi 21 de copii la Spitalul Clinic de Urgenţă pentru copii “ Louis Ţurcanu” Timişoara.</p>
      <p>Toţi pacienţii sunt stabili, în stare bună, o parte din ei mai prezintă simptomatologie digestivă (greaţă, vărsături), dar rezultatele analizelor medicale sunt îmbunătăţite.</p>
      <p>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia – Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <p>Medicii de la Ambulanţa din Timişoara spun că, în cazul decesului a trei oameni din blocul în care au fost făcute dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.</p>
      <p>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.</p>
      <p>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>