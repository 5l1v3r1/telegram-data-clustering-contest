<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/shpigunskiy-skandal-v-serbiji-rosiya-video-50054709.html"/>
    <meta property="og:site_name" content="НВ"/>
    <meta property="article:published_time" content="2019-11-20T16:12:00+00:00"/>
    <meta property="og:title" content="Шпигунський скандал: Сербія почала розслідування через нібито передачу грошей сербському чиновнику офіцером ГРУ"/>
    <meta property="og:description" content="Президент Сербії Александар Вучич розпорядився провести розслідування після оприлюднення відео, на якому, як стверджується, російський розвідник передає гроші сербському чиновнику."/>
  </head>
  <body>
    <article>
      <h1>Шпигунський скандал: Сербія почала розслідування через нібито передачу грошей сербському чиновнику офіцером ГРУ</h1>
      <h2>Президент Сербії Александар Вучич розпорядився провести розслідування після оприлюднення відео, на якому, як стверджується, російський розвідник передає гроші сербському чиновнику.</h2>
      <address>
        <time datetime="2019-11-20T16:12:00+00:00">20 Nov 2019, 16:12</time>
      </address>
      <p>Про це заявила прем'єр-міністр Сербії Ана Брнабіч, передає <a href="https://www.reuters.com/article/us-serbia-russia-intelligence/serbia-probes-video-purportedly-showing-russian-spy-handing-cash-to-serbian-agent-idUSKBN1XU1ZE?il=0">Reuters.</a></p>
      <p>«Якщо це виявиться правдою, це буде серйозним питанням і проблемою для нас», - сказала вона.</p>
      <p>Державне інформаційне агентство <a href="http://www.tanjug.rs/full-view.aspx?izb=520550">Tanjug</a> повідомило, що Агентство інформаційної безпеки Сербії (BIA) підтвердило достовірність відео.</p>
      <p>Минулими вихідними на YouTube опублікували зняте прихованою камерою відео, на якому, як стверджується, полковник ГРУ Георгій Клебан передає пакет з грошима своєму сербському агенту - високопоставленому сербському чиновнику.</p>
      <p>На відео двоє чоловіків тепло вітають один одного в Белграді, п'ють пиво і обмінюються поліетиленовими пакетами. Серб, обличчя якого не показується, пізніше сідає в машину, дістає з сумки конверт і рахує банкноти, які були в ньому.</p>
      <p>Журналіст-розслідувач Христо Грозєв підтвердив, що людиною в чорній куртці виявився помічник військового аташе в посольстві РФ в Белграді.</p>
      <p>Грозєв сказав, що для ідентифікації росіянина він використовував програмне забезпечення Microsoft для розпізнавання облич.</p>
      <p>Між Росією і Сербією склалися міцні політичні, культурні та економічні зв'язки. Москва підтримує Белград у відмові визнати незалежність Косова.</p>
      <p>На озброєнні армії Сербії - російські винищувачі і танки. Минулого місяця Росія <a href="https://nv.ua/ukr/world/countries/rosiyski-s-400-i-pancir-s-na-navchannyah-v-serbiji-novini-rosiji-50049727.html">перекинула до Сербії дивізіон зенітно-ракетних комплексів С-400</a> і батарею комплексів Панцир-С.</p>
    </article>
  </body>
</html>