<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/nbu-otrimaje-170-miljoniv-vid-prodazhu-hersonskogo-naftoperevalochnogo-kompleksu"/>
    <meta property="og:site_name" content="ПІК"/>
    <meta property="article:published_time" content="2019-11-20T16:00:00+00:00"/>
    <meta property="og:title" content="НБУ отримає 170 мільйонів від продажу Херсонського нафтоперевалочного комплексу"/>
    <meta property="og:description" content="Національний банк України отримає 170 млн грн від продажу переданого в іпотеку регулятору Херсонського нафтоперевалочного комплексу."/>
  </head>
  <body>
    <article>
      <h1>НБУ отримає 170 мільйонів від продажу Херсонського нафтоперевалочного комплексу</h1>
      <address>
        <time datetime="2019-11-20T16:00:00+00:00">20 Nov 2019, 16:00</time>
      </address>
      <p>Національний банк України отримає 170 млн грн від продажу переданого в іпотеку регулятору Херсонського нафтоперевалочного комплексу. Про це повідомляє пресслужба НБУ, передає <a href="https://www.ukrinform.ua/">Укрінформ</a>.</p>
      <p>"18 листопада 2019 року на електронному майданчику OpenMarket (державне підприємство "СЕТАМ") Державною виконавчою службою Міністерства юстиції було реалізовано Херсонський нафтоперевалочний комплекс за 200 млн грн",- йдеться в повідомленні.</p>
      <p>Майно виставлялось на другі торги в межах виконавчого провадження щодо звернення стягнення на нього в рахунок погашення заборгованості за наданим НБУ кредитом рефінансування ПАТ "Реал Банк".</p>
      <p>Початкова ціна реалізації на других торгах становила 161,2 млн грн (якщо порівняти з першими торгами, уцінка склала 20%). На аукціон зареєструвались та сплатили гарантійний внесок (більше 8 млн грн) п’ять учасників, які жваво торгувалися між собою упродовж аукціону.</p>
      <p>Найбільша пропозиція, запропонована переможцем аукціону, склала 200 млн грн, що майже збігається з початковою вартістю майна на перших торгах. Початкова вартість визначалася за результатами оцінки майна призначеним державним виконавцем – суб’єктом оціночної діяльності.</p>
      <p>Порядок реалізації арештованого майна ДП "СЕТАМ" не передбачає розкриття даних переможця та учасників торгів. Остаточна інформація про переможця аукціону з’явиться після підписання ним протоколу та перерахування коштів за придбане майно.</p>
      <related>
        <h4>Новини по темі</h4>
        <a href="https://pik.ua/news/url/hersonska-oblrada-zaklikala-mistsevi-radi-vvesti-suhij-zakon"/>
        <a href="https://pik.ua/news/url/na-tavrijskih-gorizontah-ogolosjat-rezultat-konkursu-startapiv"/>
        <a href="https://pik.ua/news/url/turechchina-zatsikavilas-pshenitseju-hersonskoji-selektsiji"/>
      </related>
    </article>
  </body>
</html>