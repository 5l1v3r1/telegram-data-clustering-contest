<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/20/edi-myrfi-s-nagrada-za-cialostna-kariera.430279"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T16:52:00+00:00"/>
    <meta property="og:title" content="Еди Мърфи с награда за цялостна кариера"/>
    <meta property="og:description" content="Актьорът - с приз от &quot;Изборът на критиците&quot; | Dnes.bg"/>
  </head>
  <body>
    <article>
      <h1>Еди Мърфи с награда за цялостна кариера</h1>
      <h2>Актьорът - с приз от "Изборът на критиците"</h2>
      <address><time datetime="2019-11-20T16:52:00+00:00">20 Nov 2019, 16:52</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Актьорът Еди Мърфи ще бъде почетен с приз за цялостна кариера от асоциацията, която присъжда наградите "Изборът на критиците", съобщиха БТА и Контактмюзик, позовавайки се на "Холивуд рипортър".</p>
      <p>Петдесет и осем годишният Мърфи ще получи отличието на специална церемония, отдаваща почит както за постиженията на 2019 г., така и за над сто години афроамериканско кино.</p>
      <p>Еди Мърфи ще получи почетната награда като признание за ролите му през годините, а и за най-скорошното му превъплъщение във филма "Долимайт е моето име". В продукцията на Нетфликс, режисирана от Крейг Брюър, Мърфи играе американския актьор, комик, музикант и певец Руди Рей Мур. Съдейки по възторжените прием и отзиви, ролята е една от най-добрите в кариерата му.</p>
      <p>Освен Еди Мърфи с почетни отличия на церемонията, която ще се състои на 2 декември в Лос Анджелис, ще бъдат удостоени актрисата Ния Лонг, режисьорката Каси Лемънс и актьорът Чиуетел Еджиофор, дебютирал като режисьор и сценарист с филма "Момчето, което впрегна вятъра" на стрийминг платформата Нетфликс.</p>
      <p>Водеща на церемонията ще бъде бившата президентка на американската Академия за кинематографично изкуство и наука Шерил Бун Айзъкс.</p>
      <p>"За нас е привилегия да почетем Еди Мърфи, Каси Лемънс, Ния Лонг и Чиуетел Еджиофор за забележителната им работа през годината и в хода на кариерите им. По свой начин всеки един от тях - чрез комедия или драма, пред или зад камерата, е допринесъл за утвърждаването на филмите на афроамериканска тематика и за значимостта им в популярната култура", се посочва в изявлението на Джоуи Бърлин, главен изпълнителен директор на Асоциацията на кинокритиците, работещи за телевизията, радиото и интернет изданията (Broadcast Film Critics Association)</p>
    </article>
  </body>
</html>