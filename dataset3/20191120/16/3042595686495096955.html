<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/reaksjoner-pa-em-trekningen---en-skandale/71842810"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T16:26:55+00:00"/>
    <meta property="og:title" content="Reaksjoner på EM-trekningen: - En skandale!"/>
    <meta property="og:description" content="Det europeiske fotballforbundet (UEFA) bekreftet onsdag seedingen til trekningen av EM-sluttspillet. Den har skapt sterke reaksjoner."/>
  </head>
  <body>
    <article>
      <h1>Reaksjoner på EM-trekningen: - En skandale!</h1>
      <h2>Det europeiske fotballforbundet (UEFA) bekreftet onsdag seedingen til trekningen av EM-sluttspillet. Den har skapt sterke reaksjoner.</h2>
      <address><time datetime="2019-11-20T16:26:55+00:00">20 Nov 2019, 16:26</time> by <a rel="author">NTB I</a></address>
      <p>- Det er en skandale, for å være ærlig. Fotball er ikke lenger fotball, det er bare business, sa Belgias stjerne Kevin De Bruyne om at VM-bronsevinneren allerede halvannen uke før trekningen vet at de havner i gruppe med Danmark og Russland og må spille to bortekamper.</p>
      <p>
        <b>- Jeg forstår ikke det nye formatet. Jeg har spurt forbundet om jeg i det hele tatt trenger å reise til trekningen, sa Nederlands landslagssjef Ronald Koeman da han fikk vite at det allerede er klart at laget hans møter Ukraina i sluttspillet.</b>
      </p>
      <p>Det er ikke selve seedingen som fører til reaksjoner, men alle føringene som er lagt. EM skal avvikles i 12 ulike land, og alle vertslandene som kvalifiserer seg til sluttspillet skal få spille minst to kamper på hjemmebane i gruppespillet.</p>
      <p>Fire av de 12 vertsnasjonene (Italia, England, Tyskland og Spania) er toppseedet, ved siden av Belgia og Ukraina. De fire vertsnasjonene går automatisk inn i gruppen de er med å arrangere. Ettersom UEFA har bestemt at Ukraina av politiske grunner ikke kan havne i gruppe med Russland, er også de to siste toppseedede låst til en gruppe.</p>
      <h3>Spenningen borte</h3>
      <p>Danmark er blant lagene som allerede kjenner to av sine tre rivaler i gruppespillet. Trekningen i Bucuresti 30. november avgjør hvem som blir motstander fra laveste seedingsnivå, men også der er det føringer. De fire omspillsvinnerne (som blir klare først i mars) er på det seedingsnivået sammen med Wales og Finland, men Norge kan for eksempel ikke havne i Danmarks gruppe.</p>
      <p>Det er fordi EM-verten Skottland er topprangert i omspillet for C-divisjonen og vinneren derfor vil bli styrt inn i gruppa med kamper i Glasgow. Det blir vertsnasjoner i omspillene også for A- og B-divisjonen, og det betyr at det bare er igjen tre alternativer for danskene.</p>
      <p>Mest spennende for Åge Hareides lag blir trekningen som avgjør om Danmark eller Russland får spille hjemme i alle tre gruppekamper.</p>
      <h3>Seedingen</h3>
      <p>Slik er seedingsnivåene for EM-trekningen:</p>
      <p>Nivå 1: Belgia, Italia, England, Tyskland, Spania, Ukraina.</p>
      <p>Nivå 2: Frankrike, Polen, Sveits, Kroatia, Nederland, Russland.</p>
      <p>Nivå 3: Portugal, Tyrkia, Danmark, Østerrike, Sverige, Tsjekkia.</p>
      <p>Nivå 4: Wales, Finland, omspillsvinner A, B, C og D.</p>
      <p>Disse lagene er allerede låst til en gruppe:</p>
      <p>Gruppe A: Italia.</p>
      <p>Gruppe B: Danmark, Russland, Belgia.</p>
      <p>Gruppe C: Nederland, Ukraina.</p>
      <p>Gruppe D: England.</p>
      <p>Gruppe E: Spania.</p>
      <p>Gruppe F: Tyskland.</p>
    </article>
  </body>
</html>