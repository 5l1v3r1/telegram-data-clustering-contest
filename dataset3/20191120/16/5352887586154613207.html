<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/sgd/pritare-garantijai-del-135-mln-euru-paskolos-klaipedos-naftai-1751294/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T16:12:00+00:00"/>
    <meta property="og:title" content="Pritarė garantijai dėl 135 mln. eurų paskolos „Klaipėdos naftai“"/>
    <meta property="og:description" content="Reklama"/>
  </head>
  <body>
    <article>
      <h1>Pritarė garantijai dėl 135 mln. eurų paskolos „Klaipėdos naftai“</h1>
      <address><time datetime="2019-11-20T16:12:00+00:00">20 Nov 2019, 16:12</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Vyriausybė trečiadienio posėdyje sutarė dėl valstybės garantijos Šiaurės investicijų bankui (NIB) dėl akcinei bendrovei „Klaipėdos nafta“ teikiamos iki 20 metų laikotarpiui 34,7 mln. eurų paskolos investicijų projektui „Suskystintų gamtinių dujų terminalas“ finansuoti.</b>
      </p>
      <p>Valstybės garantija pirmam etapui sieks iki 135 mln. eurų. Ji bus skirta gamtinių dujų tiekimo saugumo papildomai dedamajai prie gamtinių dujų perdavimo kainos (saugumo dedamoji) subalansuoti 2020-2044 metams.</p>
      <p>Antram etapui, plaukiojančiosios SGD saugyklos įsigijimui finansuoti, valstybės garantija sieks iki 160 mln. eurų.</p>
      <p>Valstybinė energetikos reguliavimo taryba (VERT) yra numačiusi, kad jeigu „Klaipėdos nafta“ iki šių metų gruodžio 31 d. gauna valstybės garantiją ir sudaro sutartį dėl paskolos suteikimo, bendrovei 2020-2024 m. nustatoma mažesnė SGD pakartotinio dujinimo veiklos pajamų viršutinė riba sieks per 36 mln. eurų, kurioje įvertinta dalis laivo-saugyklos 2020 m. nuomos kaštų ir su paskola susijusios sąnaudos.</p>
      <p>Jeigu „Klaipėdos nafta“ neįvykdo sąlygų dėl valstybės garantijos ir paskolos suteikimo, bendrovei 2020-2024 m. nustatoma SGD pakartotinio dujinimo veiklos pajamų viršutinė riba – per 62 mln. eurų.</p>
      <p>Bendrovės SGD pakartotinio dujinimo pajamų viršutinė riba, neįvertinus saugumo dedamosios mažinimo priemonių, dėl nustatytos mažesnės investicijų grąžos, taip pat mažesnių veiklos, nusidėvėjimo sąnaudų 2020 metams mažėja 6,36 proc.</p>
      <p>Reklama</p>
      <p>VERT apie galutinį sprendimą dėl „Klaipėdos naftos“ 2020-iesiems nustatytos SGD pakartotinio dujinimo veiklos pajamų viršutinės ribos informuos iki 2019 m. gruodžio 31 d.</p>
      <p>Kaip ELTA jau rašė, „Klaipėdos naftos“ valdyba lapkričio pradžioje priėmė sprendimą įsigyti bendrovės nuomojamą suskystintųjų gamtinių dujų (SGD) laivą-saugyklą „Independence“ arba kitą plaukiojančią suskystintųjų gamtinių dujų laivą-saugyklą (FSRU) ne vėliau nei iki 2024 m. gruodžio 31 d.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/sgd/nusprende-pirkti-independence-arba-kita-laiva-per-5-metus-1747038/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/arunas-molis-tuo-metu-gauti-toki-pati-terminala-geresnemis-salygomis-nebuvo-imanoma-1745131/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/klaipedoje---naujas-didelis-sgd-krovinys/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/pirmasyk-bus-atsildomos-independence-talpos/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/nuspresta-lietuva-pirks-sgd-laiva-saugykla/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/independence---didziausias-nesusipratimas-1658198/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/jura/kodel-garsiausiame-lietuvos-laive-nedirba-ne-vienas-lietuvis-1628275/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/premjeras-sgd-laivas-tikriausiai-bus-isperkamas/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>