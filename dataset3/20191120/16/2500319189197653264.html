<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574519/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T16:15:26+00:00"/>
    <meta property="og:title" content="האם פוסט נגד אדם אחר הוא עילה לתביעה?"/>
    <meta property="og:description" content="המשנה לראש לשכת עורכי הדין עו&quot;ד יוסי ויצמן משיב לשאלה זו בספרו החדש 'סיפורי אולם המשפט' – ספרו החדש של ויצמן הינו השני בסדרת הספרים המשפטית המצוינת שלו"/>
  </head>
  <body>
    <article>
      <h1>האם פוסט נגד אדם אחר הוא עילה לתביעה?</h1>
      <address><time datetime="2019-11-20T16:15:26+00:00">20 Nov 2019, 16:15</time> by <a rel="author">קלמן טלר</a></address>
      <p>
        <b>המשנה לראש לשכת עורכי הדין עו"ד יוסי ויצמן משיב לשאלה זו בספרו החדש 'סיפורי אולם המשפט' – ספרו החדש של ויצמן הינו השני בסדרת הספרים המשפטית המצוינת שלו</b>
      </p>
      <figure>
        <img src="http://www.93fm.co.il/wp-content/uploads/2016/01/DSC_4494s-e1556538312409.jpg"/>
        <figcaption>
          <cite>צילום: יח''צ</cite>
        </figcaption>
      </figure>
      <p>התשובה לשאלה זו ולשאלות נוספות נמצאת בספרו החדש של המשנה לראש לשכת עורכי הדין עו"ד יוסי ויצמן 'סיפורי אולם המשפט'. ספרו החדש של ויצמן הינו השני בסדרת הספרים המשפטית המצוינת שלו. ספרו הראשון של עו"ד ויצמן הוצאה לפועל – מעשה והלכה הפך לשם דבר בעולם המשפט והוא מצוטט רבות בפסקי דין של שופטים העוסקים בדיני הוצאה לפועל.</p>
      <p>ספרו החדש של ויצמן, בניגוד לספרו הקודם שהיה מופנה בראש ובראשונה פנימה לתוך העולם המשפטי, מרחיב את אופקיו ומבקש להנגיש את מושגי עולם המשפט גם לאנשים מן השורה ולאו דווקא לאלו שרכשו השכלה משפטית.</p>
      <p>באמצעות ניתוח משפטי מבריק של 44 פסקי דין נבחרים, שיש להם השלכות על היום יום של כולנו, מצליח ויצמן לתת תמונה מספקת של עשה ואל תעשה בשורה של נושאים שרובינו נתקלים בהם ביום יום.</p>
      <p>אחד הנושאים שמאתגרים כיום את מערכת המשפט הוא הצורך להתאים את החקיקה לעולם הווירטואלי. בשנים האחרונות עלתה השאלה איך להתייחס לשינוי שיצרו הרשתות החברתיות שכל אדם שמחזיק פרופיל הוא סוג של עיתונאי. בספר סוקר ויצמן פסק דין בתביעת לשון הרע שהוגשה בגין פרסום בגנותו של אדם ברשתות החברתיות. ויצמן מחלץ מפסק הדין את העקרונות המשפטיים המנחים כיום את מערכת המשפט ומקבעים את כללי האסור והמותר על פי חוק איסור לשון הרע במרחב הווירטואלי, את מידת האחריות שיש לכותב או למי שמשתף מידע בגנותו של אדם אחר ואת היכולת של הנפגע להגיש תביעת נזיקין בגין לשון הרע במרחב הווירטואלי.</p>
      <p>נושאים נוספים שמקבלים ביטוי בספר הם שאלות כמו ביטול דוח תנועה שניתן בטעות על ידי שוטר. סיטואציה שלא אחת בני אדם מן היישוב נתקלים בה ונותרים חסרי אונים לנוכח תחושת העוול שנגרמה להם. בניתוח מדוקדק של פסק דין שניתן על ידי בית המשפט, משרטט ויצמן ביד אומן את גבולות הגזרה של הטעות ומהי טעות שיש בה כדי להוביל לביטול דוח תנועה. פסק דין נוסף שמקבל אף הוא ביטוי קשור לשאלת האחריות של עובד על רכבו של המעביד במקרה של גניבה. גם כאן מצליח עו"ד ויצמן לתת תמונה מקיפה הבנויה על אדני הפסיקה המשפטית על מנת שכל אדם יוכל לקבל מושג לגבי מידת האחריות שיש לו על רכב עבודה.</p>
      <p>את הספר פותח מבוא שהוא מפת דרכים להתמצאות בנבכי עולם המשפט הישראלי. ויצמן מוליך את הקורא במבוכי הערכאות השונות שמרכיבות יחדיו את עולם המשפט הישראלי. את הספר ניתן להשיג ברשתות הספרים המובחרות</p>
      <related>
        <a href="http://www.93fm.co.il/radio/574236/"/>
        <a href="http://www.93fm.co.il/radio/574233/"/>
        <a href="http://www.93fm.co.il/radio/573876/"/>
      </related>
    </article>
  </body>
</html>