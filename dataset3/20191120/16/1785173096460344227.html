<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/ms-anunta-constituirea-unui-grup-de-lucru-care-sa-identifice-problemele-legate-de-programul-national-de-vaccinare-si-de-campania-de-vaccinare-antigripala-gratuita-1922403120492019111619175879"/>
    <meta property="og:site_name" content="News.ro"/>
    <meta property="article:published_time" content="2019-11-20T16:31:49+00:00"/>
    <meta property="og:title" content="MS anunţă constituirea unui grup de lucru care să identifice problemele legate de Programul naţional de vaccinare şi de campania de vaccinare antigripală gratuită"/>
    <meta property="og:description" content="Ministerul Sănătăţii (MS) anunţă constituirea unui grup de lucru format din reprezentanţi ai multor instituţii, dar şi ai pacienţilor, care să identifice, până în 15 decembrie, problemele legate de funcţionarea Programului naţional de vaccinare şi de campania de vaccinare antigripală gratuită şi să propună soluţii pentru remedierea lor."/>
  </head>
  <body>
    <article>
      <h1>MS anunţă constituirea unui grup de lucru care să identifice problemele legate de Programul naţional de vaccinare şi de campania de vaccinare antigripală gratuită</h1>
      <address><time datetime="2019-11-20T16:31:49+00:00">20 Nov 2019, 16:31</time> by <a rel="author">News.ro</a></address>
      <p>
        <b>Ministerul Sănătăţii (MS) anunţă constituirea unui grup de lucru format din reprezentanţi ai multor instituţii, dar şi ai pacienţilor, care să identifice, până în 15 decembrie, problemele legate de funcţionarea Programului naţional de vaccinare şi de campania de vaccinare antigripală gratuită şi să propună soluţii pentru remedierea lor.</b>
      </p>
      <p>Potrivit Ministerului Sănătăţii, la nivelul instituţiei va fi constituit un grup de lucru format din medici specialişti, medici de familie, reprezentanţi ai comisiilor de specialitate ai MS, ai Institutului Naţional de Sănătate Publică şi ai Societăţii Române de Microbiologie, reprezentanţi ai Direcţiei de Sănătate Publică Bucureşti, precum şi reprezentanţi ai pacienţilor, care are rolul ca, până în 15 decembrie, să identifice toate deficienţele în funcţionarea Programului naţional de vaccinare, dar şi în cadrul campaniei de vaccinare antigripală gratuită.</p>
      <p>Grupul de lucru va prezenta ministrului Sănătăţii un set de măsuri pentru îmbunătăţirea acestor programe şi activităţi de sănătate publică, arată MS.</p>
      <p>Ministerul Sănătăţii a achiziţionat anul acesta 1.500.000 de doze de vaccin gripal, cu 200.000 de doze mai mult faţă de anul trecut.</p>
      <p>"Toate aceste doze de vaccin gripal au fost distribuite către direcţiile de sănătate publică. Ultima tranşă a fost distribuită în 5-6 noiembrie a.c. Cu cele 1.500.000 doze se poate face imunizarea de la grupa de vârstă 3 ani în sus. Medicii de familie au început să ridice şi ultima tranşă de vaccin. Urmează ca la sfârşitul lunii să fie livrate şi cele 9.200 de doze pentru imunizarea copiilor cu vârste între 6 luni si 3 ani, conform calendarului stabilit", arată MS.</p>
      <p>Conform sursei citate, dacă dozele de vaccin vor fi insuficiente, acordul cadru încheiat de MS cu furnizorul prevede posibilitatea suplimentarii numărului acestora.</p>
      <p>MS menţionează că repartiţia dozelor de vaccin pe judeţe se face în funcţie de catagrafierea realizată de medicii de familie, precum şi de informările acestora către direcţiile de sănătate publică.</p>
      <p>Sursa citată mai arată că, până în 10 noiembrie, s-au vaccinat 550.000 de persoane cu risc ridicat de îmbolnăvire, în cadrul campaniei gratuite a MS.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>