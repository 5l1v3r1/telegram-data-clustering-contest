<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562498/anakamptoyn-oi-times-twn-omologwn-sto-1-40-to-dekaetes"/>
    <meta property="og:site_name" content="NOOZ."/>
    <meta property="article:published_time" content="2019-11-20T16:43:00+00:00"/>
    <meta property="og:title" content="Ανακάμπτουν οι τιμές των ομολόγων- Στο 1,40% το δεκαετές"/>
    <meta property="og:description" content="Σημαντική αποκλιμάκωση εμφανίζουν οι αποδόσεις των ομολόγων στη δευτερογενή αγορά."/>
  </head>
  <body>
    <article>
      <h1>Ανακάμπτουν οι τιμές των ομολόγων- Στο 1,40% το δεκαετές</h1>
      <address>
        <time datetime="2019-11-20T16:43:00+00:00">20 Nov 2019, 16:43</time>
      </address>
      <p>
        <b>Σημαντική αποκλιμάκωση εμφανίζουν οι αποδόσεις των ομολόγων στη δευτερογενή αγορά.</b>
      </p>
      <p>Ενδεικτικά η απόδοση του 10ετούς τίτλου κυμαίνονταν νωρίς το απόγευμα στο 1,40% από το 1,51% που είχε φθάσει χθες.</p>
      <p>Στο 0,51% από 0,53% υποχώρησε και η απόδοση του 5ετούς τίτλου.</p>
      <p>Θετικό το κλίμα στην αγορά ομολόγων μετά την ευνοϊκή έκθεση της Ευρωπαϊκής Επιτροπής αλλά και το επενδυτικό ενδιαφέρον που προσέλκυσαν σήμερα όλες περιφερειακές αγορές της ευρωζώνης.</p>
      <p>Τον τόνο για μία ακόμη φορά έδωσε στις αγορές ομολόγων ο πρόεδρος των ΗΠΑ Ντ. Τραμπ, ο οποίος προειδοποίησε χθες το βράδυ ότι θα προχωρήσει σε αυξήσεις των δασμών στα Κινεζικά προϊόντα στην περίπτωση που δεν επιτευχθεί εμπορική συμφωνία μεταξύ των δύο χωρών.</p>
      <p>Η ελληνική αγορά ευνοήθηκε περαιτέρω από την έκθεση της Ευρωπαϊκής Επιτροπής η οποία μπορεί να χρησιμοποιηθεί ως βάση ώστε το Eurogroup να αποφασίσει την αποδέσμευση της δεύτερης δόσης των μέτρων για το χρέος αξίας 767 εκατομμυρίων ευρώ.</p>
      <p>Ιδιαίτερα θετική ήταν η αναθεώρηση προς το καλύτερο του σεναρίου βιωσιμότητας του χρέους. Στο βασικό σενάριο, οι μεικτές χρηματοδοτικές ανάγκες διατηρούνται μέτριες, γύρω στο 10% του ΑΕΠ ως το 2032.</p>
      <p>Στη συνέχεια, αρχίζουν να αυξάνουν ελαφρά αλλά προβλέπεται να διατηρηθούν γύρω στο 14% του ΑΕΠ ως τα τέλη της περιόδου που εξετάζεται. Στο θετικό σενάριο, το χρέος διατηρείται «υψηλά βιώσιμο», με μεικτές χρηματοδοτικές ανάγκες γύρω στο 10% του ΑΕΠ το 2060.</p>
      <p>Στο αρνητικό σενάριο, οι μεικτές χρηματοδοτικές ανάγκες φτάνουν το 20% του ΑΕΠ το 2042 και συνεχίζουν ανοδικά.</p>
      <p>Στο Ηλεκτρονικό Σύστημα Συναλλαγών της Τραπέζης της Ελλάδος (ΗΔΑΤ) καταγράφηκαν συναλλαγές 23 εκατ. ευρώ, εκ των οποίων τα 18 εκατ. ευρώ αφορούσαν σε εντολές αγοράς. Την μεγαλύτερη συναλλαγματική δραστηριότητα εμφάνισε το 10ετές ομόλογο με 5 εκατ. ευρώ.</p>
      <p>Η απόδοση του 10ετούς ομολόγου αναφοράς υποχώρησε στο 1,40% από 1,46% χθες έναντι 0,36% του αντίστοιχου γερμανικού τίτλου με αποτέλεσμα το περιθώριο να διαμορφωθεί στο 1,76% από 1,80%.</p>
      <p>Στην αγορά συναλλάγματος υποχωρεί ελαφρώς σήμερα το ευρώ έναντι του δολαρίου με αποτέλεσμα το ευρωπαϊκό νόμισμα να διαπραγματεύεται νωρίς το απόγευμα στα 1,1064 δολ. από το επίπεδο των 1,1077 δολ. που άνοιξε η αγορά. Με ενδιαφέρον αναμένεται η δημοσίευση των πρακτικών της πρόσφατης σύσκεψης της Fed.</p>
      <p>Στη διατραπεζική αγορά, τα επιτόκια στις περισσότερες περιόδους δεν σημείωσαν αξιόλογη μεταβολή. Έτσι, το επιτόκιο στη διάρκεια του ενός έτους κυμαινόταν στο -0,267%. Στο εξάμηνο διαμορφώθηκε στο -0,338%, στο τρίμηνο διαμορφώθηκε στο -0,403% και, τέλος, στον μήνα το επιτόκιο διαμορφώθηκε στο -0,455%.</p>
      <p>Η ενδεικτική τιμή για την ισοτιμία ευρώ-δολαρίου που ανακοίνωσε η Ευρωπαϊκή Κεντρική Τράπεζα διαμορφώθηκε στα 1,1059 δολ.</p>
    </article>
  </body>
</html>