<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trinec-muze-jit-pri-uspechu-v-derby-s-vitkovicemi-pred-spartu/1823337?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T16:11:00+00:00"/>
    <meta property="og:title" content="Třinec může jít při úspěchu v derby s Vítkovicemi před Spartu"/>
    <meta property="og:description" content="Třinec - Třetí ocelářské derby v sezoně obstará čtvrteční předehrávku 20. kola hokejové extraligy mezi Třincem a Vítkovicemi. Obhájci titulu ztrácejí po úterní výhře 6:3 nad Brnem už jen tři body na vedoucí Spartu, a pokud s Ostravany zvítězí alespoň o čtyři branky, Pražany v čele tabulky vystřídají."/>
  </head>
  <body>
    <article>
      <h1>Třinec může jít při úspěchu v derby s Vítkovicemi před Spartu</h1>
      <address><time datetime="2019-11-20T16:11:00+00:00">20 Nov 2019, 16:11</time> by <a rel="author" href="http://www.ctk.cz/" target="_blank">ČTK</a></address>
      <p>Třinec - Třetí ocelářské derby v sezoně obstará čtvrteční předehrávku 20. kola hokejové extraligy mezi Třincem a Vítkovicemi. Obhájci titulu ztrácejí po úterní výhře 6:3 nad Brnem už jen tři body na vedoucí Spartu, a pokud s Ostravany zvítězí alespoň o čtyři branky, Pražany v čele tabulky vystřídají.</p>
      <slideshow>
        <figure>
          <img src="https://i3.cn.cz/6/1574191579_P201911190988601.jpg"/>
        </figure>
        <figure>
          <img src="https://i3.cn.cz/6/1574190052_P201911190964901.jpg"/>
        </figure>
        <figure>
          <img src="https://i3.cn.cz/6/1574190071_P201911190966501.jpg"/>
        </figure>
        <figure>
          <img src="https://i3.cn.cz/6/1574184332_P201911190879701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Třinečtí se ale podobnými úvahami nezabývají a před rivalem se drží na pozoru. "Otočily doma zápasy s Kometou a Pardubicemi. Je to těžký soupeř, který si věří a má vnitřní sílu. Musíme se na ně pořádně připravit," prohlásil asistent trenéra Marek Zadina.</p>
      <p>Mistrovský Třinec měl i loni touto dobou skvělou formu a vyhrál deset zápasů v řadě. Aktuálně neztratil ani bod ve čtyřech utkáních při skóre 15:4. "Samozřejmě jsme rádi, že vyhráváme. Ale každý zápas je jiný a na každý musíte být stoprocentně nachystaný. Začíná se vždy od stavu 0:0, uvidíme. Ale chceme derby zvládnout," dodal Zadina.</p>
      <p>Třinci v posledním utkání chyběli obránci Lukáš Krajíček, Vladimír Roth, Jakub Matyáš a Marian Adámek a útočníci Martin Růžička s Tomášem Marcinkem.</p>
      <p>Vedle vzájemného měření sil dvou zhruba 50 kilometrů od sebe vzdálených rivalů nabídne utkání také bratrský minisouboj mezi Matějem Stránským, který hájí barvy Slezanů, a o více než čtyři roky mladším Šimonem v sestavě hostů. Oba dali v sezoně shodně osm gólů, na body celkově vede 16:11 Matěj, do trháku šel ale hlavně díky čtyřem bodům (2+2) s Kometou.</p>
      <p>"Vyhráli jsme čtyři zápasy v řadě, chceme to válet dál a využít toho, že hrajeme doma. Vítkovice teď zvládly několik utkání ve třetí třetině, i nám už s nimi jednou utekl závěr zápasu. Musíme podat kvalitní výkon po celých šedesát minut," podotkl starší z bratrské dvojice.</p>
      <p>V živé paměti má stále první derby sezony, ve kterém Třinec vedl v 56. minutě 3:1, ale prohrál 3:4. "To mě tehdy pěkně štvalo a asi dva dny jsem se s nikým nebavil. Vážně nerad prohrávám, navíc ještě se svým bráchou," doplnil Matěj Stránský.</p>
      <p>Hosté mohou od reprezentační pauzy kvůli turnaji Karjala vylepšovat do konce listopadu bilanci převážně v domácím prostředí. Před svými diváky hráli v pátek i v neděli, právě derby v Třinci sehrají jako jediné v této době na ledě soupeře, doma pak přivítají postupně Plzeň, Spartu a Mladou Boleslav.</p>
      <p>"Je to derby, hodně se těšíme. V současném programu to bude atraktivní změna, vypadnout z domácího stereotypu a hrát v Třinci. Bude to třaskavé v hledišti a věřím, že i na ledě. Motivace je na obou stranách," uvedl pro klubový web kouč Jakub Petr. "Třinec má obrovskou sílu v defenzivě. Samozřejmě každý vidí v prvé řadě jejich vysokou produktivitu, ale i v defenzivě jsou neskutečně silní," upozornil Petr.</p>
      <p>Jeho svěřenci vydřeli z předchozích dvou utkání čtyři body po výhrách v nájezdech, přestože prohrávali s Kometou už 0:3 a pak s Pardubicemi 0:2. "Nemůžeme ale neustále spoléhat na to, že budeme donekonečna otáčet zápasy. Jedeme na led jasného favorita, který vyhrál z deseti domácích zápasů devět. Takový soupeř nám nepromine výpadek během zápasu. Musíme se soustředit a být zarputilejší, především v koncovce," zdůraznil Petr.</p>
      <h3>Statistické údaje před čtvrteční předehrávkou 20. kola extraligy</h3>
      <h4>HC Oceláři Třinec (2.) - HC Vítkovice Ridera (8.).</h4>
      <p><b>Začátek zápasu:</b> 18:00 (O2 TV Sport).</p>
      <p><b>Vzájemné zápasy v této sezoně:</b> 3:4, 6:4.</p>
      <p><b>Nejproduktivnější hráči:</b> Michal Kovařčík 21 zápasů/18 bodů (8 branek + 10 asistencí) - Roberts Bukarts 15/21 (10+11).</p>
      <p><b>Statistiky brankářů: </b>Petr Kváča průměr 2,37 obdržené branky na zápas, úspěšnost zákroků 92,37 procenta a jednou udržel čisté konto - Miroslav Svoboda 2,73, 92,41 a jednou udržel čisté konto, Daniel Dolejš 3,47 a 88,07.</p>
      <h4>Zajímavosti:</h4>
      <p>- Oceláři čtyřikrát za sebou naplno bodovali a vyhráli pět z posledních šesti zápasů.</p>
      <p>- Ostravané vyhráli dvakrát za sebou a pětkrát z uplynulých sedmi utkání, ale na plný zisk čekají už osm zápasů.</p>
      <p>- Třinec vyhrál v moravskoslezském derby šest z posledních sedmi duelů</p>
    </article>
  </body>
</html>