<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919332/%D9%86%D8%B4%D8%B3%D8%AA-%DA%A9%D8%AA%D8%A7%D8%A8%D8%AE%D9%88%D8%A7%D9%86-%D9%81%D8%B1%D9%87%DB%8C%D8%AE%D8%AA%DA%AF%D8%A7%D9%86-%DA%AF%DB%8C%D9%84%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T16:45:04+00:00"/>
    <meta property="og:title" content="نشست کتابخوان فرهیختگان گیلان برگزار شد"/>
    <meta property="og:description" content="ایسنا/گیلان نشست کتابخوان فرهیختگان استان گیلان با حضور هفت شرکت کننده در پژوهشکده گیلان‌شناسی دانشگاه گیلان برگزار شد."/>
  </head>
  <body>
    <article>
      <h1>نشست کتابخوان فرهیختگان گیلان برگزار شد</h1>
      <address><time datetime="2019-11-20T16:45:04+00:00">20 Nov 2019, 16:45</time> by <a rel="author">طاهره رفعتی</a></address>
      <p>ایسنا/گیلان نشست کتابخوان فرهیختگان استان گیلان با حضور هفت شرکت کننده در پژوهشکده گیلان‌شناسی دانشگاه گیلان برگزار شد.</p>
      <p>پریسا کرمی مدیرکل کتابخانه های عمومی استان گیلان امروز در نشست کتابخوان فرهیختگان استان که در پژوهشکده گیلان شناسی دانشگاه گیلان برگزار شد، با اشاره به اهمیت کتاب و کتابخوانی، اظهار کرد: امروزه با استفاده از ابزارهای نوظهور دسترسی مخاطبان به اطلاعات مورد نیاز آسان شده و شکل مطالعه تغیر کرده است.</p>
      <p>وی با بیان اینکه جامعه برای ارتقای سطح دانش و اطلاعات خود نیازمند مراجعه به منابع مستند است، افزود: طبق فرمایشات مقام معظم رهبری ابزارهای نوظهور تنها به بازنشر محتوای کتاب ها کمک می کند و لذا باید توجه ویژه ای نسبت به امر کتاب و کتابخوانی داشته باشیم.</p>
      <p>مدیرکل کتابخانه های عمومی گیلان بیانات رهبر معظم انقلاب مبنی بر لزوم قرار گرفتن کتاب در سبد خانوار را مورد تاکید قرار داد و تصریح کرد: بخش عمده ای از فعالیت های کتابخانه های عمومی بر روی کودکان، نوجوانان و بانوان تمرکز دارد تا حال خوش خواندن را به جامعه منتقل کنیم.</p>
      <p>این مقام مسئول برگزاری نشست های کتابخوان، پاتوق های فرهنگی، رونمایی و نقد کتاب، مسابقات کتابخوانی و... را از جمله برنامه های فرهنگی نهاد کتابخانه های عمومی برای ترغیب مخاطبان در سنین مختلف دانست و گفت: همانگونه که رهبری تاکید فرمودند، اگر یک کتاب خوب را به شیوه مناسب به مخاطب معرفی کنیم، نیمی از رسالت فرهنگی خود را انجام داده ایم. در این راستا تاکنون بالغ بر ۱۰۰۰ نشست کتابخوان در استان گیلان برگزار شده است.</p>
      <p>سید هاشم موسوی، رئیس پژوهشکده گیلان شناسی دانشگاه گیلان نیز در ادامه، مطالعه کتاب «قدرت خواندن» اثر فرانک فوردی و ترجمه محمد معماریان را توصیه کرد و گفت: این کتاب برای برنامه ریزان فرهنگی و اجتماعی بسیار کارگشا خواهد بود.</p>
      <p>وی با بیان اینکه امروز مسئله افول کتابخوانی ملموس تر از گذشته است، افزود: عدم گرایش مردم به کتاب و کتابخوانی دلایل مختلفی از جمله فقدان فرهنگ سازی مطالعه، گرانی کتاب و شیوع رسانه های دیجیتال دارد.</p>
      <p>رئیس پژوهشکده گیلان شناسی دانشگاه گیلان با بیان اینکه کتاب «قدرت خواندن» تاریخ کتاب و مطالعه و تحولات کتابخوانی در مواجهه با دوران های مختلف را بررسی می کند، گفت: به نظر نویسنده کتابخوانی همواره یک موضوع چالش برانگیز در بین جوامع مختلف بوده، اما ریشه معضل معاصر کتابخوانی را در کمرنگ شدن فرهنگ کتاب و ارزشمندی فی نفسه کتابخوانی می داند.</p>
      <p>موسوی با تاکید بر لزوم فرهنگ سازی مطالعه در نظام آموزش و پرورش، گفت: متاسفانه مدارس ما به جای ترویج فرهنگ کتابخوانی بیشتر بر روی سواد و مهارت تاکید دارند لذا نباید سواد را با خواندن اشتباه بگیریم، زیرا سواد یک مهارت برای رمزگشایی متون مکتوب است، اما خواندن فراتر از سواد بوده و با تخیل سر و کار دارد.</p>
      <p>وی برشمردن اثرات مخرب دنیای دیجیتال بر فرهنگ کتابخوانی را از دیگر ویژگی های کتاب معارفه شده دانست و تصریح کرد: بهترین مکان برای معرفی خواندن به عنوان یک دستاورد فرهنگی ارزشمند مدرسه است و دانش آموزان باید یاد بگیرند اهل مطالعه شوند.</p>
      <p>این مدرس دانشگاه با بیان اینکه ادبیات دینی و متون آسمانی مطالعه را یک فضیلت اخلاقی می دانند، خاطرنشان کرد: کتاب و خواندن رابطه ای برای دستیابی به حقیقت است و لذا نباید خواندن را در سواد خلاصه کنیم، بلکه خواندن فرصتی برای کسب معنا و معرفت است.</p>
      <p>محمد پرحلم، معاون فرهنگی حوزه هنری گیلان نیز، به معرفی کتاب «مسافر تاریخ» خاطرات عزیز طویلی پرداخت و اظهار کرد: عزیز طویلی تاریخ جامع انزلی را در ۹ جلد منتشر کرده که شناسنامه گیلان و ایران است.</p>
      <p>وی با تاکید بر لزوم توجه به تاریخ شفاهی، عنوان کرد: حوزه هنری گیلان تاکنون بالغ بر ۵۰ عنوان کتاب را در قالب تاریخ شفاهی و خاطره منتشر کرده است و سعی کردیم گذشته را برای آیندگان مستند سازیم.</p>
      <p>معاون فرهنگی حوزه هنری گیلان با بیان اینکه در خاطرات نگاری گیلان با شخصیت های معاصر سر و کار داریم، گفت: در تاریخ شفاهی متولدین ۱۳۰۰ به بعد با یکسری رخدادهای عمومی همچون جبر و فقر دوره رضاخانی، کشف حجاب، کودتای ۲۸ مرداد، فعالیت حزب توده و... مواجه هستیم.</p>
      <p>پرحلم شناخت تاریخ را نیازمند تاریخ شفاهی دانست و اضافه کرد: تاریخ شفاهی کتابی جذاب و خواندنی است و همه شخصیت ها اعم از روحانی و معلم و هنرمند و آزاده و... در آن وجود دارد.</p>
      <p>فرشته طالش انساندوست، پژوهشگر گیلانی و مولف کتاب «پوشاک در گیلان» نیز در این نشست به معرفی کتاب خود پرداخت و گفت: پوشاک در گیلان در سه حوزه غرب، شرق و مرکز گیلان بررسی شده است و با وجود سهم ۹ درصدی گیلان از مساحت کشور، با تنوع بسیار بالای پوشاک گیلانیان مواجه هستیم.</p>
      <p>وی با اشاره به تفاوت پوشاک زنان و مردان در غرب و شرق و حتی مرکز، خاطرنشان کرد: پوشاک گیلان بخشی از هویت فرهنگی ما در استان و کشور است و نباید به موزه ها خلاصه شود و وظیفه داریم این هویت را حفظ کنیم.</p>
      <p>در ادامه، صابر خوش روش کتاب «من ملاله هستم»، اصغرزاده کتاب «چهارراه پولسازی» و احمددوست کتاب «نیروی التیام بخش نوشتن» را معرفی کردند.</p>
      <p>انتهای پیام</p>
    </article>
  </body>
</html>