<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/firenze-un-ragno-e-un-baco-nellinsalata-per-i-bambini-della-scuola-elementare/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T16:00:19+00:00"/>
    <meta property="og:title" content="Firenze, un ragno e un baco nell’insalata per i bambini della scuola elementare"/>
    <meta property="og:description" content="Un piccolo ragno e un baco sono stati trovati nei piatti serviti alla mensa della scuola primaria Balducci di Firenze. A notare la presenza degli ospiti indesiderati è stata una maestra, che ha subito ritirato l'insalata e scattato alcune fotografie che poi hanno fatto non solo il giro della scuola."/>
  </head>
  <body>
    <article>
      <h1>Firenze, un ragno e un baco nell’insalata per i bambini della scuola elementare</h1>
      <h2>Un piccolo ragno e un baco sono stati trovati nei piatti serviti alla mensa della scuola primaria Balducci di Firenze. A notare la presenza degli ospiti indesiderati è stata una maestra, che ha subito ritirato l’insalata e scattato alcune fotografie che poi hanno fatto non solo il giro della scuola.</h2>
      <address><time datetime="2019-11-20T16:00:19+00:00">20 Nov 2019, 16:00</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Un piccolo ragno e un baco sono stati trovati nei piatti serviti alla mensa della scuola primaria Balducci di Firenze. A notare la presenza degli ospiti indesiderati è stata un'insegnante che ha subito ritirato l'insalata e scattato alcune fotografie che poi hanno fatto non solo il giro della scuola, ma sono finite anche sui social network. Alcune mamme e papà infastidite dall'episodio hanno chiamato i Nas dei carabinieri che questa mattina hanno fatto un controllo sia nella scuola sia nel centro cottura della Dussmann, la ditta che ha in appalto il servizio.<br/>"Noi mamme siamo schifate e arrabbiate – spiega una di loro – non è la prima volta che capitano incidenti del genere: porzioni piccole, bassa qualità e ora anche insetti nel piatto. Qualcuno deve provvedere".</p>
      <p><b>Come racconta Repubblica il disservizio ha suscitato non poco fastidio e stamattina la scuola è stata presa d'assalto</b> dalle telefonate e in molti  hanno manifestato l'intenzione di non far mangiare più i loro figli alla mensa. La segnalazione di quanto è accaduto è immediatamente arrivata al Comune che, come da prassi, ha chiesto di conservare il piatto "incriminato". Sono in corso gli accertamenti e l'assessora all'Educazione Sara Funaro che svolge spesso ispezioni a sorpresa nelle scuole, fa sapere che "il controllo sulla qualità dei pasti che vanno ai bambini è da sempre una priorità per il Comune".</p>
    </article>
  </body>
</html>