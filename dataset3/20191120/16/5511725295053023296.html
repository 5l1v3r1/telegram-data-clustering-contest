<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/valmieras-stikla-skiedra-atliek-perna-gada-finansu-parskata-publicesanu.d?id=51655127"/>
    <meta property="og:site_name" content="DELFI"/>
    <meta property="article:published_time" content="2019-11-20T16:14:01+00:00"/>
    <meta property="og:title" content="'Valmieras stikla šķiedra' atliek pērnā gada finanšu pārskata publicēšanu "/>
    <meta property="og:description" content="AS &quot;Valmieras stikla šķiedra&quot; atsevišķo un konsolidēto revidēto finanšu pārskatu par 2018. gadu izdos ne vēlāk kā līdz 6. decembrim, liecina kompānijas sniegtā informācija biržai &quot;Nasdaq Riga&quot;"/>
  </head>
  <body>
    <article>
      <h1>'Valmieras stikla šķiedra' atliek pērnā gada finanšu pārskata publicēšanu </h1>
      <address><time datetime="2019-11-20T16:14:01+00:00">20 Nov 2019, 16:14</time> by <a rel="author">LETA</a></address>
      <p>
        <b>AS "<a href="https://www.delfi.lv/temas/valmieras-stikla-skiedra">Valmieras stikla šķiedra</a>" atsevišķo un konsolidēto revidēto finanšu pārskatu par 2018. gadu izdos ne vēlāk kā līdz 6. decembrim, liecina kompānijas sniegtā informācija biržai "<a href="https://www.delfi.lv/temas/nasdaq-riga">Nasdaq Riga</a>"</b>
      </p>
      <p>Uzņēmuma valde informē, ka tā atliek 2018. gada revidētā konsolidētā finanšu pārskata publicēšanu.</p>
      <p>Ņemot vērā nesenos revidenta AS "KPMG Baltics" papildu ieteikumus un, lai "Valmieras stikla šķiedras" akcionāriem un sadarbības partneriem sniegtu pēc iespējas pilnīgu un lēmumu pieņemšanai noderīgu informāciju, valdei ir jāiestrādā pērnā gada revidētajā finanšu pārskatā papildu informācija par uzņēmuma un "Valmiera glass grupas" uzņēmumu 2019.gada rezultātiem, sabiedrības Tiesiskās aizsardzības procesa plāna statusu, kā arī tiesiskās aizsardzības procesu meitas sabiedrībā ASV, skaidrojis uzņēmums.</p>
      <p>Minētās informācijas sagatavošanai un revidentu pārbaudei, nepieciešams papildu laiks, kā rezultātā "Valmieras stikla šķiedra" plāno tās atsevišķo un konsolidēto revidēto finanšu pārskatu par 2018.gadu izdot ne vēlāk kā līdz 6.decembrim - divas nedēļas pirms plānotās uzņēmuma ārkārtas akcionāru sapulces.</p>
      <p>Jau ziņots, ka Vidzemes rajona tiesa 2019. gada 18. oktobrī apstiprināja "Valmieras stikla šķiedras" tiesiskās aizsardzības procesa pasākumu plānu. Tiesa iecēla advokātu biroja "PricewaterhouseCoopers Legal" ("PwC Legal") advokātu Jāni Lagzdiņu par kompānijas tiesiskās aizsardzības procesa uzraugošo personu.</p>
      <p>Kompānija nonākusi finansiālās grūtībās saistībā ar ražotnes izveidi ASV - "Valmieras stikla šķiedra", lai izveidotu ražotni ASV, noslēdza kredītlīnijas līgumu ar banku, kas bāzēta ASV. Lai nodrošinātu parāda saistību, kas izriet no attiecīgā kredītlīnijas līguma, "Valmieras stikla šķiedra" izsniedza galvojumu par labu bankai. Ņemot vērā, ka ASV ražotne nespēja izpildīt no kredītlīnijas līguma izrietošās saistības, banka 2019. gada 10. jūnijā pieprasīja "Valmieras stikla šķiedrai" nekavējoties atmaksāt aizdevuma pamatsummu un uzkrātos procentus par kopējo summu 3,013 miljoni ASV dolāru.</p>
      <p>Tāpat uzņēmumam ir būtiskas parādsaistības sindicēto aizdevumu ietvaros par summu vismaz 67,014 miljonu eiro un vismaz 17,836 miljonu ASV dolāru apmērā attiecībā pret vēl divām bankām, tādējādi banka, kura 2019. gada 10. jūnijā pieprasīja "Valmieras stikla šķiedrai" nekavējoties atmaksāt aizdevuma pamatsummu, prasījums faktiski izraisa saistību neizpildes gadījumu arī attiecībā uz sindicēto aizdevumu līgumiem ar tajā esošajām divām citām bankām.</p>
      <p>"Valmieras stikla šķiedras" koncernu veido "Valmieras stikla šķiedra" un trīs tās meitassabiedrības - "Valmiera Glass UK Ltd." Apvienotajā Karalistē, kā arī "P-D Valmiera Glass USA Corp." un "Valmiera Glass USA Trading Corp" ASV. "Valmieras stikla šķiedras" akcijas kotē biržas "Nasdaq Riga" otrajā sarakstā.</p>
    </article>
  </body>
</html>