<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/fondi-immobiliari-patrimonio/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-20T16:12:35+00:00"/>
    <meta property="og:title" content="Fondi immobiliari italiani, patrimonio netto raddoppiato in 9 anni"/>
    <meta property="og:description" content="L’investimento nel mattone conquista anche quando il risparmio non viene indirizzato direttamente in immobili, bensì su fondi e reits: secondo le stime del report “I Fondi immobiliari in Italia e all’estero” il patrimonio gestito nei maggiori otto Paesi crescerà del 9,6% entro fine 2019 a quasi 700 miliardi. Il dato del report, a cura di Scenari Immobiliari e Studio Casadei, si riferisce ai fondi di Spagna, Italia, Francia, Regno Unito, Svizzera, Lussemburgo e Olanda. In Italia il comparto dei fondi immobiliari continua a crescere in modo sostenuto, con un peso, sul resto sul mercato europeo, di circa il 10%. Il valore del net asset value dei fondi esprime il proprio crescente rilievo, poi, se si allarga lo sguardo a un periodo più lungo: rispetto al 2010 il nav si è moltiplicato per 2,5 volte; in Italia, nello stesso periodo, è raddoppiato. Ma crescere sono anche i rendimenti: “La performance complessiva dei fondi europei”, ha sottolineato Mario Breglia presidente di Scenari Immobiliari, “è in aumento rispetto…"/>
  </head>
  <body>
    <article>
      <h1>Fondi immobiliari italiani, patrimonio netto raddoppiato in 9 anni</h1>
      <address><time datetime="2019-11-20T16:12:35+00:00">20 Nov 2019, 16:12</time> by <a rel="author">Alberto Battaglia</a></address>
      <p>L’investimento nel mattone conquista anche quando il risparmio non viene indirizzato direttamente in immobili, bensì su fondi e reits: secondo le stime del report “<a href="https://www.scenari-immobiliari.it/shop/i-fondi-immobiliari-in-italia-e-allestero-rapporto-2019/">I Fondi immobiliari in Italia e all’estero</a>” il patrimonio gestito nei maggiori otto Paesi <b>crescerà del 9,6% entro fine 2019 a quasi 700 miliardi</b>.<br/>Il dato del report, a cura di Scenari Immobiliari e Studio Casadei, si riferisce ai fondi di Spagna, Italia, Francia, Regno Unito, Svizzera, Lussemburgo e Olanda. In Italia il comparto dei fondi immobiliari continua a crescere in modo sostenuto, con un peso, sul resto sul mercato europeo, di circa il 10%.</p>
      <p>Il valore del net asset value dei fondi esprime il proprio crescente rilievo, poi, se si allarga lo sguardo a un periodo più lungo: <b>rispetto al 2010 il nav si è moltiplicato per 2,5 volte; in Italia, nello stesso periodo, è raddoppiato.</b></p>
      <p>Ma crescere sono anche i rendimenti: “La performance complessiva dei fondi europei”, ha sottolineato Mario Breglia presidente di Scenari Immobiliari, “<b>è in aumento rispetto all’anno precedente, intorno al 3,8%</b>, grazie soprattutto alla diminuzione del numero di veicoli con performance negative.<br/>Con riferimento all’asset allocation, in generale, le società di gestione puntano alla diversificazione, motivata dalla ricerca di rendimenti competitivi e dall’esigenza di una maggiore suddivisione del rischio”.</p>
      <figure>
        <img src="https://www.wallstreetitalia.com/app/uploads/2019/11/image003.png"/>
      </figure>
      <h3>La composizione del portafoglio</h3>
      <p>“Si registra una certa stabilità in tutti i settori, confermati gli investimenti destinati agli immobili residenziali, pari a circa il 15%. Gli uffici continuano a rappresentare il core business di molte società e riuniscono il 43% delle superfici dei portafogli dei fondi immobiliari europei.<br/>Il settore retail è stabile, con il 22%, e vede concentrarsi i nuovi investimenti sugli spazi innovativi e su quelli legati all’e-commerce, mentre sono considerati sempre meno strategici gli immobili commerciali tradizionali schiacciati dal peso crescente del commercio on line”, ha aggiunto Breglia, “è il momento anche di tornare a considerare prodotti finanziari a contenuto immobiliare per piccoli e medi risparmiatori, sul modello di prodotti di successo in Francia e altri Paesi. Servono strumenti e regole nuove, improntate a efficienza e trasparenza”.</p>
    </article>
  </body>
</html>