<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48-49/accesul-interzis-targul-de-craciun-restrictioneaza-traficul-auto-prin-piata-unirii-din-oradea-152931.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T16:20:00+00:00"/>
    <meta property="og:title" content="Accesul interzis! Târgul de Crăciun restricţionează traficul auto prin Piaţa Unirii din Oradea"/>
    <meta property="og:description" content="Traficul auto prin Piaţa Unirii va fi restricţionat începând din 22 noiembrie pentru desfăşurarea în bune condiţii a pregătirilor Târgului de Crăciun. Circulaţia autovehiculelor, inclusiv a autobuzelor OTL, va fi interzisă pe tronsonul delimitat de strada Primăriei şi strada Iuliu Maniu până pe data de 29 decembrie."/>
  </head>
  <body>
    <article>
      <h1>Accesul interzis! Târgul de Crăciun restricţionează traficul auto prin Piaţa Unirii din Oradea</h1>
      <address><time datetime="2019-11-20T16:20:00+00:00">20 Nov 2019, 16:20</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://www.ebihoreanul.ro/modules/news/files/targ_de_craciun.jpg"/>
        <figcaption>foto: visit oradea</figcaption>
      </figure>
      <p>
        <b>De Crăciun, fii mai bun... şi circulă pe jos! Traficul auto prin Piaţa Unirii va fi restricţionat începând din 22 noiembrie pentru desfăşurarea în bune condiţii a pregătirilor Târgului de Crăciun.</b>
      </p>
      <p>
        <b>Pregătiri de sărbători</b>
      </p>
      <p>Potrivit unui comunicat al municipalităţii, Comisia tehnică pentru probleme de circulaţie din cadrul Primăriei a hotărât miercuri închiderea circulaţiei auto prin Piaţa Unirii pe tronsonul delimitat de strada Primăriei şi strada Iuliu Maniu până pe 29 decembrie.</p>
      <p>"Închiderea circulaţiei este necesară pentru pregătirile şi desfăşurarea Târgului de Crăciun, care va avea loc în perioada 29 noiembrie - 26 decembrie 2019", se menţionează în comunicat.</p>
      <p>
        <b>Interzis inclusiv OTL!</b>
      </p>
      <p>Restricţiile vor afecta inclusiv linia autobuzelor 12 şi 14, care traversează piaţa centrală a oraşului. Astfel, începând de vineri traseul liniei 12 se va scurta până la strada Parcul 1 Decembrie.</p>
      <p>"De la staţia Kaufland Nufărul traseul va rămâne neschimbat până la staţia Emanuil Gojdu. În continuare traseul va fi deviat pe străzile Parc 1 Decembrie (se reînfiinţează staţia Piaţa 1 Decembrie) - Mihai Viteazul - Sucevei, iar în continuare traseul va rămâne nemodificat până la staţia cap linie Kaufland Nufăul", se menţionează într-un comunicat al OTL.</p>
      <p>
        <b>Cu traseul deviat</b>
      </p>
      <p>În schimb, traseul liniei 14 se va modifica doar pe sensul de circulaţie către cimitirul municipal.</p>
      <p>"De la staţia Macon până la staţia Wiliam Shakespeare traseul nu va fi modificat. Apoi acesta va fi deviat pe Bulevardul Decebal şi strada Iuliu Maniu (staţii Centrul istoric 1, Centrul istoric 2 şi Biserica Sfântul Nicolae), iar în continuare autobuzele vor circula pe traseul normal: strada  Avram Iancu – Calea  Armatei Române – strada Universităţii", a transmis transportatorul local.</p>
      <p>Având în vedere sistarea traficului auto prin Piaţa Unirii până la sfârşitul anului staţia de autobuz de lângă Palatul Episcopal Greco – Catolic nu va fi operaţională în această perioadă.</p>
    </article>
  </body>
</html>