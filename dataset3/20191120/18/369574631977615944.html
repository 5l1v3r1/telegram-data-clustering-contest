<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/sef-uskupeni-modra-a-bila-ganc-informoval-izraelskeho-prezid/r~b64b71740bc111ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T18:26:22+00:00"/>
    <meta property="og:title" content="Šéf centristů Ganc informoval izraelského prezidenta, že nedokáže sestavit vládu"/>
    <meta property="og:description" content="Židovský stát tak pravděpodobně čekají již třetí volby během jednoho roku, píší izraelská média."/>
  </head>
  <body>
    <article>
      <h1>Šéf centristů Ganc informoval izraelského prezidenta, že nedokáže sestavit vládu</h1>
      <address>
        <time datetime="2019-11-20T18:26:22+00:00">20 Nov 2019, 18:26</time>
      </address>
      <p>Ganc měl na sestavení vlády čas do půlnoci místního času (23:00 SEČ). Ještě před vypršením lhůty ale po telefonu informoval prezidenta Reuvena Rivlina, že se mu to nepodaří. V následném televizním projevu obvinil ze selhání vyjednávání o utvoření vlády Netanjahua. Ganc řekl, že udělal všechno pro to, aby mohla vzniknout vláda založená na "respektu, morálce a hodnotách", citoval ho list The Times of Israel.</p>
      <p>Netanjahu v reakci vyzval Gance, aby se vrátil k jednacímu stolu. "Jsem připraven vrátit se ještě dnes večer k vyjednávání ve snaze vytvořit vládu národní jednoty," prohlásil dosavadní premiér. "Izrael potřebuje vládu národní jednoty, kvůli bezpečnosti národa i kvůli naplnění vůle lidu," dodal.</p>
      <p>Související</p>
      <h3>Netanjahu narazil. Nepodařilo se mu sestavit vládu, šanci má teď jeho rival</h3>
      <figure>
        <img src="https://cdn.xsd.cz/resize/fcf0d60ded4932c9b900618915a6a4fb_resize=240,135_.jpg?hash=aaa26ec6d5f901c3a66aa31424ba7d69"/>
      </figure>
      <p>Gancovým rozhodnutím Izrael vstupuje do období dlouhého 21 dní, ve kterém má jakýkoli z kandidátů možnost ukázat, že získal většinu pro sestavení vlády. Jestliže se to nepodaří, budou vyhlášeny nové volby. Vzhledem k tomu, že dosavadní kandidáti doteď kabinet nesestavili, šance, že se jim to podaří v příštích třech týdnech jsou velmi nízké.</p>
      <p>Po zářijových volbách se hovořilo o možnosti vlády národní jednoty, Ganc a Netanjahu se ale nedokázali dohodnout na sdílení moci. Stejně tak ztroskotala jednání o koaličním kabinetu s šéfem izraelské strany ruských imigrantů Izrael je náš domov Avigdorem Liebermanem.</p>
      <p>Lieberman odmítl podpořit jak případnou vládu premiéra Benjamina Netanjahua, tak centristy Bennyho Gance. Jeho slovo bylo přitom rozhodující po jarních volbách i nyní. Liebermanova strana totiž získala osm mandátů a pokud by se připojila k některému z vítězných bloků, mohla by složitá koaliční vyjednávání ukončit.</p>
      <p>Gance i Netanjahua Lieberman obvinil, že nejsou schopni kompromisu. On prý učinil vše pro to, aby vládě národní jednoty pomohl na svět. Netanjahu se podle něj nedokáže odpoutat od ultraortodoxního bloku a Ganc zase nebyl připraven přijmout plán široké koalice. Svou účast ve vládě Lieberman podmínil tím, že v ní nemohou být ultraortodoxní strany. V případě možného spojení s Gancem mu vadilo, že by se tato vláda opírala o ohlasy arabských poslanců.</p>
      <p>Ganc po úterním jednání s Netanjahuem řekl, že je špatné, budou-li se letos konat už třetí volby. Podmínky, za nichž chtěl ve velké koalici být Netanjahu, pro něj ale nebyly přijatelné. "Třetí volby, to je špatné, ale principy a hodnoty nelze dát stranou," řekl Ganc.</p>
      <p>Netanjahuova strana Likud má po zářijových volbách se svými spojenci něco přes 50 ze 120 parlamentních křesel. Totéž platí o Gancově straně Modrá a bílá.</p>
    </article>
  </body>
</html>