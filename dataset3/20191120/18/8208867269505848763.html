<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/20/news/usa_gm_fa_causa_a_fca_e_l_accusa_di_aver_corrotto_i_sindacati-241516388/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T18:48:00+00:00"/>
    <meta property="og:title" content="Usa, Gm fa causa a Fca e l'accusa di aver corrotto i sindacati"/>
    <meta property="og:description" content="Il gruppo italo-americano si difende affermando di essere all'oscuro dell'attività dei suoi manager: &quot;Ci difenderemo vigorosamente, vogliono ostacolare la fusione con Psa&quot; . In calo il titolo in Borsa"/>
  </head>
  <body>
    <article>
      <h1>Usa, Gm fa causa a Fca e l'accusa di aver corrotto i sindacati</h1>
      <h2>Il gruppo italo-americano si difende affermando di essere all'oscuro dell'attività dei suoi manager: "Ci difenderemo vigorosamente, vogliono ostacolare la fusione con Psa" . In calo il titolo in Borsa</h2>
      <address>
        <time datetime="2019-11-20T18:48:00+00:00">20 Nov 2019, 18:48</time>
      </address>
      <p><b>NEW YORK </b>- Acque agitate nel settore automotive americano. <b>General Motors</b> fa causa a<b> Fca</b>, accusandola di aver corrotto membri dello <b>United Auto Workers</b>, il potente sindacato dei metalmeccanici americano. Lo riporta l'agenzia Bloomberg. Immediata la replica del gruppo italo-americano: "Vogliono ostacolare la fusione con Psa, ci difenderemo vigorosamente"<br/><br/>Fca ha sempre negato di essere stata a conoscenza della cospirazione fra tre suoi ex manager con funzionari del Uaw per indebolire le norme sul lavoro. Gm accusa Sergio Marchionne di essere ricorso a tangenti per corrompere le trattative sul contratto di lavoro fra il Uaw e le tre case di Detroit fra il 2009 e il 2015. Immediato l'effetto in Borsa con un calo di Fca del 2,5%.<br/><br/>"Il piano di corruzione su più anni di Fca ha minato l'integrità delle trattative" per il rinnovo del contratto di lavoro e "causato a Gm sostanziali danni" afferma Craig Glidden, il responsabile legale di Gm.</p>
      <figure>
        <img src="https://www.repstatic.it/content/nazionale/img/2019/11/20/185355629-7300e3ee-efd8-4235-9631-3ddaa2274fb6.jpg"/>
      </figure>
      <p>Glidden mette in evidenza come l'ex amministratore delegato di Fca, Sergio Marchionne, sia ricorso a mazzette per corrompere le trattative fra il Uaw e le case automobilistiche americane per diversi anni fra il 2009 e il 2015. Il risultato, aggiunge, sono stati costi più alti del lavoro per Gm e una posizione meno competitiva sul mercato. Gm ritiene che parte dell'intento di Fca fosse quello di indebolire finanziariamente Gm e rendere più probabile una fusione con Chrysler. Nella causa Gm punta il dito contro Fca e tre ex manager della società, che si sono dichiarati colpevoli e sono condannati al carcere per il loro ruolo nello scandalo. Fra questi anche Alphons Iacobelli, che è stato vice presidente e capo negoziatore con il Uaw.<br/><br/>Non si è fatta attendere la replica di Fca, affidata a un portavoce del gruppo controllato dalla famiglia Agnelli:  "Siamo stupiti dalla causa" intentata da General Motors "sia per i suoi contenuti che per la tempistica. Possiamo solo presumere che intenda ostacolare il progetto di fusione con Psa, cosi' come i nostri negoziatì con il sindacato United Auto Workers". Fca ha fatto anche sapere che intende "difendersi in maniera vigorosa contro questa causa priva di fondamento e rispondere perseguendo ogni possibile via legale".<br/><br/> </p>
    </article>
  </body>
</html>