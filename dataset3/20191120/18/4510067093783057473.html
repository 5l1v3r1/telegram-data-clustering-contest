<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/galeria-euro-foto-art-a-primit-distinctia-de-centru-expozitional-fiap-se-redeschide-cu-o-expozitie-internationala-152928.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T18:05:00+00:00"/>
    <meta property="og:title" content="Galeria „Euro Foto Art” a primit distincția de centru expozițional FIAP. Se redeschide cu o expoziţie internaţională"/>
    <meta property="og:description" content="Galeria „Euro Foto Art” din Oradea a devenit cel de-al 17-lea centru expozițional FIAP din lume, în urma distincției conferite de Federația Internațională de Artă Fotografică. Sediul renovat din Piaţa 1 Decembrie nr. 12 va fi redeschis cu o expoziție internațională, în 6 decembrie, în prezența unor artiști fotografi din Grecia, Andora și Austria."/>
  </head>
  <body>
    <article>
      <h1>Galeria „Euro Foto Art” a primit distincția de centru expozițional FIAP. Se redeschide cu o expoziţie internaţională</h1>
      <address><time datetime="2019-11-20T18:05:00+00:00">20 Nov 2019, 18:05</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/beautiful-woman-romania-eurofotoart-201119.jpg"/>
        <figcaption>Foto: Euro Foto Art (Beautiful Woman-Romania)</figcaption>
      </figure>
      <p>Galeria „Euro Foto Art” din Oradea a devenit cel de-al 17-lea centru expozițional FIAP din lume, în urma distincției conferite de Federația Internațională de Artă Fotografică. Sediul renovat din Piaţa 1 Decembrie nr. 12 va fi redeschis cu o expoziție internațională, în 6 decembrie, în prezența unor artiști fotografi din Grecia, Andora și Austria.</p>
      <p>Fotografiile care vor fi expuse au fost alese în urma Concursului mondial de artă fotografică a fotocluburilor, dotat cu Cupa mondială EFA, unde s-au înscris 30 de organizații. </p>
      <p>Juriul a fost format din criticul de artă Ramona Novicov din Oradea (România), respectiv artiștii fotografi Georg Holzmann Hon EFIAP din Karlsruhe (Germania) și Paul Bock din Riverside (California, SUA), care au jurizat imaginile realizate de artiștii fotografi ai unor fotocluburi din Europa, Egipt, Iran, Rusia, India și China.</p>
      <p>În urma jurizării, câștigătorii au fost Fotoclubul ”Biatorbágyi” (HU) și Fotoclubului ”Il Cupolone” din Firenze (Italia), care au obținut la egalitate 8,52 puncte.</p>
      <p>Două medalii FIAP au fost acordate Fotocluburilor ”Varadinum” Oradea (7,78 puncte) şi ”Pharaos International Photography” Club din Alexandria, Egipt (7,74 puncte).</p>
      <p>Medalia de aur "Carol Pop de Szathmári - Szathmári Pap Károly” a revenit Fotoclubului ”Marx József” din Târgu Mureș (7,63 puncte), iar medalia de argint "Carol Pop de Szathmári - Szathmári Pap Károly” a fost acordat Asociației Internaționale ”Euro Foto Art” din Oradea (7,56 puncte). Medalia de bronz "Carol Pop de Szathmári - Szathmári Pap Károly” a revenit Fotoclubul ”Penza” (Federația Rusă).</p>
      <p>De asemenea, au mai fost acordate și șase plachete, una revenindu-i clubului fotografic „Nufărul” din Oradea.</p>
      <p>Tot în 6 decembrie va avea loc și premierea câștigătorilor, în prezența mai multor personalități ai artei fotografice care sunt aşteptaţi la Oradea, precum vicepreședintele FIAP Joan Burgues Martisella din Andora, secretarul general FIAP, Ioannis Lykouris din Grecia și Kurt Batschinski, membru în Donsiliul de Administrație FIAP din Austria. Evenimentul va începe la ora 18. </p>
      <p>Organizatorii mai precizează și că intrarea este gratuită, dar se va face pe baza unor invitații, care se pot primi trimițând un mail la adres <a href="mailto:eurofotoart@gmail.com">eurofotoart@gmail.com</a> până în data de 25 noiembrie.</p>
    </article>
  </body>
</html>