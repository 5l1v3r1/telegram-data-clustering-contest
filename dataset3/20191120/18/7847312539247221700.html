<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473887-prezydent-duda-trzeba-naprawic-wymiar-sprawiedliwosci"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T18:23:56+00:00"/>
    <meta property="og:title" content="Prezydent: Trzeba naprawić wymiar sprawiedliwości w Polsce. Tak, żeby ludzie nie mówili, że sądy w Polsce są niesprawiedliwe i nieuczciwe"/>
    <meta property="og:description" content="&quot;Tak niestety mówią cały czas&quot;."/>
  </head>
  <body>
    <article>
      <h1>Prezydent: Trzeba naprawić wymiar sprawiedliwości w Polsce. Tak, żeby ludzie nie mówili, że sądy w Polsce są niesprawiedliwe i nieuczciwe</h1>
      <address><time datetime="2019-11-20T18:23:56+00:00">20 Nov 2019, 18:23</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Polska się rozwija, ten rozwój to także mój plan i moja ambicja - powiedział prezydent Andrzej Duda podczas spotkania z mieszkańcami powiatu gryfickiego (woj. zachodniopomorskie). Mówiąc o problemach gminy Brojce, do której przyjechał zapewnił, że pomoże jej w wyjściu z długów.</b>
      </p>
      <p>Prezydent podczas spotkania z mieszkańcami powiatu gryfickiego przypomniał o swoim planie z okresu, gdy starował w wyborach prezydenckich, o tym, że miał ambicje, by spotkać się ze wszystkimi rodakami w całej Polsce.</p>
      <blockquote>Bardzo chciałem spotkać się z moimi rodakami na miejscu, tam gdzie mieszkają, gdzie żyją, w ich rzeczywistości, ale też zderzyć się z ich problemami, z ich troskami</blockquote>
      <p>— wyjaśniał.</p>
      <p>Przypominał, że spotkania z Polakami w regionach kraju rozpoczął pięć lat temu od woj. zachodniopomorskiego. Przyznał też, że powiat gryficki jest ostatnim powiatem w Polsce, w którym jeszcze nie był.</p>
      <blockquote>Ten powiat zamyka tę wieka podróż</blockquote>
      <p>— podkreślił.</p>
      <blockquote>To jest gmina, która trzeba zadbać, żeby rozkwitła</blockquote>
      <p>— mówił do mieszkańców gminy Brojce. Wspominając o problemach tej gminy, ocenił, że gmina Brojce jest obecnie w trudnej sytuacji. Mówił o długach gminy, o planie naprawczym i kredycie, który gmina chce zaciągnąć na pokrycie tych zobowiązań.</p>
      <p>Zapewnił mieszkańców:</p>
      <blockquote>Pomożemy, może jakoś to będzie.</blockquote>
      <p>Na te słowa prezydenta mieszkańcy odpowiedzieli gromkimi brawami.</p>
      <p>Duda mówił też, o rozwojowych szansach województwa zachodniopomorskiego. Przypomniał, że niedawno wybudowano w województwie drogę ekspresową S6, która jest dla regionu ogromną szansa rozwojową, ale jest też szansą dla powiatu gryfickiego i gminy Brojce.</p>
      <blockquote>Liczę na to, że wkrótce wokół tej drogi powstaną inwestycje, zakłady pracy, będą nowe miejsca pracy, będą podatki, które właśnie do kasy gminnej będą spływały i będą zasilały państwa samorząd i będą zasilały realizacje inwestycji, które są tu bardzo potrzebne” - stwierdził. Ocenił, że oddanie drogi S6 jest świadectwem tego, że Polska się rozwija. „Ten rozwój to jest także mój plan, plan który jest moja ambicją</blockquote>
      <p>— zapewnił.</p>
      <p>W polskim sądownictwie potrzeba zmian - mówił w Brojcach (Zachodniopomorskie) prezydent Andrzej Duda. Potrzebny nam jest wymiar sprawiedliwości, w którym będą sędziowie wolnej, niepodległej i suwerennej Polski - stwierdził.</p>
      <p>Prezydent podczas spotkania w Brojcach z mieszkańcami tej gminy i powiatu gryfickiego powiedział, że w wielu wymiarach przez ostatnie lata - podczas jego kadencji i pierwszej kadencji rządu PiS - udało się Polskę zmienić, ale wiele jeszcze pozostało do zrobienia, m.in. zmiany w sądach.</p>
      <blockquote>Tak. Trzeba naprawić wymiar sprawiedliwości w Polsce. Tak, żeby ludzie nie mówili, że sądy w Polsce są niesprawiedliwe i nieuczciwe, a tak niestety mówią cały czas</blockquote>
      <p>— stwierdził Duda.</p>
      <blockquote>To się musi zmienić</blockquote>
      <p>— dodał.</p>
      <blockquote>Jeśli społeczeństwo powszechnie mówi, że jeden z trzech filarów władzy chwieje się, że jest nieuczciwy, to znaczy, że absolutnie wymaga fundamentalnej reformy</blockquote>
      <p>— mówił prezydent o władzy sądowniczej.</p>
      <blockquote>Ta reforma musi być dokonana</blockquote>
      <p>— podkreślił.</p>
      <p>Przypomniał, że ta zmiana była i jest dokonywana, choć nie podoba się wielu osobom, które na tym tracą swoje przywileje i wpływy.</p>
      <blockquote>Zwłaszcza tym, którzy pośród środowiska sędziowskiego byli panami życia i śmierci innych, którzy decydowali o możliwości robienia karier</blockquote>
      <p>— mówił.</p>
      <blockquote>Jest cały czas wśród tych ludzi jeszcze wielu sędziów, którzy swoje pierwsze legitymacje sędziowskie otrzymali jeszcze od komunistycznej władzy. Tamto im się podobało, teraz im się nie podoba</blockquote>
      <p>— mówił prezydent Duda.</p>
      <p>Zaznaczył, że w sądownictwie - również w Sądzie Najwyższym - są osoby, które nie tylko były członkami partii komunistycznej przed 1989 r., ale „są też tacy, którzy splamili się tym, że byli funkcjonariuszami partyjnymi w stanie wojennym - jako sędziowie”.</p>
      <blockquote>Dzisiaj udają uczciwych, rzetelnych i bezstronnych sędziów</blockquote>
      <p>— ocenił.</p>
      <blockquote>Powtórzę jeszcze raz i nie zawaham się tego powiedzieć: czas najwyższy, żeby tacy ludzie z naszego wymiaru sprawiedliwości odeszli raz na zawsze i nie straszyli już swoją obecnością ani obywateli Polski, ani naszych sąsiadów</blockquote>
      <p>— mówił na spotkaniu prezydent.</p>
      <p>Zapewnił, że polski wymiar sprawiedliwości uda się naprawić.Nawiązując do ostatniego orzeczenia TSUE w sprawie zmian w sadownictwie w Polsce powiedział, że dla niego oznacza ono, że Polacy de facto sami powinni załatwić swoje sprawy:</p>
      <blockquote>Proszę nam tutaj nie dawać do załatwienia waszych spraw politycznych, proszę nas nie mieszać w politykę w Polsce.<br/><br/>Każde państwo europejskie ma prawo swój wymiar sprawiedliwości zmieniać samo. To jest sprawa wewnętrzna</blockquote>
      <p>— mówił o wyroku Trybunału.</p>
      <p>Powiedział, że ma nadzieje, iż nikt nie odważy się dalej psuć wymiaru sprawiedliwości w Polsce i zostawiać go wymiarem sprawiedliwości postkomunistycznym, takim, jak był do tej pory.</p>
      <blockquote>Potrzebny nam jest wymiar sprawiedliwości, w którym będą sędziowie wolnej, niepodległej i suwerennej Polski. Nieskażeni tamtymi czasami i tamtymi laty. To jest zmiana, która dla naszego państwa i społeczeństwa jest niezbędna</blockquote>
      <p>— zaznaczył Andrzej Duda w wystąpieniu przerywanym oklaskami.</p>
      <p>Sędziowie sami są odpowiedzialni za brak rzeczywistej odpowiedzialności dyscyplinarnej w ich zawodzie - mówił w Brojcach (Zachodniopomorskie) prezydent Andrzej Duda, przekonując do potrzeby zmian w polskim sadownictwie.</p>
      <p>Prezydent podczas spotkania w Brojcach z mieszkańcami gminy i powiatu gryfickiego powiedział, że obecni sędziowie sami odpowiedzialni są za brak rzeczywistej odpowiedzialności dyscyplinarnej w swoim zawodzie, do wydalenia ze stanu sędziowskiego włącznie.</p>
      <p>Przypomniał, że to nie nastąpiło np. po tzw. aferze korupcyjnej w Sądzie Najwyższym z 2014 r., z której podsłuchów CBA można posłuchać w internecie.</p>
      <blockquote>To pokazuje, jak bardzo chory jest wymiar sprawiedliwości tamtych ludzi. To się musi zmienić</blockquote>
      <p>— zapewnił prezydent.</p>
      <blockquote>To po to właśnie powstała Izba Dyscyplinarna w Sądzie Najwyższym, po to powstała instytucja skargi nadzwyczajnej</blockquote>
      <p>— tłumaczył.</p>
      <p>Według Dudy te działania, to jest właśnie budowanie nowego uczciwego i rzetelnego wymiaru sprawiedliwości, w którym „obywatel ma prawo do obrony”, a „sędzia ponosi odpowiedzialność za nieetyczne zachowania i za naruszenie prawa”.</p>
      <blockquote>Ta odpowiedzialność ma być odpowiedzialnością bezwzględną, a nie kolesiostwem i kumoterstwem, nie poszukiwaniem kruczków prawnych, żeby odpowiedzialności nie było</blockquote>
      <p>— mówił wzbudzając aplauz zgromadzonych w sali.</p>
      <blockquote>Jakżeż ludzie mają przestrzegać prawa, jeśli sędziowie prawa nie przestrzegają. Ryba psuje się od głowy, taka jest prawda i wszyscy to wiedzą</blockquote>
      <p>— ocenił.</p>
      <blockquote>W związku z tym nie mam żadnej wątpliwości, że jeśli w pierwszej kolejności od kogoś mamy wymagać uczciwości, rzetelności i praworządności, to właśnie od ludzi, którzy uczestniczą w realizacji wymiaru sprawiedliwości, to ich podstawowy i fundamentalny obowiązek</blockquote>
      <p>— stwierdził Andrzej Duda.</p>
      <blockquote>Jeśli nie potrafią temu obowiązkowi sprostać, to powinni zwyczajnie odejść - taka jest prawda</blockquote>
      <p>— dodał prezydent.</p>
      <blockquote>To właśnie tak powinna być zmieniana Polska i z tego miejsca państwu obiecuję, że ta Polska będzie nadal zmieniana w taki sposób</blockquote>
      <p>— powiedział prezydent.</p>
      <blockquote>I ja w tej zmianie też będę uczestniczył, dopóki będę mógł</blockquote>
      <p>— dodał.</p>
      <blockquote>I proszę państwa o wsparcie</blockquote>
      <p>— poprosił, dziękując mieszkańcom za spotkanie.</p>
      <p>gah/PAP</p>
    </article>
  </body>
</html>