<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822330-ivanisov-prizupinae-clenstvo-u-frakcii-sluga-narodu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T18:37:00+00:00"/>
    <meta property="og:title" content="Іванісов призупиняє членство у фракції &quot;Слуга народу&quot;"/>
    <meta property="og:description" content="Народний депутат Роман Іванісов вирішив призупинити членство у фракції партії &quot;Слуга народу&quot; на час перевірки інформації про його судимість."/>
  </head>
  <body>
    <article>
      <h1>Іванісов призупиняє членство у фракції "Слуга народу"</h1>
      <h2>Народний депутат Роман Іванісов вирішив призупинити членство у фракції партії "Слуга народу" на час перевірки інформації про його судимість.</h2>
      <address>
        <time datetime="2019-11-20T18:37:00+00:00">20 Nov 2019, 18:37</time>
      </address>
      <p>Про це він написав у <a href="https://www.facebook.com/ivanisov153.sluganarodu/posts/147213583234481">Facebook</a>.</p>
      <p>"Аби не ставити під удар репутацію всього колективу, я прийняв рішення призупинити своє членство у фракції на час перевірки оприлюдненою в ЗМІ інформації. Звернувся з цією пропозицією до голови фракції Давіда Арахамії, і він підтримав мене", - написав парламентарій.</p>
      <p>Він також прокоментував ситуацію, коли генпрокурор <a href="https://www.ukrinform.ua/tag-rabosapka">Руслан Рябошапка</a> сьогодні на брифінгу заявив про те, що за результатами перевірки судимість Іванісова погашена, а потім ГПУ це спростувала. На думку Іванісова, генпрокурора "навмисне ввели в оману".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822270-arahamia-vvazae-so-ivanisov-na-cas-perevirki-mae-zdati-partkvitok.html">Арахамія вважає, що Іванісов на час перевірки має “здати партквиток”</a>
      </blockquote>
      <p>"Але вже скоро я буду готовий оприлюднити достовірні докази того, що це спланована інформаційна атака проти мене через мою антикорупційну діяльність. Вже зовсім скоро ви дізнаєтеся і прізвище замовника", - стверджує депутат.</p>
      <p>Раніше у соцмережах з'явилася інформація, що народний депутат Іванісов у 1996 році був судимий за частиною 3 статті 117 (зґвалтування неповнолітньої) і частиною 2 статті 118 (зґвалтування неповнолітньої у неприродний спосіб) ККУ.</p>
      <p>Сам Іванісов цю інформацію назвав фейком.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822264-u-gpu-utocnili-so-perevirka-sodo-sudimosti-deputata-ivanisova-trivae.html">У ГПУ уточнили, що перевірка щодо судимості депутата Іванісова триває</a>
      </blockquote>
      <p>20 листопада на брифінгу генпрокурор Руслан Рябошапка заявив, що народний депутат України від "Слуги народу" мав судимість за зґвалтування неповнолітньої, однак вона погашена.</p>
      <p>Згодом у ГПУ повідомили, що "інформація щодо підтвердження погашеної судимості Іванісова наразі не є підтвердженою, відповідна перевірка триває".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822100-deputat-ivanisov-mav-sudimist-za-zgvaltuvanna-nepovnolitnoi-gpu.html">Депутат Іванісов мав судимість за зґвалтування неповнолітньої - ГПУ</a>
      </blockquote>
      <p>Голова фракції партії "Слуга народу" Давид Арахамія висловив думку, що Іванісову слід призупинити членство у партії та фракції на час проведення всебічної перевірки та з‘ясування всіх обставин інциденту за його участю.</p>
      <p>
        <i>Фото: facebook.com/ivanisov153.sluganarodu</i>
      </p>
    </article>
  </body>
</html>