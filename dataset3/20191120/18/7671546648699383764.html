<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914583"/>
    <meta property="og:site_name" content="Dnevnik"/>
    <meta property="article:published_time" content="2019-11-20T18:11:00+00:00"/>
    <meta property="og:title" content="Napadalec do smrti zabodel sina nekdanjega nemškega predsednika"/>
    <meta property="og:description" content="V eni od bolnišnic v Berlinu je napadalec v torek zvečer do smrti zabodel sina nekdanjega nemškega predsednika Richarda von Weizs&amp;#228;ckerja. V napadu je bil še en človek huje ranjen.&amp;nbsp;"/>
  </head>
  <body>
    <article>
      <h1>Napadalec do smrti zabodel sina nekdanjega nemškega predsednika</h1>
      <address><time datetime="2019-11-20T18:11:00+00:00">20 Nov 2019, 18:11</time> by <a rel="author">STA</a></address>
      <p>
        <b>V eni od bolnišnic v Berlinu je napadalec v torek zvečer do smrti zabodel sina nekdanjega nemškega predsednika Richarda von Weizsäckerja. V napadu je bil še en človek huje ranjen. </b>
      </p>
      <p>Zdravnik <b>Fritz von Weizsäcker</b> je na berlinski kliniki Schlosspark v torek predaval o boleznih jeter, ko ga je napadalec zabodel v vrat. Kljub prizadevanjem, da bi ga rešili, je 59-letnik umrl na prizorišču napada.</p>
      <p>Napadalca so obvladali ljudje, ki so bili na predavanju. Pri tem je bil eden od njih huje ranjen.</p>
      <p>Po navedbah tožilstva je napadalec dejanje načrtoval. 57-letnik iz Severnega Porenja-Westfalije je na spletu izvedel za predavanje Fritza von Weizsäckerja, v svoji zvezni deželi kupil nož ter z vlakom odpotoval v Berlin. Ob koncu predavanja je šel na oder in napadel predavatelja. Moški naj bi imel "akutno duševno bolezen" in verjetno na splošno ni maral družine von Weizsäcker, še navaja tožilstvo.</p>
      <p>Fritz von Weizsäcker je bil ugleden zdravnik iz ene najbolj znanih nemških družin. Njegov oče je bil med letoma 1984 in 1990 predsednik Zvezne republike Nemčije, med letoma 1990 in 1994 pa predsednik združene Nemčije. Pred tem je bil poslanec v vrstah krščansko-demokratske unije (CDU) ter župan Zahodnega Berlina. Umrl je leta 2015.</p>
      <p>Po pisanju nemške politične revije Spiegel je napadalec raziskoval vlogo Richarda von Weizsäckerja v kemičnem velikanu Boehringer Ingelheim v 60. letih prejšnjega stoletja, torej pred začetkom njegove politične kariere. Podjetje naj bi v tem času oskrbovalo ZDA z nekaterimi snovmi za izdelavo kemikalije agent orange, ki so jo ZDA uporabile v vietnamski vojni.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042914684/magazin/znanost-in-tehnologija/v-meteoritih-nasli-sladkorje-nastale-v-vesolju"/>
        <a href="https://www.dnevnik.si/kartica/1042914687"/>
      </related>
    </article>
  </body>
</html>