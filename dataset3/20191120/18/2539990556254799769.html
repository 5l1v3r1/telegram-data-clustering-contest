<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407084,Na-PGE-Narodowym-bedzie-nowa-murawa-Musimy-wyciagnac-wnioski"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T18:27:00+00:00"/>
    <meta property="og:title" content="Na PGE Narodowym będzie nowa murawa. &quot;Musimy wyciągnąć wnioski&quot;"/>
    <meta property="og:description" content="Stan murawy na PGE Narodowym podczas meczu Polski ze Słowenią (3:2) został skrytykowany przez piłkarzy oraz selekcjonera Jerzego Brzęczka. - Murawa była przygotowana zgodnie z wytycznymi, które otrzymaliśmy od organizatora, czyli PZPN-u - powiedziała portalowi PolskieRadio24.pl Monika Borzdyńska, rzecznik prasowy spółki PL.2012+, będącej operatorem obiektu. Spółka staje przed zadaniem przeprowadzenia nowego przetargu na ułożenie murawy. Dotychczasowa, z krytykowaną firmą Trawnik Producent, dobiegła końca. "/>
  </head>
  <body>
    <article>
      <h1>Na PGE Narodowym będzie nowa murawa. "Musimy wyciągnąć wnioski"</h1>
      <address>
        <time datetime="2019-11-20T18:27:00+00:00">20 Nov 2019, 18:27</time>
      </address>
      <p>
        <b>Stan murawy na PGE Narodowym podczas meczu Polski ze Słowenią (3:2) został skrytykowany przez piłkarzy oraz selekcjonera Jerzego Brzęczka. - Murawa była przygotowana zgodnie z wytycznymi, które otrzymaliśmy od organizatora, czyli PZPN-u - powiedziała portalowi PolskieRadio24.pl Monika Borzdyńska, rzecznik prasowy spółki PL.2012+, będącej operatorem obiektu. Spółka staje przed zadaniem przeprowadzenia nowego przetargu na ułożenie murawy. Dotychczasowa, z krytykowaną firmą Trawnik Producent, dobiegła końca. </b>
      </p>
      <ul>
        <li>
          <b>Operator stadionu rozpisze nowy przetarg </b>
        </li>
        <li>
          <b>Spółka chce zaprosić do współpracy Polski Związek Piłki Nożnej </b>
        </li>
        <li>
          <b>Pracownicy firmy Trawnik Producent mieli 12 dni na rozłożenie murawy przed meczem ze Słowenią </b>
        </li>
      </ul>
      <p>W ostatnich miesiącach stan murawy przygotowywanej przez firmę Trawnik Producent był coraz częściej krytykowany przed dziennikarzy i kibiców. Po wtorkowym spotkaniu ze Słowenią do krytyki dołączyli się piłkarze, a nawet selekcjoner Jerzy Brzęczek - To cud, że nikomu nic się nie stało - powiedział na konferencji prasowej.</p>
      <figure>
        <iframe data-src="https://twitter.com/Krotka_Pilka_/status/1196920045655474177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>We wtorek murawa była śliska i nie pomagała zawodnikom, na przykład w momentach, gdy próbowali obrócić się z piłką. Co ciekawe, mecz ze Słowenią był ostatnim, w którym obowiązywała umowa PGE Narodowego z obecnym wykonawcą. - Umowa z Trawnik Sp. z o.o.  wygasła po ostatnim meczu - poinformowała nas Monika Borzdyńska. </p>
      <figure>
        <iframe data-src="https://twitter.com/PaweMajewski/status/1196872223484719106?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Co teraz? - Jesteśmy spółką Skarbu Państwa i zgodnie z obowiązującym nas prawem zamówień publicznych ogłaszamy przetarg publiczny nieograniczony na montaż, pielęgnację i demontaż murawy - dodała rzeczniczka operatora PGE Narodowego. </p>
      <p>Monika Borzdyńska zapewniła, że dotychczasowe doświadczenia zostaną przeanalizowane po to, by w przyszłości uniknąć podobnych sytuacji. - Musimy przygotować nowe wytyczne do przetargu, zgodnie z którymi ułożymy w pierwszej kolejności murawę na kolejny mecz, czyli finał Pucharu Polski w maju - przypomniała. </p>
      <figure>
        <iframe data-src="https://twitter.com/maciej_kruk/status/1196908587370602497?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Operator stadionu stoi na stanowisku, że ani UEFA, ani Polski Związek Piłki Nożnej nie zgłaszały uwag co do stanu murawy. </p>
      <p>- Kluczowe w tej sprawie jest to, że za każdym razem, murawa która była układana na mecze, była przygotowana zgodnie z parametrami wskazanymi przez PZPN, koniecznymi do spełnienia wytycznych UEFA. Za każdym razem ułożona murawa spełniała standardy wyznaczone w przetargu - przypomniała rzecznik prasowa PL.2012+. </p>
      <p>Jak wyglądał odbiór murawy przed wtorkowym meczem? - Mało tego, murawa za każdym razem była odbierana przez delegata UEFA, przez Mazowiecki Związek Piłki Nożnej i przez PZPN, komisje nie zgłaszały zastrzeżeń. Nie było uwag w protokole. We wtorek było tak samo. Po 10.00 mieliśmy spotkanie z delegatem UEFA, który dokonał odbioru murawy - zapewniła Monika Borzdyńska. </p>
      <figure>
        <iframe data-src="https://twitter.com/PGENarodowy/status/1196909555596308480?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aby uniknąć nieporozumień i głosów krytyki ze środowiska piłkarskiego, przed kolejnym przetargiem spółka chce się zwrócić o pomoc do PZPN-u. </p>
      <p>- Teraz docierają do nas głosy piłkarzy i selekcjonera, którzy mówią, że murawa nie nadaje się do użytku. Z drugiej strony była przygotowana zgodnie z wytycznymi, które otrzymaliśmy od organizatora, czyli PZPN-u. Dlatego też zwrócimy się do PZPN z prośbą o uczestniczenie jako obserwator z prawem zabierania głosu w przygotowaniu wytycznych do nowego przetargu oraz w kontroli wszystkich procesów począwszy od układania podbudowy, przyjazdu na teren stadionu rolek trawy, po ostatnie zabiegi pielęgnacyjne przed samym meczem - poinformowała Monika Borzdyńska. </p>
      <figure>
        <iframe data-src="https://twitter.com/LaczyNasPilka/status/1197046919308173312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rzecznik prasowy operatora największego stadionu w Polsce zdradziła też, że przed meczem ze Słowenią pracownicy Trawnik Producent więcej czasu niż zwykle na zamontowanie murawy. Było to konsekwencją krytyki po październikowym spotkaniu z Macedonią Północną (2:0).</p>
      <p>- W przetargu mieliśmy zapisane, że układanie murawy firma ma rozpoczynać na 7-9 dni przed meczem, ale ponieważ po meczu z Macedonią docierały do nas głosy, że ten czas może być za krótki, tym razem układali ją już na 12 dni przed pierwszym treningiem kadry - zakończyła Monika Borzdyńska. </p>
      <p>Firma, która odpowiadała za dostarczenie murawy, po raz pierwszy ułożyła swoją nawierzchnię na PGE Narodowym w marcu 2013 roku przed meczami z Ukrainą i San Marino. W swoim portfolio ma także m.in. stadiony w Łodzi, Gdańsku, Białymstoku, Kielcach, Tychach i Gliwicach.</p>
      <p><i>Paweł Majewski, </i>PolskieRadio24.pl </p>
      <related>
        <a href="https://www.polskieradio.pl/5/4147/Artykul/2406726,El-Euro-2020-trawa-sprawa-kluczowa-Kontrowersje-po-meczu-Pilkarze-poprosili-premiera-o-wsparcie"/>
      </related>
    </article>
  </body>
</html>