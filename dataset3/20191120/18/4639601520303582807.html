<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/politics/tsipras-proaspisi-ton-dikaiomaton-tis-meionotitas-proypothesi-stin-entaksiaki-poreia-tis-alvanias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T18:42:40+00:00"/>
    <meta property="og:title" content="Τσίπρας : Προάσπιση των δικαιωμάτων της μειονότητας προϋπόθεση στην ενταξιακή πορεία της Αλβανίας"/>
    <meta property="og:description" content="Συνάντηση με αντιπροσωπεία της Δημοκρατικής Ένωσης Ελληνικής Εθνικής Μειονότητας /Ομόνοια και του κόμματος Ένωσης Ανθρωπίνων Δικαιωμάτων, είχε σήμερα ο πρόεδρος του ΣΥΡΙΖΑ, Αλέξης Τσίπρας."/>
  </head>
  <body>
    <article>
      <h1>Τσίπρας : Προάσπιση των δικαιωμάτων της μειονότητας προϋπόθεση στην ενταξιακή πορεία της Αλβανίας</h1>
      <h2>Συνάντηση με αντιπροσωπεία της Δημοκρατικής Ένωσης Ελληνικής Εθνικής Μειονότητας /Ομόνοια και του κόμματος Ένωσης Ανθρωπίνων Δικαιωμάτων, είχε σήμερα ο πρόεδρος του ΣΥΡΙΖΑ, Αλέξης Τσίπρας.</h2>
      <address><time datetime="2019-11-20T18:42:40+00:00">20 Nov 2019, 18:42</time> by <a rel="author">ΤοΒΗΜΑ Team</a></address>
      <p>Συνάντηση με αντιπροσωπεία της Δημοκρατικής Ένωσης Ελληνικής Εθνικής Μειονότητας/Ομόνοια και του κόμματος Ένωσης Ανθρωπίνων Δικαιωμάτων, είχε σήμερα ο πρόεδρος του ΣΥΡΙΖΑ, Αλέξης Τσίπρας.</p>
      <p>Σύμφωνα με ανακοίνωση του ΣΥΡΙΖΑ, ο κ. Τσίπρας υπογράμμισε τη σημασία που αποδίδει στην πολυεπίπεδη στήριξη της Ελληνικής Εθνικής Μειονότητας. Τόνισε ότι η Ελλάδα πρέπει να συνεχίσει τις προσπάθειες για ενίσχυση των ελληνοαλβανικών σχέσεων, αλλά και να πρωτοστατήσει στην προώθηση της ενταξιακής πορείας της χώρας αναδεικνύοντας ως προϋπόθεση, την προάσπιση των δικαιωμάτων της μειονότητας.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <h3>Σεβασμός των δικαιωμάτων της μειονότητας</h3>
      <p>Όπως αναφέρεται στην ανακοίνωση, η αντιπροσωπεία της Δημοκρατικής Ένωσης Ελληνικής Εθνικής Μειονότητας – Ομόνοια και του κόμματος Ένωσης Ανθρωπίνων Δικαιωμάτων ευχαρίστησε θερμά τον Αλέξη Τσίπρα για τη σταθερή στήριξη του ΣΥΡΙΖΑ, υπογραμμίζοντας ότι η προηγούμενη κυβέρνηση έθεσε για πρώτη φορά τον σεβασμό των δικαιωμάτων της μειονότητας, όσον αφορά τον αυτοπροσδιορισμό, τη διεξαγωγή της απογραφής και τα περιουσιακά, ως κριτήριο για τη στάση της Ελλάδας στην έναρξη της ενταξιακής πορείας της Αλβανίας και κατάφερε να ενσωματώσει σχετικές προϋποθέσεις σε συμπεράσματα της ΕΕ.</p>
      <p>Ευχαρίστησαν δε τον κ. Τσίπρα και για την αποκατάσταση του επιδόματος ΟΓΑ, το οποίο είχε περικοπεί το 2014.</p>
      <p>Στη συνάντηση, η οποία έγινε παρουσία και του τομεάρχη Εξωτερικών, Γιώργου Κατρούγκαλου και του διπλωματικού συμβούλου του Προέδρου του ΣΥΡΙΖΑ, Ευάγγελου Καλπαδάκη, συμμετείχαν ο πρόεδρος της Ομόνοιας Βασίλης Κάγιος, ο πρόεδρος του ΚΕΑΔ Βαγγέλης Ντούλες, ο πρόεδρος του Παραρτήματος Ομόνοιας Χειμάρρας Φρέντυ Μπελέρης και ο Γιώργος Τζομακας, αντιπρόεδρος της Ομόνοιας.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>