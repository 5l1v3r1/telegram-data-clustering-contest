<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/daniela-masheva-obyasni-koga-ivan-geshev-mozhe-da-vstpi-v-dlzhnost_news710459.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-20T18:07:00+00:00"/>
    <meta property="og:title" content="Даниела Машева обясни кога Иван Гешев може да встъпи в длъжност"/>
    <meta property="og:description" content="Към този момент не е необходимо Цацаров да подава молба за предсрочно освобождаване от поста на главен прокурор"/>
  </head>
  <body>
    <article>
      <h1>Даниела Машева обясни кога Иван Гешев може да встъпи в длъжност</h1>
      <h2>Към този момент не е необходимо Цацаров да подава молба за предсрочно освобождаване от поста на главен прокурор</h2>
      <address>
        <time datetime="2019-11-20T18:07:00+00:00">20 Nov 2019, 18:07</time>
      </address>
      <p>https://blitz.bg/obshtestvo/daniela-masheva-obyasni-koga-ivan-geshev-mozhe-da-vstpi-v-dlzhnost_news710459.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574265778-991-ratio-vss.jpg"/>
      </figure>
      <p><b>Говорителят на прокурорската колегия във Висшия съдебен съвет Даниела Машева коментира номинацията на главния прокурор Сотир Цацаров за председател на Комисията за противодействие на корупцията и за отнемане на незаконно придобитото имущество, съобщава Дарик. </b><br/><br/>Тя заяви, че към този момент не е необходимо той да подава молба за предсрочно освобождаване от поста на главен прокурор и обясни как би протекла процедурата.<br/><br/>„След направената номинация на Сотир Цацаров за председател на КПКОНПИ не е налице задължение от негова страна да подава молба за предсрочното му освобождаване като главен прокурор“, каза Машева след днешното заседание на прокурорската колегия на ВСС.<br/><br/>Според Машева определящият момент е встъпването, а условията за несъвместимост на двата пост биха възникнали след избора му шеф на КПКОНПИ.<br/><br/>"Ако Сотир Цацаров подаде молба за предсрочно освобождаване от поста, тя ще бъде насочена към Пленума на Висшия съдебен съвет. Той следва да я разгледа и с мнозинство от миниумим 17 гласа да вземе решение, с което да предложи на президента да издаде указ", каза тя.<br/><br/>Машева посочи, че президентът може да върне предложението на ВСС, но при повторно внасяне с подобно решение, е задължен да издаде указ за освобождаването на главния прокурор.<br/><br/>Говорителят на прокурорската колегия обясни още, че няма пречка избраният за главен прокурор Иван Гешев да встъпи като титуляр на поста преди 10 януари 2020 г., когато изтича мандатът на Сотир Цацаров, ако има издаден указ.</p>
    </article>
  </body>
</html>