<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121102/posel-konfederacji-dolaczyl-do-zespolu-ds-rownouprawnienia-osob-lgbt.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T18:48:00+00:00"/>
    <meta property="og:title" content="Poseł Konfederacji dołączył do zespołu ds. równouprawnienia osób LGBT+"/>
    <meta property="og:description" content="W Sejmie powstał Parlamentarny Zespół ds. Równouprawnienia Społeczności LGBT+. Jego szefem jest poseł Wiosny Krzysztof Śmiszek, prywatnie partner Roberta Biedronia."/>
  </head>
  <body>
    <article>
      <h1>Poseł Konfederacji dołączył do zespołu ds. równouprawnienia osób LGBT+</h1>
      <address>
        <time datetime="2019-11-20T18:48:00+00:00">20 Nov 2019, 18:48</time>
      </address>
      <h4>W Sejmie powstał Parlamentarny Zespół ds. Równouprawnienia Społeczności LGBT+. Jego szefem jest poseł Wiosny Krzysztof Śmiszek, prywatnie partner Roberta Biedronia.</h4>
      <p>"Zawiadamiam Panią Marszałek, zawiadamiam również Państwa, Parlamentarny Zespół do Spraw Równouprawnienia Społeczności LGBT+ został przeze mnie dziś powołany! Dziękuje wszystkim posłankom i posłom za dołączenie do zespołu! A teraz, do roboty! Sejm jest dla wszystkich!" – poinformował na Facebooku Krzysztof Śmiszek. Pełna nazwa zespołu brzmi: Parlamentarny Zespół do Spraw Równouprawnienia Społeczności LGBT+.</p>
      <p>Zespół, jak mówią twórcy, ma być miejscem rozmowy z organizacjami pozarządowymi, a efektem prac parlamentarzystów mają być konkretne ustawy. W skład zespołu wchodzi wicemarszałek Senatu Gabriela Morawska-Stanecka z Lewicy oraz 24 posłów: 16 z Lewicy, 7 z Koalicji Obywatelskiej.</p>
      <p>Co ciekawe, do zespołu dołączył poseł Konfederacji Dobromir Sośnierz. – Zespół nazywa się „ds. równouprawnienia”, więc o nic innego niż o równouprawnienie nie chodzi. Ja bardzo równouprawnienie popieram – tłumaczy polityk w rozmowie z polsatnews.pl. Jego zdaniem należy rozróżnić równouprawnienie "od uprzywilejowania czy tzw. dyskryminacji pozytywnej".</p>
      <p>– To nie jest trolling. Wręcz przeciwnie. Chciałbym zaproponować projekt, w którym są propozycje rozwiązań postulatów tych środowisk – zapewnia Sośnierz. Dodał, że jego zdaniem "nie należy pisać ustaw, w których homoseksualiści mieliby inne prawa - mniejsze, większe - niż ludzie o innych preferencjach seksualnych".</p>
      <footer>/ Źródło: <a href="http://www.polsatnews.pl/">Polsat News</a> / glamour.pl <br/>/ zdą</footer>
    </article>
  </body>
</html>