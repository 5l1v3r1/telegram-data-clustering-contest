<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/ministerul-de-interne-unul-dintre-politistii-raniti-la-valcea-transportat-la-un-spital-din-bucuresti-unde-va-fi-operat-1922402720012019111819175987"/>
    <meta property="og:site_name" content="News.ro"/>
    <meta property="article:published_time" content="2019-11-20T18:27:01+00:00"/>
    <meta property="og:title" content="Ministerul de Interne: Unul dintre poliţiştii răniţi la Vâlcea, transportat la un spital din Bucureşti unde va fi operat"/>
    <meta property="og:description" content="Unul dintre cei doi poliţişti din Vâlcea care au fost sechestraţi şi agresaţi de mai multe persoane a fost transportat la un spital din Bucureşti, unde va fi supus unei intervenţii chirurgicale. Ministrul Afacerilor Interne, Marcel Vela, a trimis la IPJ Vâlcea unul dintre adjuncţii Inspectoratului General al Poliţiei Române, pentru a acorda sprijin pentru evitarea unor situaţii critice."/>
  </head>
  <body>
    <article>
      <h1>Ministerul de Interne: Unul dintre poliţiştii răniţi la Vâlcea, transportat la un spital din Bucureşti unde va fi operat</h1>
      <address><time datetime="2019-11-20T18:27:01+00:00">20 Nov 2019, 18:27</time> by <a rel="author">News.ro</a></address>
      <p>
        <b>Unul dintre cei doi poliţişti din Vâlcea care au fost sechestraţi şi agresaţi de mai multe persoane a fost transportat la un spital din Bucureşti, unde va fi supus unei intervenţii chirurgicale. Ministrul Afacerilor Interne, Marcel Vela, a trimis la IPJ Vâlcea unul dintre adjuncţii Inspectoratului General al Poliţiei Române, pentru a acorda sprijin pentru evitarea unor situaţii critice.</b>
      </p>
      <p>Purtătorul de cuvânt al Ministerului Afacerilor Interne, comisar-şef de poliţie Monica Dajbog, a anunţat, miercuri seară, într-o declaraţie de presă, că agresoriiceor doi poliţişti din Vâlcea se află în custodia poliţiei.</p>
      <p>”Ministrul afacerilor interne, Ion Marcel Vela, a solicitat inspectorului general al Poliţiei Române ca unul dintre adjuncţi să meargă personal în judeţul Vâlcea pentru a verifica situaţia la faţa locului şi pentru a lua măsuri ca pe viitor să nu se mai repete astfel de cazuri în care viaţa poliţiştilor este pusă în pericol. Nu ne referim aici la un control, ci la un sprijin profesional pe care Inspectoratul General al Poliţiei Române trebuie să-l acorde structurilor din teritoriu pentru evitarea unor situaţii critice”, a declarat Monica Dajbog.</p>
      <p>Potrivit acesteia, cei doi agresori au fost depistaţi miercuri dimineaţă pe raza municipiului Slatina. Suspecţii au fost conduşi la sediul Parchetului de pe lângă Judecătoria Drăgăşani în vederea audierii şi luării măsurilor legale de către procurorul de caz.</p>
      <p>”Ministrul afacerilor interne, Ion Marcel Vela, a fost informat încă din cursul nopţii cu privire la starea de sănătate a poliţiştilor şi în cursul acestei dimineţi, cu acordul familiei, s-a luat hotărârea ca unul dintre poliţiştii răniţi să fie adus la un spital din Bucureşti pentru a-i fi acordate îngrijirile necesare şi, din ce ştim în acest moment, va fi supus unei intervenţii medicale”, a mai precizat Dajbog.</p>
      <p>Procurorii de la Parchetul de pe lângă Judecătoria Drăgăşani au început urmărirea penală în cazul unor persoane care au agresat, ameninţat, deposedat de arme şi sechestrat doi poliţişti din comuna Prundeni, judeţul Vâlcea. Cei doi agenţi erau în misiune şi i-au cerut şoferului unei autoutilitare să oprească, dar acesta nu s-a conformat, astfel că l-au urmărit şi au tras nouă focuri de armă în plan vertical. Bărbatul a oprit doar în faţa unei case din alt sat, acolo poliţiştii fiind loviţi de mai multe persoane. Doi suspecţi au fost prinşi şi duşi la audieri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/eveniment/valcea-ancheta-dupa-ce-doi-politisti-aflati-in-misiune-au-fost-loviti-amenintati-si-deposedati-de-arme-de-mai-multe-persoane-dupa-o-urmarire-in-trafic-cu-focuri-de-arma-video-1922404620072019111419175727"/>
      </related>
    </article>
  </body>
</html>