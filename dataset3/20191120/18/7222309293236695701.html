<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/trumpallierade-gordon-sondland-vittnade-om-villkorat-bistand/"/>
    <meta property="og:site_name" content="HBL"/>
    <meta property="article:published_time" content="2019-11-20T18:55:00+00:00"/>
    <meta property="og:title" content="Trumpallierade Sondland vittnade i riksrättsutredningen: Trump ville villkora biståndet till Ukraina för en &quot;tjänst&quot;"/>
    <meta property="og:description" content="Gordon Sondland, USA:s EU-ambassadör, är känd som en allierad till president Donald Trump. Därför var det ännu mer uppseendeväckande när Sondland under onsdagens riksrättsförhör vittnade om att Trump ville villkora biståndet till Ukraina mot att landet skulle göra honom &quot;en tjänst&quot;."/>
  </head>
  <body>
    <article>
      <h1>Trumpallierade Sondland vittnade i riksrättsutredningen: Trump ville villkora biståndet till Ukraina för en "tjänst"</h1>
      <h2>Gordon Sondland, USA:s EU-ambassadör, är känd som en allierad till president Donald Trump. Därför var det ännu mer uppseendeväckande när Sondland under onsdagens riksrättsförhör vittnade om att Trump ville villkora biståndet till Ukraina mot att landet skulle göra honom "en tjänst".</h2>
      <address><time datetime="2019-11-20T18:55:00+00:00">20 Nov 2019, 18:55</time> by <a rel="author">TT-AFP</a></address>
      <p>Den tredje dagens av offentliga riksrättsförhör, i det amerikanska representanthusets underrättelseutskott, blev den hittills mest dramatiska. USA:s EU-ambassadör <b>Gordon</b> <b>Sondland</b> hävdade i sitt vittnesmål att USA:s president ville villkora biståndet till Ukraina mot att landet initierade en utredning mot demokraten <b>Joe</b> <b>Biden</b>, som vill utmana om presidentposten i valet år 2020.</p>
      <p>Sondland sade även att han själv försökte agera i enlighet med de instruktioner han fick från Vita huset.</p>
      <p>– Vi följde presidentens order, sade Sondland.</p>
      <p>Han uppgav också att Trump tvingat USA:s diplomater att arbeta med presidentens personliga advokat, New Yorks tidigare borgmästare <b>Rudy</b> <b>Giuliani</b>, som agerat som Trumps förlängda arm i Ukrainafrågan.</p>
      <p>– Vi ville inte arbeta med Giuliani. Enkelt uttryckt gjorde vi det bästa av situationen, sade Sondland.</p>
      <p>
        <b>Begärde motprestation</b>
      </p>
      <p>Bland annat ska Giuliani ha krävt att Kiev offentligt meddelade att gasbolaget Burisma, där <b>Joe</b> <b>Bidens</b> son <b>Hunter</b> hade en avlönad styrelseposition, skulle utredas. I utbyte skulle Ukrainas president <b>Volodymyr</b> <b>Zelenskyj</b> få ett eftertraktat möte med Trump.</p>
      <p>– Giuliani begärde en motprestation för att arrangera ett besök i Vita huset åt president Zelenskyj, sade Sondland.</p>
      <p>
        <b>Frös militärt bistånd</b>
      </p>
      <p>Den stora frågan i riksrättsförhören handlar om huruvida Trump frös ett militärt biståndspaket till Ukraina för att driva sin vilja igenom, något som skulle kunna utgöra ett brott. Sondlands svar på den frågan är ja.</p>
      <p>– I brist på någon trovärdig förklaring till att biståndet frystes drog jag slutsatsen att säkerhetsbiståndet inte skulle återupptas innan det kom ett offentligt uttalande från Ukraina, sade Sondland och tillade att han var "benhårt emot" beslutet.</p>
      <p>Samtidigt medgav Sondland att Trump aldrig diskuterat frågan med honom och att slutsatsen är hans egen.</p>
      <p>– Jag kan inte minnas att president Trump någonsin diskuterade säkerhetsstöd med mig.</p>
      <p>
        <b>"Viktigt ögonblick"</b>
      </p>
      <p>Underrättelseutskottets ordförande, demokraten <b>Adam</b> <b>Schiff</b>, kallade Sondlands vittnesmål för ett "väldigt viktigt ögonblick" i riksrättsutredningen.</p>
      <p>– Det går rakt på kärnfrågan om mutbrott, sade Schiff och tillade:</p>
      <p>– Men vi har också för första gången hört att kunskapen om denna komplott var utbredd.</p>
      <p>
        <b>Tidigare Trumpallierad</b>
      </p>
      <p>EU-ambassadören Gordon Sondland är det hittills tyngsta vittnet i den pågående riksrättsutredningen. Till skillnad från tidigare vittnen, som tillhört diplomatkåren, är Sondland dessutom politiskt tillsatt av Trumpregeringen. Hotellmagnaten Sondland hade donerat pengar till Trumps presidentvalskampanj och har – åtminstone fram till i dag – ansetts vara allierad med presidenten.</p>
      <p>Trump har själv, på favoritmediet Twitter, tidigare beskrivit Sondland som "en riktigt bra person och en stor amerikan".</p>
      <p>På onsdagen valde dock Trump att distansera sig från EU-ambassadören.</p>
      <p>– Jag känner honom inte särskilt bra. Jag har inte pratat mycket med honom, sade Trump under en pressträff i Vita huset.</p>
      <p>Det demokratledda representanthusets utredning kom till sedan en visselblåsare larmat om ett samtal den 25 juli, i vilket USA:s president Donald Trump ber Ukrainas president Volodymyr Zelenskyj om "en tjänst". Före samtalet hade Vita huset fryst ett militärt hjälppaket till Ukraina.</p>
      <p>Tjänsten handlade om att utreda uppgifter kring ex-vicepresident Joe Biden, som hoppas utmana Trump i nästa års presidentval, och dennes son Hunter Biden.</p>
      <p>Under tiden som vicepresident hade Joe Biden nära kontakt med Ukraina och krävde i ett läge att en riksåklagare skulle avgå för att han inte lyckats bättre i arbetet mot korruption. Riksåklagaren översåg även anklagelser mot delar av ledningen i ett ukrainskt gasbolag som Joe Bidens son, Hunter Biden, nyligen hade inträtt i styrelsen för.</p>
      <p>Donald Trump och hans personlige advokat Rudy Giuliani har anklagat Joe Biden för att ha krävt att riksåklagaren skulle sluta i syfte att skydda sonen. Joe Biden var dock långt ifrån ensam om att kräva riksåklagarens avgång – även EU, Internationella valutafonden (IMF) och ukrainska aktivister anklagade honom för att bland annat ha dolt korruption och ansåg att han borde lämna jobbet, enligt nyhetsbyrån AFP. Det har inte kunnat beläggas rättsligt att Joe eller Hunter Biden begått något brott i Ukraina.</p>
      <p>Att be om en sådan tjänst som president Trump gjorde i samtalet anser vissa är ett brott mot USA:s stränga valfinansieringslagar. Representanthuset undersöker nu om det utgör skäl för att ställa presidenten inför riksrätt.</p>
    </article>
  </body>
</html>