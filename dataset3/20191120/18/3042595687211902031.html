<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ny-nav-e-post-vekker-uro/71842686"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T18:59:51+00:00"/>
    <meta property="og:title" content="Ny Nav-e-post vekker uro"/>
    <meta property="og:description" content="En e-post fra NAV til Arbeids- og sosialdepartementet i november 2018, viser at sistnevnte allerede da burde forstått omfanget av NAV-skandalen, mener SV."/>
  </head>
  <body>
    <article>
      <h1>Ny Nav-e-post vekker uro</h1>
      <h2>En e-post fra NAV til Arbeids- og sosialdepartementet i november 2018, viser at sistnevnte allerede da burde forstått omfanget av NAV-skandalen, mener SV.</h2>
      <address><time datetime="2019-11-20T18:59:51+00:00">20 Nov 2019, 18:59</time> by <a rel="author">Torun Støbakk</a></address>
      <p>Arbeids- og sosialminister Anniken Hauglie (H) sendte en drøss med dokumenter til kontroll- og konstitusjonskomiteen på Stortinget tirsdag kveld, som komiteen først har fått tilgang til onsdag.</p>
      <p>Ett av dokumentene viser oppsiktsvekkende ny informasjon, mener SVs stortingsrepresentant Freddy André Øvstegård.</p>
      <p>I en e-postutveksling 27. november 2018 informerte Arbeids- og velferdsdirektoratet Arbeids- og sosialdepartementet om en av kjennelsene i trygderetten hvor NAVs vedtak ble opphevet.</p>
      <figure>
        <img src="https://dbstatic.no/71690950.jpg?imageId=71690950&amp;width=512&amp;height=308"/>
        <figcaption><b>KRITISK:</b> Freddy Øvstegård mener alarmen burde gått i departementet tidligere. Foto: Vidar Ruud / NTB scanpix Vis mer</figcaption>
      </figure>
      <p>Der har Arbeids- og velferdsdirektoratet - som altså leder NAV - tilsynelatende undersøkt hvor lang tid vedkommende har oppholdt seg i EØS-land, og informert departementet om lengden på oppholdene.</p>
      <p>I e-posten går det fram at Trygderettens kjennelse gjelder både noen korte og et lengre utenlandsopphold.</p>
      <h3>- Dette er et lengre opphold</h3>
      <p>Øvstegård i SV reagerer på informasjonen, som han mener viser at departementet fikk høre at lengre opphold kunne være omfattet av feilen allerede i november 2018.</p>
      <p>- Det skal være snakk om et opphold på seks måneder. Det er et lengre opphold uansett hvordan du definerer det, og det har departementet fått beskjed om. Det er i strid med det Hauglie har sagt i Stortinget, om at hun ikke fikk høre at det kunne gjelde lengre opphold før i høst, sier SV-representanten.</p>
      <p>I sin redegjørelse til Stortinget i starten av november, sa Hauglie at kontakten departementet hadde hatt med NAV - fram til sommeren 2019 – bare hadde dreid seg om kortvarige opphold på «noen få uker».</p>
      <p>Det er noe annet enn et opphold av seks måneders varighet, påpeker SV.</p>
      <h3>Spurte om råd</h3>
      <p>Kort tid før den aktuelle e-posten til departementet ble sendt, var det klart at Trygderetten vurderte å trekke den norske NAV-praksisen for EFTA-domstolen.</p>
      <p>I tillegg vurderte Arbeids- og velferdsdirektoratet å gå til søksmål mot en av kjennelsene til Trygderetten, som helt siden sommeren 2017 hadde kommet med flere kjennelser som sa imot NAVs tolkning av regelverket.</p>
      <p>I e-posten ber Arbeids- og velferdsdirektoratet departementet om råd.</p>
      <p>«Sakene henger tett sammen, og vi setter pris på tilbakemelding på om dette er noe dere vil ha forelagt for vurdering, eller om dere for øvrig har noen tanker om problemstillingen», står det i e-posten.</p>
      <h3>Mener alarmen burde gått</h3>
      <p>Problemet med NAVs feiltolkning av regelverket er at personer er blitt straffet bare fordi de har oppholdt seg i et EØS-land mens de har mottatt enten arbeidsavklaringspenger, sykepenger eller pleiepenger.</p>
      <p>Da departementet ble gjort kjent med at reglene kunne være feiltolket, endret NAV først praksisen for kortvarige opphold. Det ble bestemt våren 2019.</p>
      <p>Så - nå i høst - har departementet og NAV også kommet til at praksisen må endres til å også omfatte de lengre utenlandsoppholdene hvis den ikke skal være i strid med EU-forordningen Norge implementerte i 2012.</p>
      <p>Øvstegård mener departementet allerede i november 2018 burde skjønt at NAV-feilen kunne gjelde både korte og lange midlertidige opphold.</p>
      <h3>Viser til annen e-post</h3>
      <p>Han mener også alarmen burde ha gått da departementet en måned seinere – 20. desember i 2018 - fikk en redegjørelse fra NAV Klageinstans som advarer om at det er stor risiko for at regelverket praktiseres ulikt.</p>
      <p>Han synes de nye opplysningene er alvorlige, og viser også til en annen e-post som finnes i materialet kontroll- og konstitusjonskomiteen fikk onsdag.</p>
      <p>Den er sendt fra departementet 22. februar i år, hvor departementet gir sin tilslutning til at praksis skal endres for saker som gjelder korttidsopphold i EØS-land.</p>
      <p>Der argumenterer departementet med at det ikke er behov for å gjennomgå saker tilbake i tid:</p>
      <p>«Det vil være svært administrativt krevende om etaten skal gjenoppta alle saker hvor de har avslått søknaden, om disse sakene i det hele tatt kan identifiseres», skriver departementet i brevet til NAV.</p>
      <p>- På tross av all infoen de da hadde, særlig dette langvarige oppholdet og NAVs brev 20. desember der klageinstans vurderer hele greia, sa ASD i e-post til NAV februar 2019 at NAV ikke skulle gå tilbake i tid og rette opp feilene, men bare fokusere på nye saker, sier Øvstegård til Dagbladet.</p>
      <h3>Kjente ikke til e-posten</h3>
      <p>Da Dagbladet snakket med arbeids- og sosialminister Anniken Hauglie (H) onsdag, sa hun at hun ikke kjente til e-posten Øvstegård reagerer på fra november 2018.</p>
      <p>- Det er mange e-poster der, så jeg kan ikke kommentere den spesifikt, men som jeg har sagt hele tiden kan det når vi nå skal komme til bunns og snu hver eneste stein, kan jeg ikke utelukke at det kommer til å komme ny og annen informasjon som vi ikke var kjent med når vi holdt redegjørelsen i Stortinget, for eksempel, og da vil jeg oversende det til Stortinget, sa Hauglie.</p>
    </article>
  </body>
</html>