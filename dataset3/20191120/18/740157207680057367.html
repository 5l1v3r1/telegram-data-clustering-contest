<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/samorzad-mazowsza-kupuje-palac-w-biezuniu-quot-bedzie-duma-calego-regionu-quot,135292.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T18:30:00+00:00"/>
    <meta property="og:title" content="Samorząd Mazowsza kupuje pałac w Bieżuniu. &quot;Będzie dumą całego regionu&quot;"/>
    <meta property="og:description" content="Zaniedbany przez lata zabytkowy zespół pałacowy w Bieżuniu na północnym Mazowszu odzyska dawną świetność. W przyszłości będzie tam tętnić życie muzealne, kulturalne i naukowe. Wszystko to dzięki samorządowi województwa mazowieckiego, który podjął decyzję o zakupie nieruchomości."/>
  </head>
  <body>
    <article>
      <h1>Samorząd Mazowsza kupuje pałac w Bieżuniu. "Będzie dumą całego regionu"</h1>
      <address><time datetime="2019-11-20T18:30:00+00:00">20 Nov 2019, 18:30</time> by <a rel="author">Tomasz Jakubowski  </a></address>
      <h4>Zaniedbany przez lata zabytkowy zespół pałacowy w Bieżuniu na północnym Mazowszu odzyska dawną świetność. W przyszłości będzie tam tętnić życie muzealne, kulturalne i naukowe. Wszystko to dzięki samorządowi województwa mazowieckiego, który podjął decyzję o zakupie nieruchomości.</h4>
      <hr/>
      <ul>
        <li>W piątek akt notarialny w tej sprawie podpiszą marszałek Adam Struzik, wicemarszałek Wiesław Raboszuk, oraz pełnomocnicy właścicieli.</li>
      </ul>
      <p>- To jedna z nielicznych na Mazowszu rezydencji pałacowych o założeniu obronnym. Mimo jej złego stanu technicznego, podjęliśmy decyzję o zakupie. Chcemy odtworzyć unikalny charakter tego miejsca, które kiedyś przecież gościło osobistości kultury, nauki i polityki. Dzięki rewitalizacji pałac będzie miał szansę powrotu na kulturalną mapę Mazowsza  - podkreśla marszałek Struzik.</p>
      <p>Historia dworku sięga XV wieku. Był on własnością Andrzeja Zamoyskiego. Potem przechodził z rąk do rąk. W latach 80. należał do przedsiębiorstwa państwowego "Stomil". Po 1989 roku wystawiono go na sprzedaż. Teren wokół jest zaniedbany i zachwaszczony, a budynki zdewastowane. Zespół pałacowy składa się z trzech obiektów: pałacu, oficyny I i oficyny II. Nie posiadają one nawet otworów okiennych czy drzwiowych, a pokrycie dachowe wymaga generalnego remontu.</p>
      <p>Pałac w Bieżuniu ma być wykorzystany zarówno do celów muzealniczych, jak i kulturalnych. Po generalnej rewitalizacji powstanie tam Zespół Pałacowo-Muzealny połączony z Centrum Pracy Twórczej. Organizowane będą tam wystawy i konferencje, występy artystyczne, warsztaty, a przestrzeń wokół nieruchomości dostosowana zostanie do organizacji imprez plenerowych. Dodatkowo stworzone tam będzie centrum konferencyjno-naukowo-biznesowe z miejscami noclegowymi, salami konferencjami, restauracją i kawiarnią.</p>
    </article>
  </body>
</html>