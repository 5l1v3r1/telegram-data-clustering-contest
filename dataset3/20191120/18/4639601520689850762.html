<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/finance/ypen-poly-thetiki-ekseliksi-i-ekthesi-tis-komision/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T18:38:37+00:00"/>
    <meta property="og:title" content="ΥΠΕΝ : «Πολύ θετική εξέλιξη» η έκθεση της Κομισιόν"/>
    <meta property="og:description" content="Την ικανοποίησή τους για την αξιολόγηση της Κομισιόν σε ότι αφορά τα ενεργειακά εκφράζουν πηγές του υπουργείου Περιβάλλοντος και Ενέργειας σχολιάζοντας την έκθεση της Κομισιόν"/>
  </head>
  <body>
    <article>
      <h1>ΥΠΕΝ : «Πολύ θετική εξέλιξη» η έκθεση της Κομισιόν</h1>
      <h2>Την ικανοποίησή τους για την αξιολόγηση της Κομισιόν σε ότι αφορά τα ενεργειακά εκφράζουν πηγές του υπουργείου Περιβάλλοντος και Ενέργειας σχολιάζοντας την έκθεση της Κομισιόν</h2>
      <address><time datetime="2019-11-20T18:38:37+00:00">20 Nov 2019, 18:38</time> by <a rel="author">ΤοΒΗΜΑ Team</a></address>
      <p>Ως «πολύ θετική εξέλιξη» χαρακτηρίζουν κύκλοι του υπουργείου Περιβάλλοντος και Ενέργειας την Έκθεση ενισχυμένης εποπτείας της Ευρωπαϊκής Επιτροπής για την Ελλάδα, που δόθηκε στη δημοσιότητα.</p>
      <p>«Η έκθεση συνιστά πολύ θετική εξέλιξη. Αναγνωρίζει τις μεταρρυθμιστικές προτεραιότητες της ελληνικής κυβέρνησης. Αποδέχεται ότι περαιτέρω πρωτοβουλίες θα αναληφθούν τον Ιανουάριο όταν θα έχει εγκριθεί το νέο επιχειρηματικό σχέδιο της ΔΕΗ, αλλά και το αναθεωρημένο Εθνικό Σχέδιο για την Ενέργεια και το Κλίμα (ΕΣΕΚ)» τονίζουν κύκλοι του υπουργείου στο ΑΠΕ-ΜΠΕ και τονίζουν πως:</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>«Η κυβέρνηση θα συνεργαστεί με την Επιτροπή για να εξασφαλίσει μια συνολική συμφωνία για το Target Model, τον Μεταβατικό Μηχανισμό Αποζημίωσης Ευελιξίας, τον Μηχανισμό Διακοψιμότητας, τις επιπτώσεις της απολιγνιτοποίησης στη χονδρεμπορική αγορά ηλεκτρικής ενέργειας και τον Μόνιμο Μηχανισμό Αποζημίωσης Επάρκειας Ισχύος».</p>
      <h3>Τι αναφέρει η έκθεση για τα ενεργειακά</h3>
      <p>Η έκθεση αναφέρεται μεταξύ άλλων στη δέσμευση της κυβέρνησης για την εφαρμογή του νέου μοντέλου αγοράς ηλεκτρικής ενέργειας (Target Model) ως τον Ιούνιο του 2020, στην κατάργηση των δημοπρασιών ΝΟΜΕ (για την οποία τονίζεται μεταξύ άλλων ότι στην τελευταία δημοπρασία δεν εξαντλήθηκαν οι διαθέσιμες ποσότητες ενέργειας) αλλά και στα μέτρα για την υποστήριξη της ΔΕΗ για τα οποία η ΕΕ τονίζει ότι οδήγησαν σε θετική αξιολόγηση από τον ορκωτό ελεγκτή το Σεπτέμβριο.</p>
      <p>Η έκθεση αναφέρεται ακόμη:</p>
      <p>– Στην αποτυχία της προσπάθειας πώλησης λιγνιτικών μονάδων που έγινε από την προηγούμενη κυβέρνηση, η οποία αποδίδεται από την Κομισιόν σε νομική αβεβαιότητα και έλλειψη διαφάνειας.</p>
      <p>– Στο γεγονός ότι οι τιμές χονδρικής της ηλεκτρικής ενέργειας στην Ελλάδα είναι από τις υψηλότερες στην Ευρώπη (65,5 ευρώ ανά μεγαβατώρα έναντι 43,3 που είναι ο μέσος όρος στην ΕΕ), εξαιτίας κυρίως της ανόδου των τιμών για τις εκπομπές διοξειδίου του άνθρακα. Αντίθετα οι τιμές λιανικής είναι κοντά στο μέσο όρο.</p>
      <p>– Στην πρόοδο για την ανάδειξη της χώρας σε ενεργειακό κόμβο με τον ελληνοβουλγαρικό αγωγό φυσικού αερίου και την αύξηση των εισαγωγών υγροποιημένου φυσικού αερίου.</p>
      <p>– Στην απόφαση για απόσυρση όλων των λιγνιτικών μονάδων ως το 2028, η οποία συνδέεται από την Κομισιόν με την εν εξελίξει διαδικασία παράβασης (λόγω της αποκλειστικής πρόσβασης της ΔΕΗ στο λιγνίτη) ενώ χαρακτηρίζεται ως αξιέπαινη πρωτοβουλία προς τα εμπρός.</p>
      <p>Πηγη: ΑΠΕ-ΜΠΕ</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>