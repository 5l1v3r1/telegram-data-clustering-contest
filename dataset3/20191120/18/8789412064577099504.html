<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-zacal-prodavat-smart-battery-case-na-iphony-11/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-20T18:38:16+00:00"/>
    <meta property="og:title" content="Apple začal prodávat Smart Battery Case na iPhony 11. Přibylo mu speciální tlačítko"/>
    <meta property="og:description" content="Apple dnes začal prodávat očekávaný Smart Battery Case pro iPhone 11, 11 Pro a 11 Pro Max. Design nabíjecího obalu se ve srovnání s loňskou generací v zásadě moc neliší, pouze se zvětšil výřez pro zadní fotoaparát. Zůstal i mnohými kritizovaný hrb. Nově ale disponuje speciálním tlačítkem pro ovládání fotoaparátu."/>
  </head>
  <body>
    <article>
      <h1>Apple začal prodávat Smart Battery Case na iPhony 11. Přibylo mu speciální tlačítko</h1>
      <address><time datetime="2019-11-20T18:38:16+00:00">20 Nov 2019, 18:38</time> by <a rel="author">Dan Pražák</a></address>
      <p>Apple dnes začal prodávat očekávaný Smart Battery Case pro iPhone 11, 11 Pro a 11 Pro Max. Design nabíjecího obalu se ve srovnání s loňskou generací v zásadě moc neliší, pouze se zvětšil výřez pro zadní fotoaparát. Zůstal i mnohými kritizovaný hrb. Nově ale disponuje speciálním tlačítkem pro ovládání fotoaparátu.</p>
      <p>Nový Smart Battery Case je přizpůsobený letošním iPhonům a dostupný je pro všechny tři modely, tedy i pro největší iPhone 11 Pro Max. Obal si zachoval podporu bezdrátového i rychlého nabíjení. Je tudíž kompatibilní s podložkami s certifikací Qi a nabíječkami s podporou USB-PD. Lightning port umístění na spodní hraně obalu pak podporuje i nejrůznější doplňky, včetně sluchátek EarPods či redukce Lightning/3,5mm jack.</p>
      <p>Apple již neprozrazuje, o kolik přesně prodlouží nový Smart Battery Case výdrž iPhonů. V minulosti vždy uváděl přesné hodnoty v řádu hodin pro volání, používání internetu a přehrávání videa. Nyní se v popisu produktu pouze dozvídáme, že obal prodlouží výdrž iPhonu přibližně o 50 %. Úroveň nabití krytu se zobrazuje v Oznamovacím centru a po připojení nabíječky také na uzamčené obrazovce iPhonu.</p>
      <slideshow>
        <figure>
          <img src="https://jablickar.cz/wp-content/uploads/2019/11/Smart-Batter-Case-iPhone-11-Pro-5.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/Smart-Batter-Case-iPhone-11-Pro-4.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/Smart-Batter-Case-iPhone-11-Pro-1.jpeg"/>
        </figure>
        <figcaption>
          <a href="https://jablickar.cz/apple-zacal-prodavat-smart-battery-case-na-iphony-11/gallery/148926,148924,148923,148926,148925,148922,148921,148933,148932">+ 5 Fotek</a>
        </figcaption>
      </slideshow>
      <p>Zásadní novinkou obalu je speciální tlačítko nacházející se na pravém boku. To slouží ke spuštění aplikace Fotoaparát a také k pořizování fotek – krátkým stisknutím se pořídí snímek, delším podržením se začne nahrávat video. iPhone ale na tlačítko reaguje pouze za předpokladu, že je odemčený.</p>
      <p>Smart Battery Case pro iPhony 11 vychází na 3 490 Kč, tedy stejně jako v případě loňských modelů. Varianta pro iPhone 11 a 11 Pro je dostupná ve třech barvách – černé, bílé a pískově růžové. Pro iPhone 11 je možné obal zakoupit ve dvou barevných variantách – černé a krémově bílé. Smart Battery Case si můžete objednat <a href="https://www.apple.com/cz/shop/product/MWVL2ZY/A/smart-battery-case-s-bezdr%C3%A1tov%C3%BDm-nab%C3%ADjen%C3%ADm-na-iphone-11-pro-%C4%8Dern%C3%BD">ze stránek Applu</a> už dnes, první kusy budou zákazníkům doručené příští týden v úterý 26. listopadu.</p>
      <figure>
        <a href="https://jablickar.cz/apple-zacal-prodavat-smart-battery-case-na-iphony-11/smart-battery-case-iphone-11-pro-fb-2/">
          <img src="https://jablickar.cz/wp-content/uploads/2019/11/Smart-Battery-Case-iPhone-11-Pro-FB-1.jpeg"/>
        </a>
      </figure>
    </article>
  </body>
</html>