<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_psiholog-scho-pozbavlyaye-zalezhnostej-upershe-v-ukrayini-pokazuye-hudozhnyu-vistavku/939107"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T18:33:00+00:00"/>
    <meta property="og:title" content="Психолог, що позбавляє залежностей, уперше в Україні показує художню виставку"/>
    <meta property="og:description" content="У Львові відкривається виставка відомого у Чехії психолога з України Ростислава Прокоп'юка. 21 листопада о 14:00 в пабі &quot;Дублін&quot;, що на вулиці Вірменська, 1а, він покаже свої роботи акриловими фарбами поєднані з фотографією. Він - громадський активіст, співзасновник громадського ..."/>
  </head>
  <body>
    <article>
      <h1>Психолог, що позбавляє залежностей, уперше в Україні показує художню виставку</h1>
      <address><time datetime="2019-11-20T18:33:00+00:00">20 Nov 2019, 18:33</time> by <a rel="author">Ірина ЛЕВИЦЬКА; фото: Валерій ШМАКОВ</a></address>
      <p>У Львові відкривається виставка відомого у Чехії психолога з України<b> Ростислава Прокоп'юка</b>.</p>
      <p><b>21 листопада о 14:00 в пабі "Дублін",</b> що на вулиці Вірменська, 1а, він покаже свої роботи акриловими фарбами поєднані з фотографією.</p>
      <figure>
        <img src="https://static2.gazeta.ua/img2/cache/gallery/939/939107_1_w_1200.jpg?v=0"/>
        <figcaption>Ростислав Прокоп'юк уперше покаже свою виставку в Україні<cite>Автор: Валерій Шмаков</cite></figcaption>
      </figure>
      <p>Він - громадський активіст, співзасновник громадського об'єднання "Зміна реальності" в Києві, автор двох книг, психолог у галузі позбавлення залежностей за унікальною авторською методикою. Виставку відкриє уперше в Україні після 28 років проживання в Чехії.<br/>Вже кілька років періодично прилітає з Праги і допомагає в питаннях посттравматичних синдромів та збирає на своїх виставках ліки для Військового госпіталю в Києві. Його благодійний проект називається "Подай руку Україні".</p>
      <p>Психолог підтримує українських митців в Чехії, допомагаючи з організацією концертів і презентацій. В 2006 році за свій метод лікування був записаний до швейцарської енциклопедії who is.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/culture/_ostannij-avtoportret-malevicha-i-trimetrova-stina-z-burshtinu-vidkrili-vistavku-na-vokzali/938159"/>
      </related>
      <p>Декілька разів на рік влаштовує тури Україною "Зміни свою реальність", де позбавляє від куріння, ігроманії, алко- та наркозалежностей. Вилікував близько двох тисяч пацієнтів Чехії, Австрії, України.</p>
      <p>"Творчість мене бавить. Я працюю з людьми, їхньою підсвідомістю, позбавляю залежностей. Після сеансів часто хочу малювати. Фотографування теж уже як стиль життя. Зацікавився якось акрилом. Фарба швидко сохне. Не встигаєш довго роздумувати. Оце моє! Я дуже спонтанний. Не знаю на 2 хвилини наперед, що буде на картині. Починаю лити фарби і тільки тоді бачу, що з цього виходить. Ще важливо вчасно зупинитись. Питали як називається мій стиль, а я про це не думав. Також граюся з фотографією. Розтягую її, малюю по верху акрилом. Так передаю емоцію. Застосовую роботи також в арт-терапії", - розповідає митець.</p>
      <p>12 липня 2019 року його шоколадна картина "На хвилях" потрапила до книги рекордів Чехії.</p>
      <p>До 17 грудня всі охочі матимуть змогу придбати картини і фото. Виручені кошти активіст передасть волонтеру Сергію Притулі.</p>
      <blockquote>У столичній галереї "Маяк" відкрили <a href="https://gazeta.ua/articles/culture/_u-kiyevi-vidkrili-vistavku-pro-krasu-lyudskih-shramiv/937807">виставку No Matter</a> присвячену красі людських шрамів і прийняттю себе. Фотографиня Вікторія Рой відзняла 15 героїв, а журналістка Еліна Гард взяла у них інтерв'ю. Робота тривала 2 місяці.</blockquote>
    </article>
  </body>
</html>