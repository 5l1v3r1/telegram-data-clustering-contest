<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/mpasket/294043-mpalntgoyin-arghse-alla-ldquo-sysththhke-rdquo-ksana-hellip"/>
    <meta property="og:site_name" content="gavros.gr"/>
    <meta property="article:published_time" content="2019-11-20T18:08:00+00:00"/>
    <meta property="og:title" content="Μπάλντγουιν: Άργησε αλλά “συστήθηκε” ξανά…"/>
    <meta property="og:description" content="Δεν είναι εύκολος χαρακτήρας. Ο Μπλατ επέμενε πολύ σε αυτόν και δεν καταλαβαίναμε το «γιατί». Η πόρτα της εξόδου και η δεύτερη ευκαιρία. «Οικονομικός» στα σουτ. Απαιτείται συνέχεια κι ας μην είναι μια τυχαία εμφάνιση!  "/>
  </head>
  <body>
    <article>
      <h1>Μπάλντγουιν: Άργησε αλλά “συστήθηκε” ξανά…</h1>
      <address><time datetime="2019-11-20T18:08:00+00:00">20 Nov 2019, 18:08</time> by <a rel="author">ΘΕΟΦΙΛΟΣ ΤΥΡΙΝΤΖΗΣ</a></address>
      <p>Αν αξίζει να μείνει κανείς σε δύο σημεία του Μονάχου και των όσων έδειξαν οι «ερυθρόλευκοι» στο «Audi Dome» με τη Μπαγερν, αυτό είναι στο ότι ο Ολυμπιακός παρουσίασε ένα καλό πρόσωπο- σε σχέση πάνα με όσα μάς είχε συνηθίσει- σε 2<sup>ο</sup> και 3<sup>ο</sup> δεκάλεπτο, παίζοντας κανονικό μπάσκετ με αποτέλεσμα να φτάσει τη διαφορά στους 12 πόντους και το δεύτερο σημείο, είναι η παρουσία του Γουέιντ Μπάλντγουιν.</p>
      <p>Ο Αμερικανός, δύσκολος χαρακτήρας γαρ, αλλά που προσπαθεί συνεχώς όπως λένε στο μεγάλο Λιμάνι, ήταν με το ένα πόδι στην πόρτα της εξόδου. Δεν είχε προσαρμοστεί ούτε αγωνιστικά ούτε σε κάποιο άλλο επίπεδο επικοινωνίας, δεν βοηθούσε αγωνιστικά μένοντας ακόμα και εκτός αποστολής και με τις νέες αφίξεις, όπου γέμισε ποσοτικά το ρόστερ κλήθηκε να συζητήσει τη λύση του συμβολαίου του.</p>
      <p>Του προσφέρθηκε να πάρει φυσικά πέραν των μηνών που δούλεψε με την ομάδα συν ακόμα δύο, αλλά αξίωσε όλο το συμβόλαιό του. Στον Ολυμπιακό σκέφτηκαν το νορμάλ: Αντί να πάρει και τα 800 χιλιάρικα και να παίζει αλλού, ας πάρει τα 800 χιλιάρικα και να μείνει… μήπως και…</p>
      <p>Ο Κεμζούρα του έκανε μία συζήτηση, όπως είπε ο Λιθουανός «του δόθηκε μία δεύτερη ευκαιρία» -καθώς ήταν άριστος επαγγελματίας και τους κέρδισε και με την συμπεριφορά του- και όπως τόνισε ο ίδιος ο Αμερικανός γκαρντ «βρισκόμουν σε ένα σκοτεινό τούνελ». Τι μπορεί να εννοεί με αυτή τη φράση, μόνο ο ίδιος μπορεί να γνωρίζει και οι δικοί του άνθρωποι. Ίσως, να μην αναφέρεται μόνο στο αγωνιστικό σκέλος και να μιλάει και για το πνευματικό κομμάτι, καθώς έκανε αναφορά στους συμπαίκτες του, τον μάνατζερ, τους φίλους του που τον στήριξαν και τον βοήθησαν.</p>
      <p>Ο Μπάλντγουιν ήταν καλός αμυντικά με τη Ζαλγκίρις και με τη Μπάγερν έδειξε γιατί τον επέλεξε ο Μπλατ. Γιατί επέμενε σε αυτόν και μάλιστα τον «βάφτισε» και «ηγέτη» του Ολυμπιακού. Και ο ίδιος ο «Γούειντ ο 4<sup>ος</sup>» το είχε πει δύο φορές, ότι ήρθε για να ηγηθεί, για να σκοράρει. Ποντάρανε σκορ πάνω του… αλλά σκορ δεν βλέπανε. Δεν ήταν επιθετικός στο παιχνίδι του, δεν κρατούσε καν τη μπάλα για να δημιουργήσει για τον εαυτό του καταστάσεις. Να πάει στο ντράιβ, να πάρει το αγαπημένο του pull up.</p>
      <p>Με την Μπάγερν, θέλετε γιατί έχει πλέον ψυχολογία και διαφορετική αυτοπεποίθηση, θέλετε γιατί του βγήκε, ο Μπάλντγουιν ήταν ένας οικονομικός πλην όμως με ηγετικό ρόλο παίκτης για τον Ολυμπιακό. Ξεκίνησε με το pull up και τη ριβέρς ντρίμπλα που πήγε μέχρι το λέι απ και ολοκλήρωσε ένα «τελειωμένο» ματς παλεύοντας μέχρι το τελευταίο δευτερόλεπτο, ευστοχώντας σε τρίποντο (2/3) για τον 19<sup>ο</sup> πόντο του στο ματς.</p>
      <p>Δεν έκανε κατάχρηση στις μπάλες, δεν κούρασε με ντρίμπλες αλλά πήρε προσπάθειες που του αναλογούσαν. Σε κάποιες περιπτώσεις, και ενώ είχε ψυχολογία καθώς είχε ξεκινήσει καλά, ενώ είχε το ελεύθερο σουτ προτίμησε τη πάσα, ενώ αμυντικά έκλεψε και 2 μπάλες.</p>
      <p>Φάνηκε πάντως πιο άνετος έχοντας κλασικό πόιντ γκαρντ δίπλα του (Ρότσεστι). Φάνηκε να ανταποκρίνεται καλύτερα, με μεγαλύτερη σιγουριά και ασφάλεια στο παιχνίδι του.</p>
      <p>Ο Μπάλντγουιν… συστήθηκε ξανά στο κοινό του Ολυμπιακού, αλλά αυτό που έχει σημασία είναι να συνεχίσει σε ανάλογους ρυθμούς. Δεν του ζητάει κανείς να βάζει 20 πόντους σε κάθε ματς, αλλά να είναι ωφέλιμος και να προσφέρει πράγματα στην ομάδα. Αναμένεται να έχει συνέχεια και να μην ήταν τυχαία αυτή η εμφάνιση και απλά ένα πυροτέχνημα!</p>
      <related>
        <h4>Διαβάστε επίσης</h4>
        <a href="https://www.gavros.gr/article/mpasket/294044-h-almpa-sto-laquo-mikroskopio-raquo-toy-olympiakoy-pics"/>
        <a href="https://www.gavros.gr/article/mpasket/294046-reneses-laquo-klasikh-omada-eyrwligkas-o-olympiakos-raquo"/>
        <a href="https://www.gavros.gr/article/mpasket/294035-etsi-tha-erthei-h-hellip-hremia-sto-ellhniko-mpasket"/>
        <a href="https://www.gavros.gr/article/mpasket/294031-kaneis-paikths-toy-olympiakoy-sthn-ethnikh-toy-basilakopoyloy"/>
      </related>
    </article>
  </body>
</html>