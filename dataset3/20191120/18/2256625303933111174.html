<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158954_1.html"/>
    <meta property="og:site_name" content="Novsport"/>
    <meta property="article:published_time" content="2019-11-20T18:18:00+00:00"/>
    <meta property="og:title" content="Граничар победи Стрела с 3:1 в Кулата"/>
    <meta property="og:description" content="След успеха домакините са пети в класирането"/>
  </head>
  <body>
    <article>
      <h1>Граничар победи Стрела с 3:1 в Кулата</h1>
      <address><time datetime="2019-11-20T18:18:00+00:00">20 Nov 2019, 18:18</time> by <a rel="author">Велизар Антов</a></address>
      <p>На отлично подготвения терен в граничното селище Кулата се игра мачът от деветия кръг на футболното първенство в Областна група Струма-2 между отборите на местния Граничар и петричкия Стрела. <br/><br/>В отбора на домакините не играха поради служебна заетост основните състезатели Йосиф Ангушев, Велко Шопов и Добри Ангелов. <br/><br/>При това положение треньорът Витко Андонов-Дон Витоне бе принуден да даде шанс за игра на резерви и млади футболисти. <br/><br/>На терена излязоха 16-годишният Велко Милушев, Иван Пикянски, Иван Трошанов и 15-годишният Георги Хаджиев. <br/><br/>През първата част на мача футболистите на домакините притиснаха противника в собствената му половина и го обсипаха с удари от различно разстояние. <br/><br/>В 16-ата минута, при образцова атака на граничарите, Борислав Башлиев изпрати топката неспасяемо във вратата на гостите за 1:0. <br/><br/>Четири минути по-късно отново той увенча отличната си игра с ново попадение. <br/><br/>В 36-ата пък Мартин Владимиров направи резултата класически - 3:0. <br/><br/>Последва отпускане в редиците на домакините, което бе причина да се стигне до почетното попадение на гостите за крайното 3:1.  <br/><br/>Второто полувреме се игра почти пред тяхната врата, но Борислав Башлиев, Мартин Владимиров и Иван Пикянски направиха непростими пропуски. <br/><br/>С тази победа отборът на Граничар Кулата вече е на пето място с 13 точки, а Стрела остана на 8-мо с 6 в своя актив. </p>
    </article>
  </body>
</html>