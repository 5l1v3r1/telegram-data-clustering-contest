<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1560860/enishuetai-me-duo-xenodoheiakes-monades-i-ierapetra-poso-epirease-i-hreokopia-tis-thomas-cook/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T18:11:00+00:00"/>
    <meta property="og:title" content="«Ενισχύεται» με δύο ξενοδοχειακές μονάδες η Ιεράπετρα - Πόσο επηρεάστηκε από τη χρεωκοπία της Thomas Cook"/>
    <meta property="og:description" content="Με δύο νέες ξενοδοχειακές μονάδες στη νέα σαιζόν η τουριστική Ιεράπετρα"/>
  </head>
  <body>
    <article>
      <h1>«Ενισχύεται» με δύο ξενοδοχειακές μονάδες η Ιεράπετρα - Πόσο επηρεάστηκε από τη χρεωκοπία της Thomas Cook</h1>
      <address><time datetime="2019-11-20T18:11:00+00:00">20 Nov 2019, 18:11</time> by <a rel="author">Πετάσης Νίκος</a></address>
      <p>
        <b>Με δύο νέες ξενοδοχειακές μονάδες στη νέα σαιζόν η τουριστική Ιεράπετρα</b>
      </p>
      <p>Από το ξεκίνημα της επόμενης τουριστικής σαιζόν, θα λειτουργήσουν ανατολικά της πόλης της Ιεράπετρας δυο νέες υπερσύγχρονες τουριστικές μονάδες, που βρίσκονται στο τελικό στάδιο της κατασκευής τους και οι οποίες στην πλήρη ανάπτυξη τους, θα προσθέσουν περισσότερες από 1.300 νέες κλίνες στην αναδυόμενη αγορά της Ιεράπετρας.</p>
      <p>«Για την τουριστική αγορά της Ιεράπετρας, είναι πάρα πολύ σημαντικό, ότι από τη νέα σαιζόν, θα λειτουργήσουν αυτές οι δυο νέες υψηλής ποιότητας ξενοδοχειακές μονάδες. Αυτό από μόνο του, αποδεικνύει ότι, η Ιεράπετρα, μετά από τόσα χρόνια θεωρίας και προσδοκιών, δυναμώνει τουριστικά με καινούργιες σύγχρονες μονάδες και αποκτά πλέον μια άλλη δυναμική σαν τουριστικός προορισμός», μας είπε ο πρόεδρος της Ένωσης Ξενοδόχων Ιεράπετρας και Νοτιοανατολικής Κρήτης κ. Γιώργος Βαρδάκης.</p>
      <p>Οι υφιστάμενες μεγάλες και μεσαίες ξενοδοχειακές μονάδες της ευρύτερης Ιεράπετρας, έχουν κάνει ήδη τον απολογισμό της σαιζόν που έκλεισε για τους περισσότερους στις αρχές και στα μέσα του περασμένου Οκτώβρη, με τη χρεωκοπία της Thomas Cook να έχει επηρεάσει αρνητικά λίγες ευτυχώς τουριστικές επιχειρήσεις.</p>
      <p>«Η τουριστική σαιζόν που πέρασε ήταν αντικειμενικά καλή, για τους περισσότερους ξενοδόχους, χωρίς αυτό να σημαίνει ότι ήταν τόσο καλή όσο η προηγούμενη του 2018.</p>
      <p>Με εξαίρεση τις αναταράξεις πού είχαμε στο τέλος της τουριστικής σαιζόν σε λίγα ευτυχώς ξενοδοχεία, λόγω της χρεωκοπίας της Thomas Cook, πήγαμε καλά σε γενικές γραμμές, τηρουμένων των αναλογιών. Σε σύγκριση με την τουριστική σαιζόν του 2018 που ήταν πάρα πολύ καλή, οι διαφοροποιήσεις που έχουμε φέτος ανά τουριστική ξενοδοχειακή μονάδα, ποικίλουν και βρίσκονται γύρω από το -5% μέχρι και το +5% », προσθέτει ο κ. Γιώργος Βαρδάκης.</p>
      <p>Στο μεταξύ από τις αρχές Οκτωβρίου μέχρι σήμερα οι ξενοδόχοι που είχαν μικρές η μεγάλες συνεργασίες με την Thomas Cook και πέρασαν το άγχος της χρεωκοπίας της, δέχτηκαν πάρα πολλές προτάσεις από άλλους μεγάλους ανταγωνιστικούς tour operator, έχοντας ήδη συμφωνήσει και υπογράψει νέες συνεργασίες, που εξασφαλίζουν πολύ μεγάλες πληρότητες και στη νέα σαιζόν που προοιωνίζεται πολύ ενδιαφέρουσα το 2020.</p>
      <p>Από τα Χριστούγεννα θα αρχίσουν οι ξενοδόχοι της Ιεράπετρας να διαμορφώνουν γνώμη από τις προκρατήσεις που θα έρχονται, για την επόμενη τουριστική σαιζόν.</p>
      <p>«Σίγουρα θα πρέπει να κάνουμε λίγο υπομονή για να μπορέσουμε να δούμε πιο καθαρά την τάση που θα υπάρχει σε μερικές εβδομάδες από τις προκρατήσεις της επόμενης τουριστικής περιόδου. Είναι πολύ νωρίς να πούμε τώρα οτιδήποτε, αλλά μια καλή εικόνα θα μπορούμε να έχουμε σίγουρα, στις αρχές του καινούργιου χρόνου», συμπλήρωσε ο πρόεδρος της Ένωσης Ξενοδόχων Ιεράπετρας και Νοτιοανατολικής Κρήτης κ. Γιώργος Βαρδάκης.</p>
      <p>Οι κατασκευές των νέων ξενοδοχειακών μονάδων, η συντήρηση και η ανακαίνιση των παλαιότερων και η προοπτική ότι γίνονται σχέδια για την επέκταση και την ανοικοδόμηση και άλλων που δεν έχουν ξεκινήσει ακόμη αλλά βρίσκονται στις μελέτες, έχουν δώσει μια τεράστια ώθηση στον κατασκευαστικό κλάδο που είχε μαραζώσει τα τελευταία 8 μνημονιακά χρόνια.</p>
      <p>Σοβαρό θέμα συνεχίζει να υπάρχει στην Ιεράπετρα-και αυτό θα φανεί ακόμη πιο έντονα στην επόμενη τουριστική σαιζόν-, με την εξασφάλιση εξειδικευμένων ξενοδοχοϋπαλλήλων που να έχουν εμπειρία και γνώση από τη λειτουργία ξενοδοχειακών μονάδων 5 αστέρων, που φιλοξενούν ποιοτικό τουρισμό, ο οποίος πάντα έχει αυξημένες απαιτήσεις.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/lasithi/1547245/tin-perimenan-na-piasei-vardia-sto-xenodoheio-alla-vrethike-nekri/"/>
        <a href="https://www.neakriti.gr/article/kriti/lasithi/1557322/proseggizoun-xenodohous-gia-ti-filoxenia-prosfugon-stin-ierapetra/"/>
        <a href="https://www.neakriti.gr/article/kriti/lasithi/1510830/etoimi-na-upodehtei-tous-touristes-i-ierapetra-gemizoun-ta-xenodoheia/"/>
        <a href="https://www.neakriti.gr/article/ellada-nea/1533721/freno-stis-prokratiseis-sta-xenodoheia-tis-ierapetras/"/>
      </related>
    </article>
  </body>
</html>