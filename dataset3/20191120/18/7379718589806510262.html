<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/20/ue-le-preoccupazioni-di-bruxelles-sul-debito-eccessivo"/>
    <meta property="og:site_name" content="euronews"/>
    <meta property="article:published_time" content="2019-11-20T18:01:23+00:00"/>
    <meta property="og:title" content="Ue: le preoccupazioni di Bruxelles sul debito eccessivo"/>
    <meta property="og:description" content="Otto Paesi, tra cui l'Italia, con cattivi parametri: passa la manovra 2020, ma l'esame dei conti è rimandato alla prossima primavera"/>
  </head>
  <body>
    <article>
      <h1>Ue: le preoccupazioni di Bruxelles sul debito eccessivo</h1>
      <address><time datetime="2019-11-20T18:01:23+00:00">20 Nov 2019, 18:01</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/18/68/773x435_cmsv2_709934b5-895d-5410-9eda-38723a1c36bd-4311868.jpg"/>
      </figure>
      <p>Una bocciatura formale che non comporta però, almeno per ora, rilievi sostanziali. La <b>Commissione europea</b> ha presentato i pareri sui documenti programmatici di bilancio 2020 degli Stati membri: per otto di loro, da monitorare, cresce la preoccupazione in relazione al <b>debito eccessivo</b> e ai mancati aggiustamenti di bilancio. Una ''zavorra'' nel cuore dell'eurozona, che potrebbe implodere anche perché - secondo Bruxelles - livelli di debito molto alti limitano la capacità di reagire agli shock economici e alle pressioni di mercato.</p>
      <p>"Belgio, Spagna e Francia hanno un <b>rapporto debito/PIL molto elevato</b>, pari a quasi il 100%. <b>L'Italia supera il 136%</b> e - dichiara il <b>vice presidente della Cossmissione europea, Valdis Dombrovskis</b> - non ci si aspetta che questi Paesi rispettino la regola del debito".</p>
      <figure>
        <iframe data-src="https://twitter.com/euronewses/status/1197112998130835461" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nel <b>tweet</b> di Dombrovskis: "<i>Gli Stati membri con livelli di indebitamento molto elevati - come Belgio, Francia, Italia e Spagna - dovrebbero approfittare della minore spesa per interessi per ridurre il loro debito. Dovrebbe essere la loro priorità. #Semestre europeo</i>"</p>
      <p>Della cattiva compagnia, di cui ha reso conto Dombrovskis, fanno parte anche Portogallo, Slovenia, Slovacchia, Finlandia. L'Italia, che ha rischiato più volte la procedura di infrazione, resta sorvegliata speciale: la manovra 2020 passa, ma Bruxelles tornerà a valutare i conti in primavera perché "pone rischi di non rispetto del <b>Patto di stabilità</b>" e potrebbe perciò portare "a una deviazione significativa dal cammino verso il rispetto dell'obiettivo di medio termine".</p>
      <p>Inoltre, l’Ue ritiene che l’Italia non rispetterà "il parametro di riferimento per la riduzione del debito nel 2019 e nel 2020''. Come ha spiegato Valdis Dombrovskis, la Commissione non quantifica né chiede una correzione ''nell’immediato''. Il vice presidente, che resterà nel suo ruolo anche nella prossima Commissione, annuncia: ''Faremo una valutazione della situazione italiana più avanti''.</p>
    </article>
  </body>
</html>