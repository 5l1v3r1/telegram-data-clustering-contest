<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/cavusoglu-sassoli-gorusmesi-sonras-taraflar-farkl-tonda-aciklamalar-yapti"/>
    <meta property="og:site_name" content="euronews"/>
    <meta property="article:published_time" content="2019-11-20T18:24:00+00:00"/>
    <meta property="og:title" content="Çavuşoğlu-Sassoli görüşmesi sonrası taraflardan farklı açıklamalar"/>
    <meta property="og:description" content="NATO Dışişleri Bakanları Toplantısı için Brüksel'de bulunan Türk DIşişleri Bakanı Mevlüt Çavuşoğlu toplantı öncesi Avrupa Parlamentosu'na giderek Parlamento Başkanı David Sassoli ile de biraraya geldi."/>
  </head>
  <body>
    <article>
      <h1>Çavuşoğlu-Sassoli görüşmesi sonrası taraflardan farklı açıklamalar</h1>
      <address><time datetime="2019-11-20T18:24:00+00:00">20 Nov 2019, 18:24</time> by <a rel="author">Sertaç Aktan</a></address>
      <p>NATO Dışişleri Bakanları Toplantısı için Brüksel'de bulunan Türk DIşişleri Bakanı Mevlüt Çavuşoğlu toplantı öncesi Avrupa Parlamentosu'na giderek Parlamento Başkanı David Sassoli ile biraraya geldi.</p>
      <p>Görüşme sonrası taraflar görüşmenin içeriğine ilişkin yazılı açıklama yaparken Avrupa Birliği (AB) tarafı ile Türk tarafının değerlendirmeleri arasında önemli farklar olduğu görüldü.</p>
      <p>Sosyal medya hesabından görüşmeye ilişkin değerlendirmelerini paylaşan Sassoli AB'nin Barış Pınarı Harekatı'nı güçlü şekilde kınadığını, bu girişimin uluslararası hukukun kabul edilemez şekilde çiğnenmesi olarak görüldüğünü ve bölgedeki istikrarı tehlikeye attığını yinelediğini belirtti.</p>
      <figure>
        <iframe data-src="https://twitter.com/euronewses/status/1197131591681744896" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Göçmen meselesi ve Akdeniz'de sondaj konusunun da görüşüldüğünü aktaran Sassoli "Görüşmemizde Parlamento'nun bölgede devam eden insani krize ve göçmen krizine odaklanmaya devam ettiğinin altını çizerken, savaştan kaçan insanların AB'ye baskı yapmak adına politik kazançlar uğruna kullanılmasının kabul edilemez olduğuna vurgu yaptım" ifadelerini kullandı.</p>
      <p>Sassoli ayrıca "Akdeniz'de devam eden yasa dışı sondaj çalışmalarına değindik ve bu konuda uluslararası hukuka da dayanarak Kıbrıs ile tam işbirliği içerisinde olduğunuzu yineledik" diye yazdı.</p>
      <p>Türk Dışişleri Bakanı Mevlüt Çavuşoğlu ise sosyal medya hesabından pylaştığı mesajında "Brüksel'de AP Başkanı David Sassoli ile samimi ve yapıcı bir görüşme gerçekleştirdim" demekle yetindi.</p>
      <figure>
        <iframe data-src="https://twitter.com/euronewses/status/1197129423037837312" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sassoli'nin sosyal medya paylaşımlarının ardından yeniden açıklama yapan Çavuşoğlu, "Avrupa Parlamentosu Başkanı’nın yüzüme karşı dile getiremediği hususları gerçekmiş gibi paylaşması AB’nin samimiyetsiz ve ikiyüzlü tutumunun yeni bir örneğidir. Avrupa halklarını temsil eden birinin AB kurumunda yapılan görüşmenin içeriğini çarpıtarak vermesinden hicap duyuyorum." ifadelerini kullandı.</p>
      <figure>
        <iframe data-src="https://twitter.com/euronewses/status/1197159256367255552" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bakan Çavuşoğlu toplantının ardından görüşmeye ilişkin değerlendirme almak üzere bekleyen euronews Türkçe'nin sorularını da yanıtsız bıraktı.</p>
      <ul>
        <li>
          <a href="https://tr.euronews.com/2019/11/14/avrupa-parlamentosu-baskani-sassoli-avrupa-erdoganin-esiri-degil-nato-gerekli">Avrupa Parlamentosu Başkanı Sassoli: Avrupa Erdoğan'ın esiri değil, NATO gerekli</a>
        </li>
        <li>
          <a href="https://tr.euronews.com/2019/11/06/ab-komisyonu-turkiyenin-suriyede-kurmak-istedigi-guvenli-bolgeye-mali-yardimi-yapmayacagiz">AB Komisyonu, Türkiye’deki Suriyeli göçmenler için ilave 50 milyon euro yardım yapacak</a>
        </li>
      </ul>
    </article>
  </body>
</html>