<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/bunt-przeciwko-merkel-w-tle-siec-5g-i-chinski-koncern-huawei/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T18:00:32+00:00"/>
    <meta property="og:title" content="Bunt przeciwko Merkel! W tle sieć 5G i chiński koncern Huawei"/>
    <meta property="og:description" content="Część posłów CDU, ugrupowania, któremu przewodniczy Angela Merkel, sprzeciwia się jej polityce wobec chińskiego koncernu Huawei. Kanclerz nie chce a priori wykluczać firmy z budowy sieci 5G w Niemczech. Chadeccy politycy próbują podważyć to stanowisko – ustalił dziennik „Bild”."/>
  </head>
  <body>
    <article>
      <h1>Bunt przeciwko Merkel! W tle sieć 5G i chiński koncern Huawei</h1>
      <address><time datetime="2019-11-20T18:00:32+00:00">20 Nov 2019, 18:00</time> by <a rel="author" href="https://nczas.com/author/km/" target="_blank">KM</a></address>
      <p>
        <b>Część posłów CDU, ugrupowania, któremu przewodniczy Angela Merkel, sprzeciwia się jej polityce wobec chińskiego koncernu Huawei. Kanclerz nie chce a priori wykluczać firmy z budowy sieci 5G w Niemczech. Chadeccy politycy próbują podważyć to stanowisko – ustalił dziennik „Bild”.</b>
      </p>
      <p>Przewodniczący komisji spraw zagranicznych Bundestagu Norbert Roettgen (CDU) i skupieni wokół niego politycy chadecji chcą, żeby najbliższy zjazd partyjny w Lipsku (22-23 listopada) sprzeciwił się polityce kanclerz wobec Huawei.</p>
      <p>W tym celu przygotowali wniosek, w którym domagają się, by decyzje dotyczące budowy sieci telekomunikacyjnej 5G były podejmowane przez Bundestag – dowiedział się tabloid „Bild”. <i>„Szefowa niemieckiego rządu zawsze chciała tego uniknąć, ponieważ w niemieckim parlamencie przeważają posłowie, którzy nie ufają chińskiemu koncernowi”</i> – przypomina.</p>
      <p>Według wyliczeń najpoczytniejszego dziennika Niemiec wniosek ma poważne szanse na przyjęcie. Popiera go ponad 30 posłów CDU, a także część zarządu partii. Za wykluczeniem Huawei z budowy sieci w Niemczech opowiedział się też wpływowy niegdyś, były europoseł i były szef komisji spraw zagranicznych Parlamentu Europejskiego, Elmar Brok. – <i>Zamiast promować nieprzejrzyste chińskie koncerny, powinniśmy pilnować, by kompetencje (cyfrowe) pozostawały w Europie</i> – oznajmił.</p>
      <p>Angela Merkel, nie chcąc narażać na szwank relacji z Chinami, konsekwentnie sprzeciwia się wykluczeniu z góry Huawei z niemieckiego rynku 5G. Zamiast tego stawia na procedury zabezpieczające. Federalna Agencja ds. Sieci Przesyłowych (Bundesnetzagentur) i Federalny Urząd Bezpieczeństwa Teleinformatycznego (BSI) opracowały katalog wymagań wobec operatorów sieci telekomunikacyjnych. Wdrażany jest też system certyfikowania sprzętu używanego w newralgicznych punktach sieci.</p>
      <p>Pod koniec października przed dopuszczaniem chińskiego koncernu Huawei do budowy sieci 5G ostrzegła Federalna Agencja Wywiadowcza (BND). Przypomniała ona, że w Chinach firmy są zmuszane do ścisłej współpracy z rządem i w związku z tym nie można ich obdarzać koniecznym przy realizacji projektów 5G zaufaniem. Przedsiębiorstwa takie jak Huawei powinny być zatem wykluczone rozbudowy sieci – uważa BND.</p>
      <p>Z informacji uzyskanych przez „Bild” wynika, że nawet jeśli zjazd partyjny CDU przyjmie wniosek Roettgena, to Merkel mimo to zamierza kontynuować dotychczasową politykę.</p>
      <p>Źródło: PAP/NCzas.com</p>
      <h3>
        <a href="https://nczas.com/2019/10/19/polsce-grozi-zapoznienie-technologiczne-rzad-nie-radzi-sobie-z-wprowadzaniem-sieci-5g/">Zobacz także: Polsce grozi zapóźnienie technologiczne. Rząd nie radzi sobie z wprowadzaniem sieci 5G</a>
      </h3>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/bialoruska-miss-wchodzi-z-buta-do-polityki-lacza-ja-bliskie-relacje-z-aleksandrem-lukaszenka-foto/"/>
        <a href="https://nczas.com/2019/11/20/homoseksualisci-we-francji-maja-juz-sluby-cywile-teraz-moga-jeszcze-brac-sluby-zborowe/"/>
        <a href="https://nczas.com/2019/11/20/grecja-oglasza-zamkniecie-trzech-najwiekszych-obozow-dla-imigrantow-na-swoich-wyspach-gdzie-trafia-teraz/"/>
        <a href="https://nczas.com/2019/11/20/policjanci-przybyli-do-napadu-i-trafili-na-plan-filmowy/"/>
        <a href="https://nczas.com/2019/11/20/szok-w-austrii-nic-sie-nie-zmarnuje-wybudowano-mieszkania-w-miejscu-dawnego-obozu-koncentracyjnego/"/>
        <a href="https://nczas.com/2019/11/20/nie-bedzie-mechanizmu-praworzadnosci-w-ue-polska-i-wegry-zablokowaly-kontrowersyjny-projekt/"/>
        <a href="https://alaluna.pl/newsy/nietypowa-aukcja-mozna-kupic-elegancki-cylinder-hitlera-albo-jedwabna-sukienke-ewy-braun/"/>
        <a href="https://nczas.com/2019/11/20/cylinder-adolfa-hitlera-i-perfumy-ewy-braun-do-kupienia-tylko-dzis-trwa-specjalna-aukcja/"/>
        <a href="https://nczas.com/2019/11/20/korupcja-wsrod-politykow-na-malcie-znany-biznesmen-zatrzymany-w-zwiazku-z-zabojstwem-dziennikarki-sledczej/"/>
      </related>
    </article>
  </body>
</html>