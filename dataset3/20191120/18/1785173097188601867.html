<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/fregata-regele-ferdinand-revine-la-constanta-dupa-ce-a-participat-la-misiuni-in-marea-mediterana-1922400220072019111819175964"/>
    <meta property="og:site_name" content="News.ro"/>
    <meta property="article:published_time" content="2019-11-20T18:02:07+00:00"/>
    <meta property="og:title" content="Fregata &quot;Regele Ferdinand&quot; revine la Constanţa după ce a participat la misiuni în Marea Mediterană"/>
    <meta property="og:description" content="Fregata &quot;Regele Ferdinand&quot; revine la Constanţa la sfârşitul acestei săptămâni, după ce a participat la o misiune NATO şi apoi la un exerciţiu organizat de Turcia, ambele având loc în Marea Mediterană."/>
  </head>
  <body>
    <article>
      <h1>Fregata "Regele Ferdinand" revine la Constanţa după ce a participat la misiuni în Marea Mediterană</h1>
      <address><time datetime="2019-11-20T18:02:07+00:00">20 Nov 2019, 18:02</time> by <a rel="author">Cosmin Vaideanu</a></address>
      <p>
        <b>Fregata "Regele Ferdinand" revine la Constanţa la sfârşitul acestei săptămâni, după ce a participat la o misiune NATO şi apoi la un exerciţiu organizat de Turcia, ambele având loc în Marea Mediterană.</b>
      </p>
      <p>Potrivit reprezentanţilor Forţelor Navale Române, fregata "Regele Ferdinand" acostează sâmbătă, 23 noiembrie, la ora 16.00, în portul militar Constanţa, după ce a desfăşurat misiuni în Marea Mediterană, în perioada 18 octombrie - 20 noiembrie.</p>
      <p>"“În prima parte a perioadei menţionate, nava a participat la Operaţia NATO «Sea Guardian», împreună cu alte nave militare din Alianţă, pentru descurajarea activităţilor ilegale pe flancul sudic al NATO şi UE, prin acţiuni de monitorizare a traficului maritim, sub conducerea Comandamentului Maritim Aliat al NATO (MARCOM)”, se arată în comunicat.</p>
      <p>În cea de-a doua parte a prezenţei sale în Marea Mediterană, fregata a luat parte la Exerciţiul multinaţional "Dogu Akdeniz 19”, organizat de Forţele Navale ale Turciei, alături de aproximativ 50 de nave, aeronave şi submarine ale partenerilor străini, 4.700 de militari din 15 state, unde a pus în aplicare diverse scenarii de luptă în diferite medii, submarin, maritim şi aerian.</p>
      <p>În timpul acestor misiuni, fregata a parcurs aproximativ 5.500 de mile marine şi a făcut escale în porturile Aksaz (Turcia), Alexandria (Egipt), Haifa (Israel) şi Limassol (Cipru).</p>
      <p>În aceste porturi, câteva sute de români care trăiesc în Egipt, Israel şi Cipru au urcat la bordul fregatei "Regele Ferdinand”, pentru prima dată, au vizitat nava, au interacţionat cu echipajul şi s-au bucurat de surprizele pregătite de militarii din Forţele Navale Române.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>