<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/dvustranna-hemoragichna-pnevmonija-e.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T18:15:00+00:00"/>
    <meta property="og:title" content="Ясна е причината за смъртта на детето, минало през три болници"/>
    <meta property="og:description" content="То е починало от пневмония, причинена от вирусна инфекция, заради която са възникнали усложнения"/>
  </head>
  <body>
    <article>
      <h1>Ясна е причината за смъртта на детето, минало през три болници</h1>
      <h2>То е починало от пневмония, причинена от вирусна инфекция, заради която са възникнали усложнения</h2>
      <address><time datetime="2019-11-20T18:15:00+00:00">20 Nov 2019, 18:15</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Министърът на здравеопазването Кирил Ананиев получи предварителен доклад от извършваната проверка на дейността на трите лечебни заведения - Специализираната детска болница „Проф. д-р Иван Митев“, УБ „Лозенец“ и УМБАЛСМ „Н. И. Пирогов“, които имат отношение към случая с починалото в края на миналата седмица 3-годишно дете.</p>
      <p>На база на извършената аутопсия причината за смъртта е изяснена – тежка двустранна хеморагична пневмония (двустранни масивни кръвоизливи в белите дробове), съобщиха от МЗ.</p>
      <p>Пневмонията е причинена от вирусна инфекция, заради която са възникнали и допълнителни усложнения - тежки двустранни кръвоизливи в надбъбречните жлези.</p>
      <p>Към момента не са готови всички резултати от хистологичните изследвания, които се очакват до седмица.</p>
      <p>С цел пълно проучване на случая е възложено провеждането на три независими експертизи – от специалист по инфекциозни заболявания, детски пулмолог и вирусолог.</p>
      <p>На база резултатите от проверката, заключенията на експертите и аутопсията, ще бъдат изготвени 4 констативни протокола и окончателен доклад. Докладът ще бъде изпратен на министъра на здравеопазването до края на следващата седмица.</p>
      <p>В хода на проверката е изискана и обработена цялата налична медицинска документация както от болниците, така и от личния лекар на детето, взети са предвид и становищата на лекарите, участвали в диагностично-лечебния процес. </p>
      <p>По-рано днес министърът на здравеопазването Кирил Ананиев проведе среща с директорите на трите болници. Към момента и тримата директори са временно отстранени от длъжност до приключване на процесуално-следствените действия по случая. По разпореждане на министър Ананиев временно отстранена е и приелата детето в Педиатрията д-р Елена Георгиева.</p>
      <p>Сезирана е и Комисията по професионална етика към съответната Районна колегия, която следи за спазване на професионалните медицински и морално-етични въпроси, свързани с упражняването на професията.<b> </b></p>
    </article>
  </body>
</html>