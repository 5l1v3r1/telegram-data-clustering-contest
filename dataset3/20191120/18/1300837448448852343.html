<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/20/lieberman-non-sostiene-nessuno-israele-verso-il-voto-_9e84f11c-3a07-4430-839e-ce64be00b719.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T18:38:35+00:00"/>
    <meta property="og:title" content="Israele: Gantz rinuncia a mandato e attacca Netanyahu"/>
    <meta property="og:description" content="Sono falliti i tentativi di dar vita a un 'governo unitario nazionale e liberale' con il Likud di Netanyahu e con i centristi di Gantz. E il leader centrista attacca l'ex premier: &quot;Conduce una campagna di odio&quot;. (ANSA)"/>
  </head>
  <body>
    <article>
      <h1>Israele: Gantz rinuncia a mandato e attacca Netanyahu</h1>
      <h2>Falliti i tentativi di formare un governo con Netanyahu e Gantz</h2>
      <address><time datetime="2019-11-20T18:38:35+00:00">20 Nov 2019, 18:38</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/11/20/2a17e70f82279a34b3ec31ae73e7276e.jpg"/>
          <figcaption>Benny Gantz<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/073e50fabb08007e54683f822ddbe5a8.jpg"/>
          <figcaption>Benjamin Netanyahu<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/19/6153b6bed6092857d24581024ad42b4e.jpg"/>
          <figcaption>Benjamin Netanyahu<cite>RIPRODUZIONE RISERVATA © Copyright ANSA/AP</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/20/912bbf8a34d8ec28de4a9d6bf0851717.jpg"/>
          <figcaption>Benny Gantz<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/20/3329d35efca399a9341ba2a6e073ee6e.jpg"/>
          <figcaption>Benny Gantz<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/18/6ce26a1c46d777320d68ad5856481ab4.jpg"/>
          <figcaption>Avigdor Lieberman<cite>RIPRODUZIONE RISERVATA © Copyright ANSA/EPA</cite></figcaption>
        </figure>
        <figure>
          <img src="http://www.ansa.it/webimages/img_700/2019/11/18/1b3afdb516cd224f335858141c6f5fd7.jpg"/>
          <figcaption>Avigdor Lieberman<cite>RIPRODUZIONE RISERVATA © Copyright ANSA/EPA</cite></figcaption>
        </figure>
      </slideshow>
      <p><b>Benny Gantz</b> ha rimesso il mandato al presidente <b>Reuven Rivlin</b> nell'impossibilità di formare un nuovo governo. Lo ha annunciato lui stesso in tv spiegando di non essere riuscito a rompere "il blocco" che aveva davanti a sè pur avendo "rigirato ogni pietra". Gantz ha poi attaccato<b> Netanyahu</b> che "conduce una campagna di odio e incitamento, il cui scopo è di giustificare che lui si abbarbichi al governo di transizione contro la volontà dell'elettore".</p>
      <p>Sono così falliti i tentativi di Avigdor Lieberman (leader del partito di destra Israel Beitenu) di dar vita a un "governo unitario nazionale e liberale" con il Likud di Benyamin Netanyahu e con i centristi di Benny Gantz, leader di Blu Bianco. Lo aveva detto Lieberman, osservando che "a causa della loro mancanza di leadership, <b>esiste il rischio di nuove elezioni</b>". </p>
      <p><b>Stanotte scadeva il termine</b> massimo per il premier incaricato Gantz di annunciare la formazione di un governo. Lieberman ha polemizzato sia con Netanyahu, il quale "non ha voluto separarsi dal blocco dei partiti ortodossi e messianici" sia con Gantz "che non ha accettato il tracciato indicato dal presidente Reuven Rivlin" per superare il blocco fra Likud e Blu Bianco.</p>
      <p>Lieberman ha rilevato che la situazione si è fatta adesso <b>particolarmente preoccupante</b> "a causa delle due sfide con cui Israele deve misurarsi: quella della sicurezza e quella economica".</p>
      <p>Cresce dunque il rischio che Israele possa andare al voto per la <b>terza volta in un anno</b>, dopo gli appuntamenti elettorali di aprile e di settembre.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>