<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/BABH-vze-300-probi-ot-gotovi-za-konsumaciya-hrani-za-nalichie-na-Listeriya-915473"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T18:21:00+00:00"/>
    <meta property="og:title" content="БАБХ взе 300 проби от готови за консумация храни за наличие на Листерия"/>
    <meta property="og:description" content="Българската агенция по безопасност на храните (БАБХ) взе извънредно 300 проби от готови за консумаци..."/>
  </head>
  <body>
    <article>
      <h1>БАБХ взе 300 проби от готови за консумация храни за наличие на Листерия</h1>
      <address>
        <time datetime="2019-11-20T18:21:00+00:00">20 Nov 2019, 18:21</time>
      </address>
      <p>Българската агенция по безопасност на храните (БАБХ) взе извънредно 300 проби от готови за консумация храни за наличие на листерия моноцитогенес, съобщиха от агенцията.</p>
      <p>Пробите са взети от три групи продукти, в които е най-вероятно развитието на бактерията: месни сурово-сушени продукти - 143 проби, сирена с кратък период на зреене - 78 проби и пушени, веяни и мариновани рибни продукти 79 - проби. Продуктите са с произход България, Европейски съюз и трети страни.</p>
      <p>Установени са две несъответствия, за които са предприети всички необходими действия за изтегляне от пазара на засегнатите храни и за предотвратяване на нови случаи на замърсяване. В единия случай бактерията е открита в пушена скумрия на шайби, произведена в България, а във втория в домашен свински суджук, също българско производство.</p>
      <p>Извънредните проверки са проведени по инициатива на БАБХ във връзка с установени случаи на листерия в храни в кратък период от време.</p>
      <p>Агенцията провежда регулярен мониторинг на храните, пуснати на пазара, с цел проверка на ефективността на прилаганите от производителите и търговците мерки за осигуряване спазването на микробиологичните критерии. В случай на констатирани несъответствия, незабавно се предприемат всички законови мерки за гарантиране на максимална защитата на здравето на потребителите, уверяват от БАБХ.</p>
    </article>
  </body>
</html>