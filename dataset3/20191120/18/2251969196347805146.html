<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/follia-al-pronto-soccorso-aggrediti-medico-e-infermiere/1327367/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T18:26:08+00:00"/>
    <meta property="og:title" content="Follia al pronto soccorso: aggrediti medico e infermiere"/>
    <meta property="og:description" content="CIVITANOVA - Un 48enne mentre veniva curato ha colpito uno dei sanitari rompendogli il naso e ha rotto gli occhiali a una dottoressa"/>
  </head>
  <body>
    <article>
      <h1>Follia al pronto soccorso: aggrediti medico e infermiere</h1>
      <h2>CIVITANOVA - Un 48enne mentre veniva curato ha colpito uno dei sanitari rompendogli il naso e ha rotto gli occhiali a una dottoressa</h2>
      <address><time datetime="2019-11-20T18:26:08+00:00">20 Nov 2019, 18:26</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Ffollia-al-pronto-soccorso-aggrediti-medico-e-infermiere%2F1327367%2F">Condividi646</a><a href="https://twitter.com/intent/tweet?text=Follia+al+pronto+soccorso%3A++aggrediti+medico+e+infermiere&amp;url=https%3A%2F%2Fwww.cronachemaceratesi.it%2F2019%2F11%2F20%2Ffollia-al-pronto-soccorso-aggrediti-medico-e-infermiere%2F1327367%2F">Tweet</a>Email646 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/08/polizia-pronto-soccorso-ospedale-civitanova-FDM-650x434.jpg"/>
      </figure>
      <p> </p>
      <p>di <b>Laura Boccanera</b></p>
      <p><b>Paziente del reparto di psichiatria dà in escandescenze al pronto soccorso e aggredisce un infermiere e una dottoressa.</b> <b>E’ successo ieri sera al pronto soccorso dell’ospedale di Civitanova quando attorno alle 21,30 si è presentato al triage un uomo di Civitanova di 48 anni. Si tratta di una persona già nota al servizio psichiatrico dove spesso è in cura. Il 48enne nei giorni scorsi si era procurato una ferita che era stata curata con alcuni punti di sutura.</b> <b>Ieri sera però il civitanovese si è presentato di nuovo al pronto soccorso perchè da solo aveva tentato di strapparsi i punti procurandosi altre ferite.</b> Al pronto soccorso ha iniziato a dare in escandescenza, per poi placarsi. Ed è stato proprio in un momento in cui era calmo, dopo la visita, che il paziente ha aggredito l’infermiere e la dottoressa che lo stavano curando. L’uomo era sdraiato sul lettino e l’infermiere stava monitorando la pressione quando all’improvviso da disteso ha sferrato un pugno al volto dell’infermiere, un uomo di Porto San Giorgio che ha riportato la rottura del naso e 30 giorni di prognosi. Durante la fase critica l’uomo ha inveito e sbracciato anche contro la dottoressa che marginalmente è stata coinvolta dalla furia dell’uomo distruggendo gli occhiali della donna. <b>Sul posto sono intervenuti gli uomini della polizia di Civitanova. Tutto il personale nel frattempo è intervenuto per cercare di bloccare il 48enne, un’impresa non semplice dato anche il fisico dell’uomo, piuttosto robusto e imponente. Gli agenti hanno cercato di riportare la calma. Il civitanovese è stato calmato e si trova ora ricoverato presso il reparto psichiatrico dell’ospedale di Civitanova.</b></p>
    </article>
  </body>
</html>