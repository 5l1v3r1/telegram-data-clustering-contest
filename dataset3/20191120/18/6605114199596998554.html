<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kek-hirek/helyi-kek-hirek/gyogyszerrel-kabitotta-el-majd-elvitte-az-ertekeit-2040813/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T18:00:00+00:00"/>
    <meta property="og:title" content="Gyógyszerrel kábította el, majd elvitte az értékeit"/>
    <meta property="og:description" content="Jogerősen lezárult annak a nőnek az ügye, aki nyugtatót tett az egyik ismerőse italába, majd annak mobiltelefonjával és dohányával távozott."/>
  </head>
  <body>
    <article>
      <h6 class="kicker">SZOLNOK</h6>
      <h1>Gyógyszerrel kábította el, majd elvitte az értékeit</h1>
      <address><time datetime="2019-11-20T18:00:00+00:00">20 Nov 2019, 18:00</time> by <a rel="author">Szolnoki Törvényszék</a></address>
      <h4>A Szolnoki Törvényszéken jogerősen lezárult annak a középkorú nőnek a büntetőügye, aki két éve, egy közös italozás során nyugtatót tett az egyik férfi ismerőse italába, majd a gyógyszertől kábult férfi lakásáról, annak mobiltelefonjával és dohányával távozott.</h4>
      <p>Jogerősen 3 év 10 hónap börtönt kapott, és 4 évre eltiltották a közügyektől.</p>
      <p>Az eset 2017. április 12-én Szolnokon történt. A nő délután fél háromkor ment fel a férfi lakására, ahol közösen, egy két literes sörből fogyasztottak. Mialatt a férfi kiment a mellékhelyiségbe, a nő nyugtatót dobott a sörösüvegbe. Mikor visszatért, újra ivott az üvegből, a fogán fennakadt egy félig elolvadt tabletta, még meg is kérdezte, hogy „ez mi, tettél valamit a sörömbe?”, majd azonnal elaludt. Ezután a nő magához vette a férfi mobiltelefonját és egy zacskó dohányát, majd elhagyta a lakást.</p>
      <p>Az ügyben 2017. október 6-án emelt vádat a Szolnoki Járási Ügyészség. A Szolnoki Járásbíróság pedig 4 tárgyalást követően, 2018. december 13-án ítéletet hozott. A büntetett előéletű nőt rablás bűntette és <a href="https://www.szoljon.hu/kek-hirek/helyi-kek-hirek/alvo-embereket-lopott-meg-a-besurrano-tolvaj-2034918/">lopás</a> vétsége miatt 3 év 10 hónap börtönbüntetésre ítélte és 4 évre eltiltotta a közügyektől. Az ügyész tudomásul vette az ítéletet.</p>
      <p>A vádlott és védője azonban elsődlegesen felmentésért, másodsorban enyhítésért fellebbezett, így az ügy másodfokon, a Szolnoki Törvényszéken folytatódott, ahol a napokban jogerősen befejeződött. A Szolnoki Törvényszék 2019. november 15-én meghozott másodfokú döntésében az elsőfokú bíróság törvényes és megalapozott ítéletét helybenhagyta– tájékoztatta hírportálunkat a Szolnoki Törvényszék Sajtóosztálya.</p>
    </article>
  </body>
</html>