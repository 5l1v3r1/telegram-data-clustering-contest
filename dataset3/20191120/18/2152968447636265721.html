<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/20/3-godishniiat-aleks-e-pochinal-ot-tejka-pnevmoniia.430296"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T18:29:00+00:00"/>
    <meta property="og:title" content="3-годишният Алекс е починал от тежка пневмония"/>
    <meta property="og:description" content="Това отчете проверката | Dnes.bg"/>
  </head>
  <body>
    <article>
      <h1>3-годишният Алекс е починал от тежка пневмония</h1>
      <h2>Това отчете проверката</h2>
      <address><time datetime="2019-11-20T18:29:00+00:00">20 Nov 2019, 18:29</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Тежка двустранна хемарогична пневмония (двустранни масивни кръвоизливи в белите дробове) е окончателната причина, довела до смъртта на 3-годишния Алекс, който почина в четвъртък вечерта и за който сега тече проверка, тъй като родителите обвиняват лекарите в педиатрията за забавяне в приема и съответно в лечението на детето, пише "<a href="https://www.24chasa.bg/">24 часа</a>".</p>
      <p>Това показват до момента резултатите от предварителен доклад от извършваната проверка на дейността на трите лечебни заведения, през които е преминало детето преди да почине  - Специализираната детска болница „Проф. д-р Иван Митев“, УБ „Лозенец“ и УМБАЛСМ „Н. И. Пирогов“. Проверката бе назначена от здравния министър Кирил Ананиев в петък и трябваше да приключи днес, но има още работа по случая.</p>
      <p>В хода на проверката е изискана и обработена цялата налична медицинска документация както от болниците, така и от личния лекар на детето, взети са предвид и становищата на лекарите, участвали в диагностично-лечебния процес, съобщиха от здравното министерство</p>
      <p>На база на извършената аутопсия причината за смъртта е изяснена – тежка двустранна хеморагична пневмония (двустранни масивни кръвоизливи в белите дробове). Пневмонията е причинена от вирусна инфекция, заради която са възникнали и допълнителни усложнения - тежки двустранни кръвоизливи в надбъбречните жлези. Към момента не са готови всички резултати от хистологичните изследвания, които се очакват до седмица.</p>
      <p>С цел пълно проучване на случая е възложено провеждането на три независими експертизи – от специалист по инфекциозни заболявания, детски пулмолог и вирусолог. На база резултатите от проверката, заключенията на експертите и аутопсията, ще бъдат изготвени 4 констативни протокола и окончателен доклад. Докладът ще бъде изпратен на министъра на здравеопазването до края на следващата седмица.</p>
      <p>По-рано днес министърът на здравеопазването Кирил Ананиев проведе среща с директорите на трите лечебни заведения – СБАЛДБ „Проф. д-р Иван Митев“, УБ „Лозенец“ и УМБАЛСМ „Н. И. Пирогов“. Към момента и тримата директори са временно отстранени от длъжност до приключване на процесуално-следствените действия по случая. По разпореждане на министър Ананиев временно отстранена е и приелата детето в Педиатрията д-р Елена Георгиева.</p>
      <p>Сезирана е и Комисията по професионална етика към съответната Районна колегия, която следи за спазване на професионалните медицински и морално-етични въпроси, свързани с упражняването на професията.</p>
      <related>
        <h4>Още по темата</h4>
        <a href="https://www.dnes.bg/politika/2019/11/20/borisov-razstroen-ot-smyrtta-na-3-godishnoto-iska-nakazanie-za-vinovnite.430213"/>
        <a href="https://www.dnes.bg/stranata/2019/11/20/svidetel-minaha-dva-chasa-predi-pochinaloto-dete-da-vleze-za-pregled.430195"/>
      </related>
    </article>
  </body>
</html>