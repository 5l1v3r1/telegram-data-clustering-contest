<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2822325-nato-jde-u-kosmos-ale-bez-zbroi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T18:25:00+00:00"/>
    <meta property="og:title" content="НАТО йде у космос, але без зброї"/>
    <meta property="og:description" content="Міністри закордонних справ країн НАТО, які зустрілися у середу у брюссельській штаб-квартирі Альянсу, визнали космос ще одним оперативним простором для дій сил країн-союзниць."/>
  </head>
  <body>
    <article>
      <h1>НАТО йде у космос, але без зброї</h1>
      <h2>Міністри закордонних справ країн НАТО, які зустрілися у середу у брюссельській штаб-квартирі Альянсу, визнали космос ще одним оперативним простором для дій сил країн-союзниць.</h2>
      <address>
        <time datetime="2019-11-20T18:25:00+00:00">20 Nov 2019, 18:25</time>
      </address>
      <p>Про це у Брюсселі під час пресконференції за підсумками зустрічі заявив Генеральний секретар НАТО Єнс Столтенберг, повідомляє кореспондент Укрінформу.</p>
      <p>"Сьогодні міністри прийняли важливе рішення щодо подальшої адоптації НАТО (до сучасних умов - ред.). Ми погодилися, що космос має бути новим оперативним простором для НАТО, поряд з повітряним простором, суходолом, морським та кібернетичним просторами", - сказав керівник Альянсу.</p>
      <p>Він зауважив, що космос вже є частиною повсякденного життя на Землі, він може використовуватися з мирною метою, але також для агресивних дій - для зламу, для розміщення зброї або для блокування комунікації та інших послуг, які використовують західні суспільства.</p>
      <p>Космос, за словами Столтенберга, також є важливим для системи стримування та оборони Альянсу, включаючи спроможність до навігації, збору розвідувальних даних та виявлення ракетних пусків.</p>
      <blockquote>
        <b>Читайте также: </b>
        <a href="https://www.ukrinform.ua/rubric-crimea/2822293-nato-narosue-zusilla-z-pidtrimanna-bezpeki-u-cornomu-mori-stoltenberg.html">НАТО нарощує зусилля щодо безпеки у Чорному морі – Столтенберг</a>
      </blockquote>
      <p>Керівник НАТО нагадав, що зараз на орбіті Землі знаходяться близько 2000 супутників, і більше половини з них належать країнам-членам НАТО.</p>
      <p>"НАТО не має наміру розміщувати зброю в Космосі, адже ми – оборонний Альянс, і наш підхід повною мірою відповідатиме міжнародному законодавству. Але перетворення космосу в оперативний простір дозволить враховувати всі аспекти, щоб забезпечити успіх нашої місії. Це може дозволити союзникам отримати необхідні спроможності та послуги, наприклад, супутниковий зв'язок або передачу даних", - наголосив <a href="https://www.ukrinform.ua/tag-stoltenberg">Столтенберг</a>.</p>
    </article>
  </body>
</html>