<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sanchez-Iglesias-aconseguir-necessaris-investidura_0_2347565393.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T18:48:37+00:00"/>
    <meta property="og:title" content="Sánchez i Iglesias encara estan lluny d'aconseguir els vots necessaris per a la investidura"/>
    <meta property="og:description" content="El PP i Cs es mantenen en el no, i Bildu i Esquerra ho consultaran a les bases"/>
  </head>
  <body>
    <article>
      <h1>Sánchez i Iglesias encara estan lluny d'aconseguir els vots necessaris per a la investidura</h1>
      <h2>El PP i Cs es mantenen en el no, i Bildu i Esquerra ho consultaran a les bases </h2>
      <address>
        <time datetime="2019-11-20T18:48:37+00:00">20 Nov 2019, 18:48</time>
      </address>
      <p>Si després del 28-A Pedro Sánchez tenia garantits els vots necessaris per a la investidura amb un pacte de coalició amb Unides Podem, ara que sí que el té està lluny de recuperar aquells suports o aconseguir-ne de nous. Esquerra i JxCat s'han allunyat del sí o l'abstenció després de la sentència i EH Bildu els ha seguit els passos. Ciutadans, per motius oposats, es manté en el no. </p>
      <p>La gran patacada electoral del partit taronja, dels 57 als 10 escons en set mesos, i la posterior dimissió d'Albert Rivera no han fet que Ciutadans s'obri a facilitar ara la investidura de Sánchez. A l'espera que dissabte es nomeni una gestora que dirigeixi el partit fins que se celebrin les primàries, la portaveu parlamentària, Inés Arrimadas, ha assegurat aquest dimecres haver rebut "una trucada de Moncloa, però no de Sánchez" per reunir-se en el marc de les negociacions per a la investidura. Tanmateix, ha negat cap possible suport al PSOE: "Ja han decidit que la seva prioritat és pactar amb els independentistes". </p>
      <figure>
        <iframe data-src="https://twitter.com/CiudadanosCs/status/1197171645036843009?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Però el cert és que la reunió la setmana passada de la portaveu del PSOE al Congrés, Adriana Lastra, amb el d'ERC, Gabriel Rufián, es va tancar amb un no per part dels republicans. En la mateixa línia, els diputats de Bildu, amb qui els d'Oriol Junqueres tenen un pacte parlamentari, es mostren ara més reticents a donar suport a Sánchez que després del 28-A. "El PSOE parla del problema de Catalunya com un problema de convivència quan és un problema polític", ha criticat aquest dimecres la diputada Mertxe Aizpurua, poc després que el partit hagi anunciat que, com ERC, sotmetria el sentit del vot a una consulta amb les bases del partit. </p>
      <p>La diputada ha explicat, a més, que intentaran tenir un "acord unitari" amb la resta de partits sobiranistes, tot i que això no significa que hagin de votar sempre junts. Aquest acord inclouria el BNG, que després de la reunió del seu únic diputat, Néstor Rego, amb Lastra dilluns es va mostrar més "obert" a donar suport a Sánchez. Això sí, ho va supeditar a un increment de les inversions a Galícia i a un "diàleg amb les altres nacions de l'estat", condició que l'acosta als posicionaments d'Esquerra i Bildu. </p>
      <h3>El PRC, el PNB i Compromís, els més pròxims al sí</h3>
      <p>Per ara Sánchez només compta amb el suport gairebé garantit del Partit Regionalista Càntabre (PRC), amb el qual ja va arribar a un acord després del 28-A. El seu diputat, José María Mazón, es va reunir amb Lastra la setmana passada i va anunciar que mantindria el seu sí a la investidura. L'AVE a Cantàbria era una de les condicions. També el PNB, Més País i Més Compromís són pròxims a donar el seu sí a Sánchez i Iglesias, malgrat que en el cas del partit valencianista insisteix en demanar com a condició una reforma del finançament autonòmic. </p>
      <figure>
        <iframe data-src="https://twitter.com/pablocasado_/status/1196799468961705984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mentrestant, el PP es manté en el no malgrat les veus dels barons que demanen una abstenció que permeti a Sánchez trencar el pacte amb Unides Podem i no dependre dels vots independentistes. El líder popular, Pablo Casado, va assegurar a més ahir que Sánchez "s'ha de plantejar fer un pas enrere" per la responsabilitat política del cas dels ERO i va descartar l'abstenció tècnica a la investidura. Casado també es va preguntar "per què s'ha endarrerit la sentència dels ERO fins després de les eleccions". </p>
      <p>Les negociacions per a la coalició entre Podem i Iglesias segueixen de moment en un absolut silenci mediàtic i Sánchez s'ha limitat aquest dimecres a desitjar que s'arribi aviat "al desbloqueig" i a garantir que el nou govern tindrà "com un dels seus vectors" respectar l'estabilitat pressupostària imposada per Brussel·les, per més que "les polítiques socials tindran una prioritat molt marcada". </p>
    </article>
  </body>
</html>