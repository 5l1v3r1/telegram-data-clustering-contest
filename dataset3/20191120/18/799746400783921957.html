<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103298/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T18:24:39+00:00"/>
    <meta property="og:title" content="Генсек НАТО: повернення Україні кораблів - правильний крок РФ перед &quot;нормандським&quot; самітом"/>
    <meta property="og:description" content="Повернення Україні Росією захоплених біля Керченської протоки кораблів - це правильний крок перед самітом лідерів країн &quot;нормандського формату&quot;."/>
  </head>
  <body>
    <article>
      <h1>Генсек НАТО: повернення Україні кораблів - правильний крок РФ перед "нормандським" самітом</h1>
      <address>
        <time datetime="2019-11-20T18:24:39+00:00">20 Nov 2019, 18:24</time>
      </address>
      <p>Повернення Україні Росією захоплених біля Керченської протоки кораблів - це правильний крок перед самітом лідерів країн "нормандського формату".</p>
      <p>Як повідомляє "Європейська правда", про це заявив генеральний секретар НАТО Єнс Столтенберг на прес-конференції у Брюсселі.</p>
      <p>"Ми вітаємо той факт, що Росія нарешті повернула українські судна, які вона захопила в листопаді минулого року. Це те, про що просив Міжнародний трибунал з морського права. І це крок у правильному напрямку напередодні саміту в нормандському форматі наступного місяця", - сказав Столтенберг.</p>
      <p>Нагадаємо, 18 листопада Міністерство закордонних справ Росії заявило, що <b><a href="https://www.pravda.com.ua/news/2019/11/18/7232285/">передало</a></b> Україні кораблі, затримані в Керченській протоці в листопаді 2018 року.</p>
      <p>Пресцентр Командування Військово-Морських Сил України підтвердив, що катери "Нікополь", "Бердянськ" та буксир "Яни Капу" прямують додому.</p>
      <p>20 листопада кораблі <b><a href="https://www.pravda.com.ua/news/2019/11/20/7232557/">почали прибувати</a></b> у військову гавань Очакова в Миколаївській області. Командувач Військово-морськими силами Ігор Воронченко розповів, що українські судна повертаються в Україну на буксирі, бо росіяни їх фактично<b> <a href="https://www.pravda.com.ua/news/2019/11/20/7232511/">"угробили"</a>.</b></p>
    </article>
  </body>
</html>