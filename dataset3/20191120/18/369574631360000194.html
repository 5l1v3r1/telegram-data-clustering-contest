<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/regiony/vysocina/pivovar-bernard-planuje-rozsireni-lidem-se-nelibi-zabrani-po/r~18d2de8a0bbe11ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T18:04:16+00:00"/>
    <meta property="og:title" content="Pivovar Bernard plánuje rozšíření výrobních prostor, lidé z okolí s tím nesouhlasí"/>
    <meta property="og:description" content="Rozšíření výroby by podle odpůrců znamenalo i růst kamionové dopravy, což je v centru města nežádoucí."/>
  </head>
  <body>
    <article>
      <h1>Pivovar Bernard plánuje rozšíření výrobních prostor, lidé z okolí s tím nesouhlasí</h1>
      <address>
        <time datetime="2019-11-20T18:04:16+00:00">20 Nov 2019, 18:04</time>
      </address>
      <p>Pivovar je v centru města na asi hektarovém pozemku, který rozšíření neumožňuje, řekl předseda představenstva firmy Stanislav Bernard. Koupil nebo hodlá koupit pozemky a rodinné domy v jeho sousedství kvůli rozšíření systému ležáckých a kvasných tanků. Kvůli tomu potřebuje změnu územního plánu. "Jsme připraveni garantovat, že toto je jediné a poslední plošné rozšíření výrobních prostor pivovaru," řekl Bernard.</p>
      <p>Lidé z okolí pivovaru ale s rozšířením výrobních prostor nesouhlasí. "Nechceme, aby se rozšiřovala průmyslová zóna na úkor zóny bydlení v centru města," uvedl Martin Kaman, který obeslal radnici protestním dopisem, kde nesouhlas vyjádřilo 43 lidí.</p>
      <p>Rozšíření výroby by podle něj znamenalo i růst kamionové dopravy, což je v centru města nežádoucí. "Nám by vyhovovalo, kdyby se pivovar přestěhoval jinam. Pozemky za městem už (pivovar) koupil," řekl Kaman.</p>
      <p>Podle Bernarda investoval pivovar do pozemků za městem asi 50 milionů korun a záměr stavět na nich by znamenal investovat stamiliony korun. "Chceme do toho jít v momentě, kdy budeme silní, když budeme vědět, že když to uděláme, neohrozíme tím firmu," řekl Bernard.</p>
      <p>Kvůli žádosti pivovaru před zastupitelstvem ještě mimořádně zasedla městská rada. Ztotožnila se se závěry komise pro architekturu a urbanismus, která změnu územního plánu podle předložené žádosti nedoporučila.</p>
      <p>Rodinný pivovar Bernard je největším pivovarem na Vysočině. Za rok 2018 byl výstav 382 tisíc hektolitrů piva, letos od ledna do konce září 308.340 hektolitrů. Zaměstnává přes 200 lidí.</p>
    </article>
  </body>
</html>