<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/itm-eros-vallalkozasokra-es-novekvo-berekre-van-szukseg-1881987/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T18:00:00+00:00"/>
    <meta property="og:title" content="ITM: erős vállalkozásokra és növekvő bérekre van szükség"/>
    <meta property="og:description" content="A minisztérium szerint ezek is szükségesek az életszínvonal javításához."/>
  </head>
  <body>
    <article>
      <h1>ITM: erős vállalkozásokra és növekvő bérekre van szükség</h1>
      <address><time datetime="2019-11-20T18:00:00+00:00">20 Nov 2019, 18:00</time> by <a rel="author">MTI</a></address>
      <p>Az Innovációs és Technológiai Minisztérium (ITM) víziója, hogy 2030-ra Magyarország az első 5 európai ország közé kerüljön, ahol a legjobb élni, lakni, és dolgozni, azaz javuljon az életminőség – mondta Boros Anita, a minisztérium fenntarthatóságért felelős államtitkára konferencián Budapesten szerdán.</p>
      <p>Hozzátette:</p>
      <aside>a magyarok életminőségének javulásához szükségesek az erős magyar vállalkozások, a stabil foglalkoztatás és a növekvő bérek.</aside>
      <p>Kifejtette: a 20. század folyamán a fosszilis tüzelőanyagok felhasználása 12-szeresére, az anyagi erőforrások kitermelése pedig 34-szeresére nőtt a világon. Az élelmiszerek, takarmányok iránti kereslet nagyjából 70 százalékkal emelkedhet, a bioflóra, amin ezt megtermelik, 60 százalékban sérült, vagy el is pusztult.</p>
      <blockquote>Mindebből az is következik, hogy a társadalmi igény kiszolgálásához két bolygónyi föld kellene, ami nincs</blockquote>
      <p>– mutatott rá. Elmondta: ebből következően a tagállamok közös felelőssége, hogy minden intézkedés, jogszabályalkotás ebben a mederben történjen, a körforgásos gazdasághoz való átálláshoz szükséges mindennapokra átállás érdekében.</p>
      <figure>
        <img src="https://www.vg.hu/wp-content/uploads/2019/02/autorepair19546361280.jpg"/>
        <figcaption>Fotó: Pixabay</figcaption>
      </figure>
      <p>Boros Anita tájékoztatott arról is, hogy az erős makrogazdasági alapokra építve azon dolgozik, hogy segítse a kkv-k versenyképességét. A gazdasági növekedés Magyarországon az európai élvonalba tartozik.</p>
      <aside>A kkv szektor számos kihívással küzd, 97 százalékuk kis- és középvállalat, a termelékenységük pedig minimális, ezen kell változtatni.</aside>
      <p>Hozzátette: a kormány célja, hogy a kkv-k megerősödjenek, olyan eszközöket, támogatásokat kapjanak, amivel versenyképes, innovatív technológiákat tudnak alkalmazni. Ismertette: 2004-2019 között a GDP növekedése 24 százalék volt, a kkv-k hozzáadott értéke pedig 27 százalék, az exportérték növekedése is kimagasló, 45 százalék volt.</p>
      <blockquote>A generációváltás is a kkv-k másik nagy kihívása, az új generáció kinevelése fontos</blockquote>
      <p>– tette hozzá. Kitért arra is, hogy folyamatban van számos stratégia megújítása, így a kkv-stratégia, a szakképzési, energetikai, klímapolitikai, a hulladékgazdálkodási vagy a vízgazdálkodási stratégia.</p>
    </article>
  </body>
</html>