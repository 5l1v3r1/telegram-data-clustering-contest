<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/kosarka/3361589/veliki-kosarkasi-a-pre-svega-ljudi-keselj-i-pero-antic-pomogli-izgradnju-kuce-porodici-savic-sa-kosova-i-metohije"/>
    <meta property="og:site_name" content="kurir.rs"/>
    <meta property="article:published_time" content="2019-11-20T18:08:00+00:00"/>
    <meta property="og:title" content="VELIKI KOŠARKAŠI, A PRE SVEGA LJUDI! Kešelj i Pero Antić pomogli izgradnju kuće porodici Savić sa Kosova i Metohije!"/>
    <meta property="og:description" content="Desetočlana socijalno ugrožena porodica Savić iz sela Koretište kraj Gnjilana, na Kosovu i Metohiji, sa radošću je dočekala useljenje u svoj novi dom."/>
  </head>
  <body>
    <article>
      <h6 class="kicker">bravo</h6>
      <h1>VELIKI KOŠARKAŠI, A PRE SVEGA LJUDI! Kešelj i Pero Antić pomogli izgradnju kuće porodici Savić sa Kosova i Metohije!</h1>
      <address>
        <time datetime="2019-11-20T18:08:00+00:00">20 Nov 2019, 18:08</time>
      </address>
      <p>
        <b>Desetočlana socijalno ugrožena porodica Savić iz sela Koretište kraj Gnjilana, na Kosovu i Metohiji, sa radošću je dočekala useljenje u svoj novi dom.</b>
      </p>
      <p>Zahvaljujući donatorskoj večeri koja je održana krejm juna u Beogradu, a pod okriljem košarkaškog reprezentativaca Marka Kešelja i Humanitarne organizacije Srbi za Srbe, sredstva koja su tom prilikom prikupljena, bila su dovoljna da se za Saviće obezbede siguran krov nad glavom i pristojni uslovi za život i odrastanje njihovo osmoro dece.</p>
      <p>Novoizgrađenu kuću od 100 kvadratnih metara i opremljenu osnovnim pokućstvom i belom tehnikom osveštao je Episkop Raško-prizrenski g. Teodosije uz sasluživanje igumana manastira Draganac arhimandrita Ilariona, paroha mitrovačkog oca Milije i parhoa zvečanskog oca Bogomira.</p>
      <p>Episkop Teodosije se zahvalio je organizaciji Srbi za Srbe, sportistima i svim ljudima dobre volje koji su učestovali u akciji prikupljanja sredstava.</p>
      <p>„U porodici Savić je osmoro dece i oni su primer svima da je bogatstvo u deci najveće, a deca bi trebalo da nas naslede na ovim svetim prostorima“, rekao je vladika Teodosije.</p>
      <p>Poput poruke iskazane na osveštanju temelja kuće Savića, 16. avgusta, on je je i danas ukazao da je od presudne važnosti njihova rešenost da ostanu na Kosovu i Metohiji, uz pomoć pružene ruke dobrotvora i donatora.</p>
      <p>Roditelji Ivica i Ivana Savić imaju osmoro dece - Magdalena (11), Marko (10), Tijana (8), Petar (6), Dragan (4), Nikolina (3), Jovana (2) i Đorđe (1). Nemerljiva je njihova radost i zahvalnost što od sada snove mogu sanjati u toplim krevetima i sigurnom kućnom kutku. Savići su dugogodišnji korisnici narodne kuhinje za čiji rad je zadužena Eparhijska humanitarna organizacija ''Majka devet Jugovića'' iz Gračanice koja je i logistički stala iza ove akcije.</p>
      <p>Sa njima u porodičnom domaćinstvu do skoro su u teškoj materijalnoj situaciji živele još dve porodice Savića u velikoj porodičnoj zadruzi koja ukupno broji 24 člana koje takođe svakodnevno dobijaju siguran obrok iz narodne kuhinje.</p>
      <p>''Veoma je ovo veliko proširenje za decu, imamo sada tri sobe gde mogu da spavaju i dnevni boravak, kuhinju i kupatilo. Jednostavno, rasteretili smo staru kuću i od danas prelazimo u novu da živimo sa decom,'' ističe Ivica Savić, otac porodice.</p>
      <p>U staroj kući svi su delili jedno kupatilo, koje nije imalo ni vode. Novim i komfornijim životnim prostorom zadovoljna je i majka Ivana.</p>
      <p>''Imaću lepu kuhinju da u njoj spremam. Deca će imati svoje sobe da lepo uče, spavaju i sve'', priča Ivana Savić.</p>
      <p>Četiri sina i četiri ćerke najveće su bogatstvo ove porodice. Od sada će drugare dočekivati u boljim životnim uslovima.</p>
      <p>''Igraću se sa drugaricama u svojoj novoj sobi, imam sada svoj krevet i gde da smestim igračke,'' ističe osmogodišnja Tijana Savić.</p>
      <p>Predsednik Humanitarne organizacije Srbi sa Srbe Igor Rašula rekao je da je danas čitava akcija dobila svoj srećan kraj, ali i da je sama kuća izgrađena za rekordno kratko vreme, manje od dva meseca. „Ovo je zaista lep i svečan trenutak kada jedna porodica dobija nov krov nad glavom i počinje da živi životom dostojnim čoveka u 21.veku“, rekao je Rašula.</p>
      <p>Najmlađi Savići sa radošću su ispred svoje nove kuće dočekali dolazak članova Humanitarne organizacije Srbi za Srbe iz Beograda, kao i proslavljenog srpskog košarkaša Marka Kešelja, na čiju incijativu je organizovana donatorska večera za Saviće. Uz poklone koje su sa sobom poneli i deci podelili humanitarci, našle su se knjige, školski pribor i igračke, kao i velika ikona Bogorodice Trojeručice, dar bratstva manastira Hilandar sa Svete Gore.</p>
      <p>''Drago mi je što sam imao priliku da budem učesnik donatorske večere, ovim današnjim druženjem zaokružili smo ceo proces pomoći porodici Savić u izgradnji nove kuće. Osećaj je fenomenalan i ponovo bih iskoristio priliku da se zahvalim svim ljudima koji su učestvovali u ovome i koji su donirali. Nadam se da će ovo biti samo početak onog što sledi'', ističe Kešelj, uz podsetnik na sjajan odziv brojnih košarkaša, sportista i privrednika koji su obezbedili donacije.</p>
      <p>Pero Antić, nekadašnji košarkaš Crvene Zvezde i saigrač Marka Kešelja, učestvovao je na humanitarnoj večeri za Saviće održanoj letos u Beogradu, a sada iskoristio priliku da svojim prvim dolaskom na Kosovo i Metohiju uveliča događaj i Savićima svečano uruči ključeve od njihovog novog doma.</p>
      <p>''Prvi put sam učestvovao u ovakvoj akciji sa organizacijom "Srbi za Srbe", a sigurno ne i poslednji, svaka im čast. Ima ljudi koji imaju mogućnosti da pruže pomoć, znamo svi da ljudima treba pomoći i pozivam humaniste da još više doniraju u budućnosti,'' istakao je Antić.</p>
      <p>Sa Antićem su iz Skoplja došli i dugogodišnji prijatelji i saradnici organizacije Srbi za Srbe - Saša Bogdanović, predsednik opštine Centar u Skoplju i Milutin Stančić, predsednik organizacije SPONA.</p>
      <p>Ukupna vrednost izgradnje i opremanja nove kuće porodici Savić iznosila je 28.650 evra, a zahvalnost dugujemo i firmi Dinamik trejd iz Zvečana koja je obezbedila donaciju u vidu izrade i ugradnje nove PVC stolarije.</p>
      <p>Kurir sport </p>
      <related>
        <h4>NE PROPUSTITE</h4>
        <a href="https://www.kurir.rs/sport/kosarka/3361577/gist-se-oglasio-posle-izbacivanja-iz-zvezdinog-tima-americki-kosarkas-poslao-zagonetnu-poruku-foto"/>
        <a href="https://www.kurir.rs/sport/kosarka/3361527/sektakularnoooo-americki-komentator-pao-u-trans-posle-ludih-trojki-bogdana-pa-prgovorio-na-cistom-srpskom-video"/>
        <a href="https://www.kurir.rs/sport/kosarka/3361489/skandal-u-srbiji-predsednik-kluba-napao-sudiju-pa-izbacen-iz-kosarke-kaznjen-i-arbitar"/>
        <a href="https://www.kurir.rs/sport/kosarka/3361431/sok-u-americi-barkli-osuo-paljbu-po-novinarki-necete-verovati-sta-je-sve-izgovorio"/>
      </related>
    </article>
  </body>
</html>