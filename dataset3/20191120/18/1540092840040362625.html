<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198033/pos-tha-ginei-i-apoependysi-toy-txs-apo-tis-ellinikes-trapezes"/>
    <meta property="og:site_name" content="CNN.gr"/>
    <meta property="article:published_time" content="2019-11-20T18:13:03+00:00"/>
    <meta property="og:title" content="Πώς θα γίνει η αποεπένδυση του ΤΧΣ από τις ελληνικές τράπεζες"/>
    <meta property="og:description" content="Σήμερα το Ταμείο Χρηματοπιστωτικής Σταθερότητας (ΤΧΣ) κατέχει το 16% του συνόλου των μετοχών των ελληνικών συστημικών τραπεζών."/>
  </head>
  <body>
    <article>
      <h1>Πώς θα γίνει η αποεπένδυση του ΤΧΣ από τις ελληνικές τράπεζες</h1>
      <h2>Σήμερα το Ταμείο Χρηματοπιστωτικής Σταθερότητας (ΤΧΣ) κατέχει το 16% του συνόλου των μετοχών των ελληνικών συστημικών τραπεζών.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 20:13 , 20 November 2019 - 20:14</p>
      <p>Από πέρυσι το Νοέμβριο έχει συμφωνηθεί η εκποίηση του ποσοστού αυτού με τα<b> μεγαλύτερα δυνατά κέρδη για το Δημόσιο</b>. Στην έκθεση ενισχυμένης εποπτείας που έδωσε σήμερα στη δημοσιότητα η Ευρωπαϊκή Επιτροπή αναφέρεται πως το σχέδιο αποεπένδυσης του Ταμείου Χρηματοπιστωτικής Σταθερότητας είναι ακόμη στην πρώτη φάση από τις συνολικά τρεις που έχουν προσδιορίσει θεσμοί και ελληνική κυβέρνηση.</p>
      <p>Συγκεκριμένα, όπως αναφέρει η έκθεση της ΕΕ, το Ταμείο Χρηματοπιστωτικής Σταθερότητας συνέχισε το 2019 να ασκεί τα δικαιώματά του ως μέτοχος στις τέσσερεις συστημικές τράπεζες, ενώ συνεισέφερε στις<b> πολιτικές επίλυσης των «κόκκινων» δανείων και στη βελτίωση της  διακυβέρνησης των ιδρυμάτων.</b></p>
      <p>«Το 2019, το ΤΧΣ ως μέτοχος αξιολόγησε και ενέκρινε διάφορες εκποιήσεις θυγατρικών των τραπεζών και χαρτοφυλακίων μη εξυπηρετούμενων ανοιγμάτων, ενώ προκειμένου να βελτιώσει την εταιρική διακυβέρνηση εισήγαγε διεθνείς βέλτιστες πρακτικές, αξιολογώντας τραπεζικές στρατηγικές και πολιτικές.</p>
      <p>Όπως σημειώνεται στην έκθεση, το Ταμείο Χρηματοπιστωτικής Σταθερότητας αξιολογεί τακτικά την απόδοση των Διοικητικών Συμβουλίων των συστημικών τραπεζών και τη διακυβέρνησή τους. <b>«Μέχρι τον Οκτώβριο του 2019, οι τράπεζες αυτές έχουν εφαρμόσει ως επί το πλείστον τις συστάσεις του ΤΧΣ</b>», αναφέρει η έκθεση.</p>
      <p>Σύμφωνα με την Επιτροπή, το ΤΧΣ συνέχισε να εφαρμόζει τη στρατηγική αποεπένδυσης του από τις συστημικές τράπεζες, η οποία έχει εγκριθεί από το Νοέμβριο του 2018.</p>
      <p>Η εφαρμογή της στρατηγικής αυτής είναι στην πρώτη της φάση όπου το ΤΧΣ αξιολογεί τις στρατηγικές και τα επιχειρηματικά μοντέλα των τραπεζών, ώστε να αναπτύξουν πρωτοβουλίες που θα ενισχύσουν την εσωτερική του αξία.</p>
      <p>Κατά την επόμενη προπαρασκευαστική φάση, το ΤΧΣ θα καθορίσει μεταξύ άλλων και θα αξιολογήσει την απόδοση των τραπεζών έναντι των<b> βασικών δεικτών απόδοσης</b>. Στην τελική φάση, θα ξεκινήσουν και θα υλοποιηθούν οι πωλήσεις των μεριδίων που κατέχει το Ταμείο στις ελληνικές τράπεζες.</p>
      <blockquote>«Οι συζητήσεις μεταξύ του ΤΧΣ και του υπουργείου Οικονομικών σχετικά με τη δυνητική συμμετοχή των Αρχών στο τελικό στάδιο της απαεπένδυσης και τη νομική προστασία των οργάνων και του προσωπικού του ΤΧΣ δεν έχουν ακόμη οριστικοποιηθεί. Η διατήρηση της ανεξαρτησίας του ΤΧΣ αποτελεί τον ακρογωνιαίο λίθο της διαδικασίας αποκατάστασης της υγείας του τραπεζικού τομέα», σημειώνεται σχετικά στην έκθεση της Επιτροπής.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198114/epidoma-thermansis-vima-vima-i-ypovoli-tis-aitisis">Επίδομα θέρμανσης: Βήμα - βήμα η υποβολή της αίτησης</a>
        </li>
        <li>
          <a href="https://www.cnn.gr/oikonomia/story/198082/me-prosthikes-kai-veltioseis-tha-katatethei-to-forologiko-nomosxedio-sti-voyli-oi-vasikes-allages">Με προσθήκες και βελτιώσεις θα κατατεθεί το φορολογικό νομοσχέδιο στη Βουλή – Οι βασικές αλλαγές</a>
        </li>
        <li>
          <a href="https://www.cnn.gr/oikonomia/story/198068/eisigiseis-stin-kyvernisi-gia-allages-sto-forologiko-diavatirio">Εισηγήσεις στην κυβέρνηση για αλλαγές στο «φορολογικό διαβατήριο»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1274/tameio-xrimatopistotikis-statherotitas">ΤΑΜΕΙΟ ΧΡΗΜΑΤΟΠΙΣΤΩΤΙΚΗΣ ΣΤΑΘΕΡΟΤΗΤΑΣ</a>
        </li>
        <li>
          <a href="https://www.cnn.gr/eidhseis/tag/6706/metoxes">ΜΕΤΟΧΕΣ</a>
        </li>
        <li>
          <a href="https://www.cnn.gr/eidhseis/tag/719/trapezes">ΤΡΑΠΕΖΕΣ</a>
        </li>
        <li>
          <a href="https://www.cnn.gr/eidhseis/tag/1027/ellinikes-trapezes">ΕΛΛΗΝΙΚΕΣ ΤΡΑΠΕΖΕΣ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198122/snapshot/alexandra-ZyPN2a6DoQE-unsplash.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198107/snapshot/AP_342048715656.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198105/snapshot/2613919-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198097/snapshot/2621273.jpg"/>
      </figure>
    </article>
  </body>
</html>