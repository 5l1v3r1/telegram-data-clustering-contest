<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822337-ne-lise-zbroa-pompeo-zapevniv-so-ssa-prodovzat-dopomagati-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T18:53:00+00:00"/>
    <meta property="og:title" content="Не лише зброя: Помпео запевнив, що США продовжать допомагати Україні"/>
    <meta property="og:description" content="Сполучені Штати за лідерства президента Дональда Трампа надали народу України величезний обсяг допомоги у сфері безпеки, включаючи постачання оборонних систем та ресурсів, і мають намір продовжувати цю політику."/>
  </head>
  <body>
    <article>
      <h1>Не лише зброя: Помпео запевнив, що США продовжать допомагати Україні</h1>
      <h2>Сполучені Штати за лідерства президента Дональда Трампа надали народу України величезний обсяг допомоги у сфері безпеки, включаючи постачання оборонних систем та ресурсів, і мають намір продовжувати цю політику.</h2>
      <address>
        <time datetime="2019-11-20T18:53:00+00:00">20 Nov 2019, 18:53</time>
      </address>
      <p>Про це заявив державний секретар США Майк Помпео у середу у Брюсселі під час пресконференції за підсумками зустрічі міністрів закордонних справ країн НАТО у відповідь на запитання американських журналістів щодо розгляду "української справи" у США, повідомляє кореспондент Укрінформу.</p>
      <p>"Мені немає про що свідчити, адже я був прямо залучений до того, чим була політика США стосовно України. Я працював над цим, і гордий тим, що нам вдалося зробити. Ми принесли величезні результати для народу України, і я сподіваюся, що ми матимемо можливість робити так і надалі. Ми доставили їм оборонні системи, яких вони потребували, ми надали їм необхідні ресурси. Попередня адміністрація відмовлялася це зробити, і я гордий, що за лідерства Президента Трампа здійснювалися ці зусилля стосовно нашої політики по Україні", - наголосив держсекретар США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2822293-nato-narosue-zusilla-z-pidtrimanna-bezpeki-u-cornomu-mori-stoltenberg.html">НАТО нарощує зусилля щодо безпеки у Чорному морі – Столтенберг</a>
      </blockquote>
      <p>За його словами, американська сторона не лише планувала шлях просування вперед, але й виконувала плати та доставляла необхідну Україні допомогу.</p>
      <p>"Я фокусуюся зараз на тому, щоб Державний департамент мав вірну політику у цьому сенсі, і забезпечував безпеку від імені народу США. Ми робили це протягом попередніх двох з половиною років, я буду продовжувати робити це кожного дня, і забезпечу, щоб моя команда також була сфокусована на цьому", - додав <a href="https://www.ukrinform.ua/tag-pompeo">Помпео</a>.</p>
    </article>
  </body>
</html>