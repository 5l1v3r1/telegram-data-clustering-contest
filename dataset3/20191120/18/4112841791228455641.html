<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77560-Nove-RS-Q8-vyraza-dych-600konova-bestia-z-Bratislavy-je-najrychlejsim-SUV-na-Nurburgringu"/>
    <meta property="og:site_name" content="REFRESHER"/>
    <meta property="article:published_time" content="2019-11-20T18:41:00+00:00"/>
    <meta property="og:title" content="Nové RS Q8 vyráža dych. 600-koňová beštia z Bratislavy je najrýchlejším SUV na Nürburgringu"/>
    <meta property="og:description" content="Audi odhaľuje 600-koňový počin, ktorý predviedol pozoruhodnú jazdu v Zelenom pekle."/>
  </head>
  <body>
    <article>
      <h1>Nové RS Q8 vyráža dych. 600-koňová beštia z Bratislavy je najrýchlejším SUV na Nürburgringu</h1>
      <address><time datetime="2019-11-20T18:41:00+00:00">20 Nov 2019, 18:41</time> by <a rel="author">Martin Mičuda</a></address>
      <p>
        <b>Audi odhaľuje 600-koňový počin, ktorý predviedol pozoruhodnú jazdu v Zelenom pekle.</b>
      </p>
      <p>Rok 2019 sa v prípade značky Audi niesol najmä v znamení ostrých modelov RS, ktorých pribudlo ako húb po daždi. V posledných mesiacoch sme sa totiž zoznámili s modelmi ako <a href="https://refresher.sk/69820-Ofenziva-pekelnych-modelov-Audi-pokracuje-novou-450konovou-RS4kou-Avant">RS4 Avant</a>, <a href="https://refresher.sk/68485-Kombi-raketa-Audi-RS6-Avant-dostava-uplne-novy-vzhlad-a-techniku">RS6 Avant</a>, <a href="https://refresher.sk/69048-Audi-vyraza-dych-dalsou-sialenostou-600konova-RS7cka-da-stovku-za-36-sekundy">RS7 Sportback</a>, RS Q3 či RS Q3 Sportback. Čerešnička na torte ale vstupuje na scénu až teraz – <b>privítaj novučičké Audi RS Q8!</b></p>
      <p><b>Pre Audi ide o vskutku revolučný krok</b>, keďže vieme, že nemecká automobilka sa dlhé roky stránila super-výkonných SUV, ostatne vždy si razila cestu, že športovo strihnuté SUV-čka bude kvôli efektívnosti poháňať silný naftový motor. Dôkazom sú modely ako SQ5, SQ7 či SQ8, s príchodom novinky<b> </b>sa však veci razantne menia – <b>po 25 rokoch histórie Audi RS ide o prvé vysoko-výkonné SUV.</b></p>
      <figure>
        <img src="https://i.refresher.sk/public/martinzmartina/dec12/A1915262_medium.jpg"/>
        <figcaption>
          <cite>https://www.audi-mediacenter.com/en/audi-rs-q8-12202</cite>
        </figcaption>
      </figure>
      <p>Dizajn RS Q8-čky nie je diametrálne odlišný od bežných modelov Q8, treba ale jedným dychom dodať, že už základné vyhotovenie patrí medzi to najdynamickejšie a najatraktívnejšie na trhu, takže veľa zmien potrebných ani nebolo. Niekoľko noviniek ale predsa len evidujeme – <b>ešte agresívnejší nárazník s väčšími otvormi</b>, pozmenená štruktúra obrovskej masky, <b>Matrix-LED svetlomety s čiernym podkladom</b>, 2 masívne koncovky výfuku či až <b>23" disky! </b></p>
      <related>
        <a href="https://refresher.sk/60197-Jedno-z-najlepsich-SUV-na-svete-pochadza-z-Bratislavy-Ake-je-najatraktivnejsie-Audi-na-trhu"/>
      </related>
      <p>V rámci príplatkových prvkov bude možné siahnuť po čiernych detailoch či výraznej, doslova krikľavej zelenej farbe.<b> </b>Dobre známy kokpit, ktorý kombinuje <b>12,3" digitálne budíky</b> s novou športovo grafikou, <b>10,1" stredový displej Black Panel</b> a <b>8,6" panel klimatizácie</b> sa mení len v detailoch.</p>
      <p>Tými sú nové športovo vyzerajúce dekóry, prešívanie, <b>početnejšie zastúpená Alcantara</b> (volant i volič prevodovky), plakety RS či vyhrievané a ventilované športové sedadlá. Na športovom volante sa objavilo <b>nové tlačidlo RS Mode</b>, kde si dokáže vodič rýchlo zmeniť medzi svojimi vytvorenými režimami RS1 či RS2, podobne ako to je v BMW.</p>
      <figure>
        <img src="https://i.refresher.sk/public/martinzmartina/dec12/Audi-RS_Q8-2020-1600-06.jpg"/>
        <figcaption>
          <cite>https://www.audi-mediacenter.com/en/audi-rs-q8-12202</cite>
        </figcaption>
      </figure>
      <p>Pohonné ústrojenstvo nie je žiadnym prekvapením – o pohon sa totiž stará dobre známa <b>4-litrová V8-čka</b> s priamym vstrekovaním a výkonom <b>441 kW / 600 koní a 800 Nm.</b> Dva a pól tonové SUV-čko tak dokáže akcelerovať na stovku za <b>3,8 sekundy</b>, na dvestovke je za 13,7 sekundy. Maximálka je 250 km/h, s príplatkovým balíkom sa však RS Q8 vie rozbehnúť až na rýchlosť <b>305 km/h.</b></p>
      <p>Sprevodovanie má na starosti<b> 8-stupňový Tiptronic</b>, poháňané sú pochopiteľne obe nápravy (<b>quattro</b> s pomerom 40:60), no a jasné je aj to, že RS Q8 nebude ochudobnené o vzduchový podvozok, karbón-keramické brzdy, aktívne stabilizátory, <b>zadný diferenciál</b>, <b>vektorovanie krútiaceho momentu</b> či <b>natáčaciu zadnú nápravu</b>.</p>
      <figure>
        <img src="https://i.refresher.sk/public/martinzmartina/dec12/A1915261_medium.jpg"/>
        <figcaption>
          <cite>https://www.audi-mediacenter.com/en/audi-rs-q8-12202</cite>
        </figcaption>
      </figure>
      <p>Zároveň, ako je už čoraz väčším zvykom, aj v tomto prípade ide o <b>48-voltovú mild-hybridnú technológiu</b>, takže za ideálnych okolností dokáže aj tento top model plachtiť s vypnutým motorom, a to v rozmedzí od 55 po 160 km/h. </p>
      <p>Na záver dodajme, že novinka, ktorá sa bude vyrábať v Bratislave má už za sebou aj jeden pozoruhodný rekord – nová <b>RS Q8-čka preletela Zeleným peklom s časom 7 minút a 42,253 sekundy.</b> Audi tak prekonalo doterajšieho držiteľa rekordu, Mercedes-AMG GLC 63 S o niekoľko sekúnd a stalo sa tak <b>vôbec najrýchlejším SUV na Nürburgringu. </b>Jeho cenovku však ešte nepoznáme.</p>
      <figure>
        <iframe src="https://www.youtube.com/embed/ANbhV6j05ys" width="800" height="480" data-service="Youtube" scrolling="no"/>
      </figure>
      <p>Pre úplnosť dodávame, že <b>exemplár, ktorý stanovil rekord bol len prototyp</b>, navyše z časti upravený, o čom svedčí napríklad prítomnosť ochranného rámu, špeciálne vyvinutých pneumatík Pirelli P Zero či absencia zadný sedadiel.</p>
      <figure>
        <a href="https://refresher.sk/77560-Nove-RS-Q8-vyraza-dych-600konova-bestia-z-Bratislavy-je-najrychlejsim-SUV-na-Nurburgringu/gallery/1">
          <img src="https://i.refresher.sk/public/martinzmartina/dec12/A1914709_medium.jpg"/>
        </a>
        <figcaption>
          <a href="https://refresher.sk/77560-Nove-RS-Q8-vyraza-dych-600konova-bestia-z-Bratislavy-je-najrychlejsim-SUV-na-Nurburgringu/gallery/1">Zobraziť galériu 14</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/41597-Sportovostylove-a-zaroven-vobec-najluxusnejsie-Audi-sa-zacina-rysovat-Novu-SQ8cku-spozname-coskoro"/>
        <a href="https://refresher.sk/37783-Nove-Audi-A5-prichadza-o-strechu-Nechyba-vrcholna-verzia-S5-Cabriolet-s-354-konmi-ci-unikatny-mikrofon"/>
        <a href="https://refresher.sk/60654-Audi-a-Airbus-predstavily-vlastni-bezpilotni-dron-fungujici-jako-taxi"/>
        <a href="https://refresher.sk/59127-ABT-si-zobralo-na-musku-novu-A8cku-Vysledkom-je-vylepseny-dizajn-aj-technika"/>
        <a href="https://refresher.sk/42716-Audi-reaguje-na-trendy-a-uspechy-rivalov-a-odhaluje-503konovy-koncept-naznacujuci-buduce-SUV-kupe"/>
        <a href="https://refresher.sk/48134-Dansky-iluzionista-si-kratko-po-hrozostrasnej-nehode-spravil-kurioznu-selfie-ktorou-apeluje-na-vladu"/>
        <a href="https://refresher.sk/77578-SUV-ofenziva-Mercedesu-vrcholi-634konovym-AMG-a-ultraluxusnym-Maybachom"/>
        <a href="https://refresher.sk/76796-Na-svete-je-dalsi-premiovy-elektromobil-Elektricky-Sportback-od-Audi-ma-nielen-unikatne-spataky-ale-aj-svetla"/>
      </related>
    </article>
  </body>
</html>