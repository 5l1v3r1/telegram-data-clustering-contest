<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/jacek-jaskowiak-chce-zostac-prezydentem-polski,135294.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T18:32:00+00:00"/>
    <meta property="og:title" content="Jacek Jaśkowiak chce zostać prezydentem Polski"/>
    <meta property="og:description" content="Zgłosiłem swoją kandydaturę w prawyborach prezydenckich w Koalicji Obywatelskiej - poinformował prezydent Poznania Jacek Jaśkowiak."/>
  </head>
  <body>
    <article>
      <h1>Jacek Jaśkowiak chce zostać prezydentem Polski</h1>
      <address><time datetime="2019-11-20T18:32:00+00:00">20 Nov 2019, 18:32</time> by <a rel="author">PAP/JS  </a></address>
      <h4>Zgłosiłem swoją kandydaturę w prawyborach prezydenckich w Koalicji Obywatelskiej - poinformował prezydent Poznania Jacek Jaśkowiak.</h4>
      <hr/>
      <p>"Polska potrzebuje silnej prezydentury, która zatrzyma łamanie praworządności, wydobędzie kraj z chaosu, partyjniactwa i przywróci wszystkim obywatelom poczucie wspólnoty. Chcę podjąć się tego wyzwania. Dlatego zgłosiłem swoją kandydaturę w prawyborach Koalicji Obywatelskiej" - napisał  wieczorem na Twitterze Jacek Jaśkowiak.</p>
      <figure>
        <iframe data-src="https://twitter.com/jacek_jaskowiak/status/1197192257620922368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Termin zgłaszania kandydatów w prawyborach minął we wtorek o północy. Warunkiem zgłoszenia było zebranie podpisów 30 członków Rady Krajowej PO. W poniedziałek zgłosiła się Małgorzata Kidawa-Błońska, która zebrała 150 podpisów. Do wtorkowego wieczoru nie było żadnych informacji o kolejnych zgłoszeniach. Nawet Kidawa-Błońska, gdy rano występowała w radiu, była przekonana, że kandyduje sama.</p>
      <p>Szef PO Grzegorz Schetyna przebywający w Zagrzebiu na kongresie wyborczym Europejskiej Partii Ludowej poinformował dziennikarzy, że pojawiło się drugie zgłoszenie w prawyborach prezydenckich. "Informacja jest taka, że jest drugie zgłoszenie i są dwie osoby. W piątek będziemy informować kto to jest, bo komisja wyborcza zapozna się z tą aplikacją" - powiedział Schetyna.</p>
      <p>Po słowach Schetyny w mediach pojawiły się spekulacje, że kandydatem w prawyborach może być właśnie prezydent Poznania Jacek Jaśkowiak. Wieczorem Jaśkowiak potwierdził, że to właśnie on będzie rywalizował z Kidawą-Błońską. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>