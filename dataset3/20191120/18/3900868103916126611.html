<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562512/syria-21-machites-kai-dyo-amachoi-nekroi-apo-israilines-epidromes-konta-sti-damasko"/>
    <meta property="og:site_name" content="NOOZ."/>
    <meta property="article:published_time" content="2019-11-20T18:53:00+00:00"/>
    <meta property="og:title" content="Συρία: 21 μαχητές και δύο άμαχοι νεκροί από ισραηλινές επιδρομές κοντά στη Δαμασκό"/>
    <meta property="og:description" content="Συνολικά 23 άνθρωποι, 21 «μαχητές» και δύο άμαχοι, σκοτώθηκαν στις αεροπορικές επιδρομές που εξαπέλυσε το πρωί της Τετάρτης το Ισραήλ εναντίον της Δαμασκού και προαστίων της."/>
  </head>
  <body>
    <article>
      <h1>Συρία: 21 μαχητές και δύο άμαχοι νεκροί από ισραηλινές επιδρομές κοντά στη Δαμασκό</h1>
      <address>
        <time datetime="2019-11-20T18:53:00+00:00">20 Nov 2019, 18:53</time>
      </address>
      <p>
        <b>Συνολικά 23 άνθρωποι, 21 «μαχητές» και δύο άμαχοι, σκοτώθηκαν στις αεροπορικές επιδρομές που εξαπέλυσε το πρωί της Τετάρτης το Ισραήλ εναντίον της Δαμασκού και προαστίων της.</b>
      </p>
      <p>Τα στοιχεία προέκυψαν από νεότερο απολογισμό του Συριακού Παρατηρητηρίου Ανθρωπίνων Δικαιωμάτων, καθώς και από συριακές ιατρικές πηγές.</p>
      <p>Ο ισραηλινός στρατός ανέλαβε την ευθύνη για μια σειρά αεροπορικών πληγμάτων «μεγάλου εύρους» εναντίον στρατιωτικών θέσεων στη Συρία «σε απάντηση» στην εκτόξευση ρουκετών από το συριακό έδαφος εναντίον του Ισραήλ την Τρίτη.</p>
      <p>Στον απολογισμό του, το Παρατηρητήριο σημείωσε ότι από τις επιδρομές των ισραηλινών δυνάμεων σκοτώθηκαν 21 μαχητές, ανάμεσά τους 16 αλλοδαποί.</p>
      <p>Σύμφωνα με τον ισραηλινό στρατό, το αντιαεροπορικό σύστημα του Ισραήλ αναχαίτισε την Τρίτη τέσσερις ρουκέτες που εκτοξεύθηκαν από τη Συρία «από ιρανικά στοιχεία» εναντίον του βόρειου Ισραήλ.</p>
      <p>Τα ισραηλινά πολεμικά αεροσκάφη έπληξαν «περίπου δέκα στρατιωτικούς στόχους», περιλαμβανομένων αποθηκών και στρατιωτικών διοικητικών κέντρων, σύμφωνα με τον στρατό, ο οποίος πρόσθεσε ότι «κατέστρεψε» συστοιχίες αντιαεροπορικής άμυνας.</p>
    </article>
  </body>
</html>