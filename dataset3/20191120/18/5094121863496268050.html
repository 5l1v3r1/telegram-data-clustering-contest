<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/na-zameckych-krtinach-tekl-med-proudem-pro-viliho-a-poly-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T18:05:00+00:00"/>
    <meta property="og:title" content="Medvědí křtiny na zámku v Krumlově: Med pro Viliho a Poly tekl proudem"/>
    <meta property="og:description" content="/FOTOGALERIE/ V krumlovském zámeckém příkopu bylo ve středu odpoledne rušno, křtili se tam jeho noví obyvatelé. Skoro tříletá medvíďata, jež dění sledovala zpoza mříže, dostala jména po Vilémovi z Rožmberka a jeho čtvrté manželce, Polyxeně z Perštejna."/>
  </head>
  <body>
    <article>
      <h1>Medvědí křtiny na zámku v Krumlově: Med pro Viliho a Poly tekl proudem</h1>
      <address><time datetime="2019-11-20T18:05:00+00:00">20 Nov 2019, 18:05</time> by <a rel="author">Zuzana Gabajová</a></address>
      <p>O své medvědí svěřence se Jan „Míša“ Černý totiž stará jako o své děti, a tak jim vystrojil, po čtyřech měsících, co se na zámek přistěhovali, i pořádné křtiny. A nebyl na ně sám, přizval i některé z těch, co na medvědy dlouhá léta štědře přispívají. Kmotři to ale měli docela z ruky, přijeli až z Prahy, ujetých kilometrů ale nelitují.</p>
      <p>Půlročního samce a stejně starou samičku, patrně sourozence, v září 2017 zadrželi celníci na pražském letišti, protože k nim chyběla potřebná dokumentace. Odtud byli převezeni do olomoucké ZOO. 25. července 2019 dorazili na krumlovský zámek. Narodili se 6. ledna 2017, v lednu jim budou tři roky.</p>
      <p>Milena Hanzalová, kmotra Viléma, se medvědí kmotrou stala už podruhé. „Asi před pětadvaceti lety jsme si říkali, že bychom rádi přispěli na dobrou věc,“ přiblížila, jak se k medvědům dostala. „Četla jsem o jistém panu Černém, co se stará o medvědy, a tak jsme sedli do auta a vyrazili na jih. Nejdřív jsme šli za panem ředitelem, pak jsme se dostali až k medvědům a od té doby je sponzorujeme. Teď jim s dalším kmotrem, Honzou Dokoupilem, kupujeme tři sta až pět set kilo medu ročně, dřív jsme třeba platili dopravu a podobně.“</p>
      <figure>
        <img src="https://g.denik.cz/6/82/medvidata-na-zamku-uz-radi-ve-vybehu-10_denik-150-3x2.jpg"/>
      </figure>
      <aside>
        <a href="https://ceskokrumlovsky.denik.cz/zpravy_region/medvidata-na-zamku-uz-radi-ve-vybehu-20190725.html">Medvíďata na zámku už řádí ve výběhu Přečíst článek ›</a>
      </aside>
      <p>Je také kmotrou Matěje,  jednoho z trojice medvědích brášků z Večerníčku. kteří se narodili v Krumlově v roce 2000 Kateřině a Vokovi. Ti už jsou oba v medvědím nebi. Kuba a Matěj žijí v Berouně, jejich brácha Vojta tam před třemi lety uhynul. „Tenkrát, když je měl Vašek Chaloupek a byli mrňaví, padla otázka, kam s nimi, a přes moji kamarádku jsme zařídili, že je vzali do Berouna. Její tatínek byl zubní primář a jeho mladší kolega byl tehdy starosta Berouna. Mají tam hokejový tým Medvědi, Beroun má ve znaku medvěda, a tak to zastupitelé schválili. Medvědi k Berounu prostě patří a jezdí se tam na ně dívat turisti.“ </p>
      <p>Dalším z osmičky kmotrů je Josef Šťastný, také Pražák. „Skamarádil jsem se Honzou Černým, jezdím sem už pětadvacet let,“ vyprávěl přímo v medvědím příkopu. „Potkali jsme se tady v Krumlově, už ani nevím jak. A protože to je úžasný člověk a má úžasné medvědy, o které se s láskou stará, tak mu trošku pomáháme. Sponzorujeme medvědy, kupovali jsme například jablka a vitamíny, teď jsem přivezl peníze. Honza za ně koupí to, co medvědi potřebují.“</p>
      <p>I Josef Šťastný díky přátelství s medvědářem zažil, jaké to je, pochovat si medvíďata. „To ale byli Honzík a Eliška, ne Vojta, Kuba a Matěj. Vašek Chaloupek je s manželkou Jarkou piplali od miminek, já se k tomu taky nachomýtl, jezdili jsme za nimi na chalupu.“</p>
      <h3>Medvědi se mají v Krumlově k světu</h3>
      <p>Současní obyvatelé poloviny příkopu, o který se dělí s medvědicí Marií, Vilém a Polyxena, od léta pěkně povyrostli. „Přibrali díky péči a dobrotě. Získávám si je nejen dobrým jídlem, ale i dobrým slovem, nejsou pak vystresovaní, jsou klidní, a tím pádem pěkně přibírají a rostou. A mají tu krásný výběh, je to pro ně království.“</p>
      <figure>
        <img src="https://g.denik.cz/6/1c/krumlovska-medvidata-davaji-vybehu-zabrat-12_denik-150-3x2.jpg"/>
      </figure>
      <aside>
        <a href="https://ceskokrumlovsky.denik.cz/zpravy_region/krumlovska-medvidata-davaji-vybehu-zabrat-20190810.html">Krumlovská medvíďata dávají výběhu zabrat Přečíst článek ›</a>
      </aside>
      <p>Z medvíďat rostou velcí medvědi, větší, než na jaké je Jan Černý zvyklý. „Hlavně Vili, ten bude obrovský,“ říká medvědář. „Je vidět, že jsou z Ruska. Už brzy toho o nich budeme vědět víc, třeba z jaké oblasti přesně pocházejí nebo jaký to je poddruh, nechali jsme udělat analýzu DNA a čekáme na její výsledky.“</p>
      <p>A proč právě Vilém a Polyxena? „Znovu jsme sáhli do historie zámku, vymysleli jsme jména společně s vedením zámku,“ říká medvědář Jan „Míša“ Černý. „Já jim říkám Vili a Poly, už na to slyší. Na tahle jména jsem si ale myslel ještě dřív, než je sem přivezli.“</p>
      <p>Co se fyzického kontaktu týká, nebojí se svých svěřenců dotknout, i když cizím lidem to nedovoluje a každému, kdo se do výběhu dostane, říká, že od mříže, za kterou jsou medvědi, musí stát minimálně metr, aby po něm některý z nich nehmátl. „Když mají čumák od šlehačky, klidně jim ho utřu.“</p>
      <p>I když medvědářské žezlo jednou předá svému synovi Radkovi, do důchodu se zatím nechystá. „Ještě pořád mě to naplňuje, bez toho by to nešlo, každé ráno se na ně těším,“ vysvětluje.</p>
      <p>Přes zimu medvědi v Krumlově nespí zimním spánkem, ale „gaučují“. „Jsou v takovém polospánku,“ přibližuje medvědář. „Můžou kdykoli ven, i do sněhu, ale taky můžou zůstat v pelechu, jak mají náladu.“</p>
    </article>
  </body>
</html>