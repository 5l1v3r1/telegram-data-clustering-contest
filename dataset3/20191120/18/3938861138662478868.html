<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_genprokuratura-rozshirila-pidozru-vlasniku-burisma-zlochevskomu/939106"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T18:43:00+00:00"/>
    <meta property="og:title" content="Генпрокуратура розширила підозру власнику Burisma Злочевському"/>
    <meta property="og:description" content="Слідчі розширили підозру колишньому міністру екології та природних ресурсів України Миколі Злочевському, додавши кваліфікацію - розкрадання державних коштів в особливо великому розмірі. При цьому на даний момент справу щодо Злочевського зупинено, оскільки він перебуває у розшуку. Про це ..."/>
  </head>
  <body>
    <article>
      <h1>Генпрокуратура розширила підозру власнику Burisma Злочевському</h1>
      <address><time datetime="2019-11-20T18:43:00+00:00">20 Nov 2019, 18:43</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939106_w_300.jpg?v=0"/>
        <figcaption>Слідчі додали нову кваліфікацію у справу проти Миколи злочевського. Фото: Prm</figcaption>
      </figure>
      <p>Слідчі розширили підозру колишньому міністру екології та природних ресурсів України <b>Миколі Злочевському</b>, додавши кваліфікацію - розкрадання державних коштів в особливо великому розмірі.</p>
      <p>При цьому на даний момент справу щодо Злочевського зупинено, оскільки він перебуває у розшуку. Про це розповів генеральний прокурор <b>Руслан Рябошапка</b> під час брифінгу.</p>
      <p>"Провадження щодо Злочевського було зупинено у зв'язку з розшуком останнього. Провадження було відновлено, змінена підозра йому, і провадження знову зупинено. Тобто, фактично нічого не відбулося, окрім розширення підозри пану Злочевському", - сказав він.</p>
      <p>Рябошапка уточнив, що у підозрі Злочевського додана кваліфікація - розкрадання державних коштів в особливо великому розмірі.</p>
      <p>Генпрокурор наголосив, що немає кримінальної справи щодо компанії Burisma. За словами Рябошапки, він не зустрічався з представниками іноземних держав з приводу компанії Burisma.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_zvilnyat-prokurora-yakij-viv-spravu-burisma/938250"/>
      </related>
      <p>Генпрокурор також відповів на запитання, скільки відкрито справ, в яких фігурує компанія Burisma і Злочевський, і крім того, чи може бути притягнутий до відповідальності син колишнього віце-президента США <b>Хантер Байден</b>.</p>
      <p>"Є 13 кейсів, де фігурує колишній міністр екології Злочевський. У деяких із цих кейсів зустрічається слово, яким позначається назва компанії. Ще в деяких з цих кейсів відповідно зустрічаються слова, які є іменами тієї особи, про яку ви говорили (про Хантера Байдена - ред). Що буде далі із цими кейсами, оскільки ми вже їх не можемо розслідувати, - відповідно вони будуть передані за підслідністю. Там треба дивитися - деякі з них будуть передані чи до Національного антикорупційного бюро, деякі, можливо, до ДБР, а деякі можуть бути пов'язані зі Службою безпеки, там де це пов'язано із фінансуванням тероризму чи з терористичними актами", - розповів Рябошапка.</p>
      <blockquote>Компанія "Бурісма" належить екс-міністру екології Миколі Злочевському. У 2014-2015-х Генеральна прокуратура відкрила 2 провадження щодо діяльності Міністерства екології та природних ресурсів. Ідеться про видачу спеціальних дозволів на користування надрами та закупівлю коштом держбюджету послуг із дистанційного зондування землі. Тобто міністерство Злочевського видавало дозволи на розробку родовищ його ж компанії.</blockquote>
    </article>
  </body>
</html>