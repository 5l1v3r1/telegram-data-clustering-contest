<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zahopleni_bilya_beregiv_krymu_korabli_povernulysya_v_port_ochakova_331272.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T18:50:00+00:00"/>
    <meta property="og:title" content="Захоплені біля берегів Криму кораблі повернулися в порт Очакова"/>
    <meta property="og:description" content="Захоплені біля берегів Криму торік українські кораблі повернулися в порт Очакова (Миколаївська область). Їх зустрічають активісти з українськими прапорами і символікою, повідомляє кореспондент Радіо Свобода."/>
  </head>
  <body>
    <article>
      <h1>Захоплені біля берегів Криму кораблі повернулися в порт Очакова</h1>
      <h2>Захоплені біля берегів Криму торік українські кораблі повернулися в порт Очакова (Миколаївська область). Їх зустрічають активісти з українськими прапорами і символікою, повідомляє кореспондент Радіо Свобода.</h2>
      <address>
        <time datetime="2019-11-20T18:50:00+00:00">20 Nov 2019, 18:50</time>
      </address>
      <figure>
        <img src="https://galinfo.com.ua/media/gallery/intxt/k/o/korablivochakovi.jpg"/>
        <figcaption>Захоплені біля берегів Криму кораблі повернулися в порт Очакова</figcaption>
      </figure>
      <p>Першим повернувся український катер ʺНікопольʺ, а пізніше – буксир ʺЯни Капуʺ. Третій катер, очевидно, підпливає, але його через темну пору помітити складно, передає <a href="https://www.radiosvoboda.org/">Радіо Свобода</a>.</p>
      <p>А забрали з Криму захоплені ФСБ військові кораблі ʺБердянськʺ, ʺНікопольʺ і ʺЯни Капуʺ буксири ʺГайдамакаʺ, ʺСапфірʺ і ʺТитанʺ. Поверталися кораблі майже дві доби.</p>
      <p>За даними кореспондента, сьогодні в Очакові очікують на президента Володимира Зеленського.</p>
      <figure>
        <iframe data-src="https://twitter.com/radiosvoboda/status/1197186943156654080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>18 листопада в акваторії Чорного моря розпочався процес повернення Росією захоплених торік біля Керченської протоки українських катерів ʺНікопольʺ, ʺБердянськʺ і буксира ʺЯни Капуʺ.</p>
      <related>
        <a href="https://galinfo.com.ua/news/zahopleni_ukrainski_katery_vyvodyat_iz_kerchi_330930.html"/>
      </related>
      <p>Росія захопила три кораблі ВМС України і 24 українських військовослужбовців – моряків і працівників СБУ – 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт ʺнезаконного перетину російського кордонуʺ.</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Моряків урешті передали Україні не за рішенням трибуналу, а в рамках обміну утримуваними. При цьому Росія відпустила моряків формально під ʺособисте зобов’язанняʺ за першим викликом з’явитися до Росії на суд над ними у справі, яку там так і не закрили.</p>
      <related>
        <a href="https://galinfo.com.ua/news/u_rosii_povidomyly_pro_gotovnist_viddaty_ukraini_zahopleni_bilya_kerchenskoi_protoky_korabli_330866.html"/>
      </related>
    </article>
  </body>
</html>