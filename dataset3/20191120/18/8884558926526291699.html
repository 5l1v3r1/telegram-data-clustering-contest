<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/za-zdruzenje-europa-donna-so-zbrali-546-evrov"/>
    <meta property="og:site_name" content="Primorske novice"/>
    <meta property="article:published_time" content="2019-11-20T18:41:05+00:00"/>
    <meta property="og:title" content="Za združenje Europa Donna so zbrali 546 evrov"/>
    <meta property="og:description" content="Družba Hit se je v minulem mesecu pridružila podpornikom akcije Rožnati oktober, ki jo z namenom ozaveščanja o raku dojk v Sloveniji tradicionalno organizira združenje Europa Donna."/>
  </head>
  <body>
    <article>
      <h1>Za združenje Europa Donna so zbrali 546 evrov</h1>
      <address><time datetime="2019-11-20T18:41:05+00:00">20 Nov 2019, 18:41</time> by <a rel="author">Uredništvo Pn</a></address>
      <p>
        <b>Družba Hit se je v minulem mesecu pridružila podpornikom akcije Rožnati oktober, ki jo z namenom ozaveščanja o raku dojk v Sloveniji tradicionalno organizira združenje Europa Donna.</b>
      </p>
      <figure>
        <img src="https://static.primorske.si/foto/highres/gnweb/720570_europa_donna_hit_025.jpg"/>
        <figcaption>Foto: Leo Caharija</figcaption>
      </figure>
      <p><b>NOVA GORICA</b> &gt; V rožnato barvo je bila obarvana Hitova Perla, v njeni kavarni Dolce Vita pa so s prodajo priložnostne sladice zbirali dobrodelne evre. Zbrali so 546 evrov. Ob zaključku Rožnatega oktobra so danes predali donacijo združenju Europa Donna Slovenija. Kot je pojasnil vodja hotela Perla <b>Martin Šabec</b>, je pobuda tudi letos prišla iz vrst sodelavcev, uresničili so jo skupaj z gosti. “V oktobru smo prodali preko petsto rožnatih makronov in kot smo obljubili na začetku akcije, ves izkupiček predajamo namenu,” je povedal.</p>
      <p>Predsednica združenja Europa Donna Slovenija <b>Tanja Španić</b> je povedala, da so zbrani denar prioritetno namenili za psihosocialno podporo bolnicam in njihovim bližjim, kjer posebno pozornost posvečajo otrokom obolelih. “Vseh pobud, ki uresničujejo skupno poslanstvo, med drugim tudi širšega ozaveščanja v podjetjih in lokalnih skupnostih, so v združenju zelo veseli. Sploh takih, ki dogajanje razpršijo po vsej Sloveniji, zato smo veseli, da smo v sodelovanju s Hitom že drugo leto zapored izpeljali tako akcijo,” je dejala Španićeva. “Prevečkrat pozabljamo, da ko za rakom zboli telo, zboli tudi duša, s čimer se soočajo tudi najožji družinski člani obolelih, otroci pa so pri tem še posebej ranljivi. Prav osveščanje in razbijanje tabujev okoli besede rak, je zelo pomembno,” je še dodala.</p>
      <p>Hit bo sodelovanje z Europo Donno Slovenija nadaljeval tudi z organizacijo delavnic in predavanj z namenom ozaveščanja o raku dojk in promocije zdravega načina življenja, ne la na Goriškem, temveč tudi v drugih destinacijah po Sloveniji, kjer poslujejo njegove enote, kot sta Kranjska Gora in Šentilj.</p>
      <p>Ob predaji donacije so skupaj pokusili tortico Rožnati makroni, ki jih v Perlini slačičarni pripravljajo po receptu vodje slaščičarne <b>Erika Črnigoja</b>.</p>
    </article>
  </body>
</html>