<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Lzi-se-dnes-rika-alternativni-pravda-lamentoval-ustavni-soudce-Simicek-Mame-svobodu-slova-ale-604105"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="Lži se dnes říká „alternativní pravda“, lamentoval ústavní soudce Šimíček. Máme svobodu slova, ale..."/>
    <meta property="og:description" content="Když ovládali tuto zemi, neštítili se komunisté lhát prakticky o všem. A jak je to s politiky v demokratickém režimu? Soudce Ústavního soudu ČR Vojtěch Šimíček prozradil více."/>
  </head>
  <body>
    <article>
      <h1>Lži se dnes říká „alternativní pravda“, lamentoval ústavní soudce Šimíček. Máme svobodu slova, ale...</h1>
      <address>
        <time datetime="2019-11-20T18:45:00+00:00">20 Nov 2019, 18:45</time>
      </address>
      <p>
        <b>Když ovládali tuto zemi, neštítili se komunisté lhát prakticky o všem. A jak je to s politiky v demokratickém režimu? Soudce Ústavního soudu ČR Vojtěch Šimíček prozradil více.</b>
      </p>
      <p>Hostem středečních Dvaceti minut Radiožurnálu byl soudce Ústavního soudu ČR Vojtěch Šimíček, který prozradil, jak je to v demokratických poměrech se lhaním politiků či úřadů. Bohužel má pocit, že je dnes pravda silně relativizována a zamlžována.</p>
      <p>„V určité formě je to věc, která se tedy děje vždycky, ale posledních x let mám pocit, že se doba postmoderní mění v dobu postfaktickou, kde se lež mění v alternativní pravdu,“ varoval ústavní soudce. „A nerad bych se dočkal toho, že místo přísloví ‚lež má krátké nohy‘ budeme říkat ‚alternativní fakt má krátké nohy‘,“ kroutil hlavou soudce.</p>
      <p>Problém však je, že když někdo veřejně použije slovo lež, může být dohnán před soud, takže se lidé zdráhají lež nazvat lží. Soudce se však nezdráhal prozradit, co si myslí o komunistickém režimu, který u nás padl v roce 1989.</p>
      <p>„Minulý režim byl založen na lži,“ konstatoval bez obalu ústavní soudce s tím, že oficiálně u nás komunisté nevěznili politické vězně, řada lidí byla zavřena za údajné skutky, ale bylo jasné, jaká je pravda, i když se lidé k pravdivým informacím mohli dostat jen těžko.</p>
      <p>Dnes je prý situace jiná. Dnes jsme zaplaveni informacemi. „Já to nekritizuji,“ zdůraznil Šimíček, ale jedním dechem dodal, že v záplavě informací je mnohdy těžké se vyznat.</p>
      <p>Soudce také konstatoval, že v ústavě máme zakotvenou svobodu projevu, ale ten či onen vyslovený názor by se podle něj měl alespoň rámcově opírat o fakta. Podle soudce by lidé měli usilovat o hledání pravdy a obhajobu pravdy.</p>
      <p>Ve druhé polovině rozhovoru konstatoval, že většina soudů v České republice rozhoduje spravedlivě, protože i z toho mála případů, které se k Ústavnímu soudu dostanou, je jen pět procent verdiktů vyhodnoceno jako špatných.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Minaruv-otec-byl-estebak-koluje-Neni-to-pravda-naopak-ho-StB-vyslychala-604091"/>
        <a href="https://www.parlamentnilisty.cz/arena/monitor/Spina-ParlamentniListy-cz-Silene-cemu-Cesi-veri-Profesor-z-USA-k-vyroci-17-listopadu-602139"/>
        <a href="https://www.parlamentnilisty.cz/arena/monitor/Zijeme-v-dezinformacni-valce-Pozor-co-davate-na-internet-varuje-exposlanec-CSSD-601225"/>
        <a href="https://www.parlamentnilisty.cz/arena/monitor/Krysy-vylezly-z-kanalu-Fendrych-se-pustil-do-Stepana-Kotrby-ale-ten-si-to-nenechal-libit-600057"/>
      </related>
    </article>
  </body>
</html>