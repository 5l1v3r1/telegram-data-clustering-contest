<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/handbollsligan/officiellt-emil-frend-ofors-klar-for-ifk-kristianstad/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-20T18:41:38+00:00"/>
    <meta property="og:title" content="Officiellt: Emil Frend Öfors klar för IFK Kristianstad"/>
    <meta property="og:description" content="Inför säsongen 2017–18 lämnade Emil Frend Öfors Alingsås HK för spel i THW Kiel. Nästa säsong är vänstersexan tillbaka i Handbollsligan, men då i IFK Kristianstad. Landslagsmeriterade Frend Öfors har skrivit på ett treårskontrakt med IFK. – Jag vill ha ett SM-guld! Men även helhetslösningen för familjen som IFK Kristianstad erbjöd. Det är även fin stad och […]"/>
  </head>
  <body>
    <article>
      <h1>Officiellt: Emil Frend Öfors klar för IFK Kristianstad</h1>
      <address><time datetime="2019-11-20T18:41:38+00:00">20 Nov 2019, 18:41</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>Inför säsongen 2017–18 lämnade Emil Frend Öfors Alingsås HK för spel i THW Kiel. Nästa säsong är vänstersexan tillbaka i Handbollsligan, men då i IFK Kristianstad. Landslagsmeriterade Frend Öfors har skrivit på ett treårskontrakt med IFK.</b>
      </p>
      <p>– Jag vill ha ett SM-guld! Men även helhetslösningen för familjen som IFK Kristianstad erbjöd. Det är även fin stad och mitt val av klubb känns bra i både magen och i huvudet, säger Emil Frend Öfors i ett pressmeddelande.</p>
      <p>Efter flytten från Alingsås blev det en säsong i THW Kiel och efter det har 25-åringen spelat i Wetzlar. Men nästa säsong kommer han alltså att representera IFK Kristianstad. Det är en spelare med landslagsmeriter och som har gjort det bra i Bundesliga som nu väljer att flytta hem till Sverige igen.</p>
      <p>– Emil har varit en oerhört solid spelare i flera år nu och när möjligheten gavs, tvekade vi inte att ta hit honom. Som spelare är han stor och rejäl, bra både som kontringsspelare och i läget. När det gäller hans defensiva kvaliteter är han användbar på flera ställen, vilket ger oss utrymme att använda spelare som annars kanske inte spelar försvar. Vi är väldigt nöjda med att Emil vill komma till oss och förstärka IFK de kommande 3 säsongerna, säger IFK Kristianstads sportchef Jesper Larsson i pressmeddelandet.</p>
    </article>
  </body>
</html>