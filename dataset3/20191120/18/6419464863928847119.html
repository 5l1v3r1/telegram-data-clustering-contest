<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/alt-me/to-telos-ton-girateion/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T18:11:41+00:00"/>
    <meta property="og:title" content="Το τέλος των γηρατειών"/>
    <meta property="og:description" content="«Το τέλος των γηρατειών» είναι τίτλος στο εξώφυλλο του τελευταίου τεύχους της επιθεώρησης «MIT technology Review». Τα γηρατειά συχνά θεωρούνται εχθρός:"/>
  </head>
  <body>
    <article>
      <h1>Το τέλος των γηρατειών</h1>
      <address>
        <time datetime="2019-11-20T18:11:41+00:00">20 Nov 2019, 18:11</time>
      </address>
      <p>«Το τέλος των γηρατειών» είναι τίτλος στο εξώφυλλο του τελευταίου τεύχους της επιθεώρησης «<b>MIT technology Review</b>». Τα γηρατειά συχνά θεωρούνται εχθρός: είναι φορτωμένα με όλα τα κακά, είναι πηγή φοβίας. Η θεωρία ότι «πεθαίνουμε από γηρατειά» είναι ήδη δύο χιλιάδων ετών. Αλλά τα γηρατειά είναι πράγματι ταυτόσημα με τον καρκίνο, το Αλτσχάιμερ, την άνοια;</p>
      <p>
        <b>Της Βάλιας Καϊμάκη</b>
      </p>
      <p>Όχι απαραίτητα μας λέει το «MIT technology Review». Εάν παραδεχθούμε ότι <b>τα γηρατειά είναι μια ασθένεια σαν τις άλλες</b>, όπως πλέον υποστηρίζουν πολλοί ερευνητές θα μπορούσαμε να την θεραπεύσουμε.</p>
      <p>Η ίδια η φύση μας δίνει παραδείγματα όπως το περίφημο πεύκο του Μπριστλκόουν, που ευδοκιμεί στη Βόρεια Αμερική.  Η ονομασία καλύπτει τρία διαφορετικά είδη, τα οποία ζουν όλα για πάρα πολλά χρόνια. Το πιο «γέρικο» ανήκει στο είδος <i>Pinus</i> <i>longaeva</i>, και <b>έχει ηλικία 5.000 χρόνων</b>: πρόκειται για τον γηραιότερο ζωντανό οργανισμό επί γης.</p>
      <p>Η έρευνα θα μπορούσε να προσανατολιστεί στην εύρεση μιας «θεραπείας» που θα εμποδίζει <b>την αλλοίωση και την παρακμή των ιστών</b>. Ήδη στο πανεπιστήμιο του Χάρβαρντ διεξάγονται σχετικά πειράματα, που όπως δηλώνουν οι επιστήμονες είναι ενθαρρυντικά.</p>
    </article>
  </body>
</html>