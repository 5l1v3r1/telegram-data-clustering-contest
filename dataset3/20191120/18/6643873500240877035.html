<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/4qQjBe/uefa-innledet-disiplinaersak-mot-norges-fotballforbund"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T18:57:58+00:00"/>
    <meta property="og:title" content="UEFA innledet disiplinærsak mot Norges Fotballforbund"/>
    <meta property="og:description" content="Det europeiske fotballforbundet (UEFA) har innledet disiplinærsak mot Norges Fotballforbund for tilskueres bruk av bluss under kampen mot Færøyene."/>
  </head>
  <body>
    <article>
      <h1>UEFA innledet disiplinærsak mot Norges Fotballforbund</h1>
      <h2>Det europeiske fotballforbundet (UEFA) har innledet disiplinærsak mot Norges Fotballforbund for tilskueres bruk av bluss under kampen mot Færøyene.</h2>
      <address><time datetime="2019-11-20T18:57:58+00:00">20 Nov 2019, 18:57</time> by <a rel="author">NTB</a></address>
      <p>Det melder forbundet onsdag på sitt <a href="https://www.uefa.com/insideuefa/disciplinary/index.html">nettsted</a>.</p>
      <p>De første minuttene av EM-kvalifiseringskampen forrige uke ble det tent et stort antall bluss på en liten tribuneseksjon bak det ene målet. Det var en markering i debatten om bruk av pyroteknikk på norske fotballtribuner, og det ble sunget «hater, hater NFF».</p>
      <p>
        <a href="https://www.bt.no/sport/i/wPkq1A/maskerte-supportere-med-pyroaksjon-paa-ullevaal">Les også<br/>Maskerte supportere med pyroaksjon på Ullevaal</a>
      </p>
      <p>Som ventet ble hendelsen rapportert av UEFAs kampinspektør, og forbundet må regne med en bot når disiplinærkomiteen behandler saken 12. desember.</p>
      <p>Det er innledet disiplinærsak også mot fotballforbundene i Romania, Belgia, Nederland, Portugal og Danmark etter EM-kvalifiseringskampene sist helg. Alvorligst er anklagene mot Romanias fotballforbund etter at det skal ha vært nye tilfeller av tribunerasisme i kampen mot Sverige.</p>
      <p>Romania ble av samme årsak dømt til å spille for tomme tribuner i kampen mot Norge forrige måned, men utnyttet et smutthull i reglementet og fylte tribunene med barn som lagde stor stemning.</p>
      <p>Alle disiplinærsakene skal behandles samme dag, og omspillsklare Romania kan få strenge sanksjoner.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/i/kJxqxX/ber-politiet-om-hjelp-til-aa-stanse-pyramide"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/kultur/i/JoXPWX/de-har-sesongkort-paa-intimkonserter-i-bergen"/>
        <a href="https://www.bt.no/nyheter/lokalt/i/vQdWOj/bystyret-ga-edel-et-halmstraa"/>
        <a href="https://www.bt.no/nyheter/lokalt/i/K3XOKE/2200-ansatte-i-bergen-kommune-ble-lurt-av-falsk-e-post"/>
      </related>
      <ol>
        <li>
          <a href="https://www.bt.no/tag/Norges_herrelandslag_i_fotball">Norges herrelandslag i fotball</a>
        </li>
        <li>
          <a href="https://www.bt.no/tag/Norges_Fotballforbund_(NFF)">Norges Fotballforbund (NFF)</a>
        </li>
      </ol>
    </article>
  </body>
</html>