<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622572/%D8%AA%DA%A9%D8%B0%DB%8C%D8%A8-%D9%86%D8%A7%D8%A2%D8%B1%D8%A7%D9%85%DB%8C-%D8%AF%D8%B1-%D8%B3%D8%A8%D8%B2%D9%88%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T18:26:00+00:00"/>
    <meta property="og:title" content="تکذیب ناآرامی در سبزوار"/>
    <meta property="og:description" content="فرمانده ناحیه مقاومت بسیج سپاه سبزوار گفت: خوشبختانه مردم سبزوار با هوشیاری خود اجازه ندادند که اغتشاشگران و آشوبگران در این شهر شیطنت و‌ خشونت کنند و هیچگونه دستگیری نداشته‌ایم‌."/>
  </head>
  <body>
    <article>
      <h1>تکذیب ناآرامی در سبزوار</h1>
      <address>
        <time datetime="2019-11-20T18:26:00+00:00">20 Nov 2019, 18:26</time>
      </address>
      <p>
        <i>فرمانده ناحیه مقاومت بسیج سپاه سبزوار گفت: خوشبختانه مردم سبزوار با هوشیاری خود اجازه ندادند که اغتشاشگران و آشوبگران در این شهر شیطنت و‌ خشونت کنند و هیچگونه دستگیری نداشته‌ایم‌.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هادی موحدنیا ظهر امروز در نشست خبری به مناسبت هفته بسیج، با اشاره به برکات تشکیل نهاد مردمی بسیج برای ایران اسلامی، اظهار کرد: در ابتدای انقلاب اسلامی کسی فکر نمی‌کرد که این نهاد نوپا برکات زیادی در عرصه‌های مختلف به‌دنبال داشته باشد.</p>
      <p>فرمانده ناحیه مقاومت بسیج سپاه سبزوار با بیان اینکه بسیج فرهنگ ناب ایثار و ازخودگذشتگی را گسترش داده است، افزود: خوشبختانه فرهنگ‌ بسیج از کشورهای منطقه فراتر رفته و منجر به شکست استکبار جهانی و استعمارگران شده است. مهم‌ترین دلیل مخالفت و‌ نگرانی دشمنان ما با بسیج، تکثیر این تفکر در سطح جهان است و با شکل‌گیری تفکر بسیجی توطئه‌های دشمنان با شکست مواجه شده و حتی برخی عوامل داخلی و خارجی از روحیه اسکتبارستیزی بسیج می‌هراسند.</p>
      <figure>
        <img src="https://aftabnews.ir/files/fa/news/1398/8/29/361748_729.jpeg"/>
      </figure>
      <p>موحدنیا بیان کرد: اوج برکت بسیج در دوران هشت جنگ تحمیلی دیده می‌شود و ما با افتخار به آن دوران می‌نگریم، بنابراین پیروزی در جنگ تحمیلی مقابل رژیم بعثی عراق حاصل تفکر بسیجی است.</p>
      <p>فرمانده ناحیه مقاومت بسیج سپاه سبزوار با اشاره به فعالیت‌های بسیج در عرصه سازندگی، جهادی و خدمات‌رسانی به مردم، تصریح کرد: خدمات ارزشمند بسیج در کنار همراهی دستگاه‌های اجرایی سبب برکات بسیاری برای پیشرفت نظام جمهوری اسلامی شده است.</p>
      <p>وی با بیان اینکه در کشور هرکجا که به داخل و نیروهای جوان از جمله بسیجیان چشم داشته‌ایم به پیشرفت رسیده‌ایم، اما هرجایی که به غرب چشم داشته‌ایم با شکست و‌ ناکامی مواجه شدیم، گفت: در بخش علمی و تکنولوژی به برکت نیروهای نخبه بسیجی، ایران اسلامی جزو بزرگ‌ترین کشورهای دنیا قرار گرفته و در بخش‌های مختلف کشور باید از ظرفیت‌های تفکر بسیجی استفاده شود.</p>
      <p>موحد‌نیا با بیان اینکه 40 سالگی بسیج را از فردا جشن می‌گیریم، افزود: به‌مناسبت گرامیداشت هفته بسیج، ۴۰۰ عنوان برنامه از جمله تجدیدپیمان با آرمان‌های انقلاب و شهدا، برگزاری د‌ومین سالگرد شهید مدافع حرم مهدی موحدنیا، حضور سازمان‌یافته بسیجیان در خطبه‌های نماز جمعه، صبحگاه مشترک، دیدار با امام جمعه، رزمایش حلقه‌های صالحین، همایش شکوه اقتدار و مقاومت و‌‌ دیگر برنامه‌ها برگزار می‌شود.</p>
      <p>فرمانده ناحیه مقاومت بسیج سپاه سبزوار بیان کرد: به‌مناسبت هفته بسیج پروژه‌های بسیج سازندگی به‌منظور کمک به سیل‌زدگان در روستای «ذوالفرخ» بخش روداب شهرستان سبزوار به‌بهره‌برداری می‌رسد.</p>
      <p>وی در پاسخ به شایعه ناامنی به دلیل افزایش نرخ بنزین در شهر سبزوار، گفت: خوشبختانه مردم سبزوار با هوشیاری خود اجازه ندادند که اغتشاشگران و آشوبگران در این شهر شیطنت و‌ خشونت کنند و هیچگونه دستگیری نداشته‌ایم‌.</p>
    </article>
  </body>
</html>