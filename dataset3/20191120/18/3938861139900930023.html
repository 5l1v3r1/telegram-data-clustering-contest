<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/donbas/_porechenkovu-poschastilo-scho-pro-jogo-priyizd-u-dap-ne-znali-kiborgi-general-zsu/939104"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T18:15:00+00:00"/>
    <meta property="og:title" content="Пореченкову пощастило, що про його приїзд у ДАП не знали &quot;кіборги&quot; - генерал ЗСУ"/>
    <meta property="og:description" content="Російський актор Михайло Пореченков, що підтримує агресію РФ проти України, не поїхав би зі старого терміналу, де стріляв на камери &quot;по кіборгах&quot;, якщо б про місце його перебування у той момент знали українські бійці. Про це в інтерв'ю УНІАН розповів генерал-майор Олег Мікац, який в ті дні ..."/>
  </head>
  <body>
    <article>
      <h1>Пореченкову пощастило, що про його приїзд у ДАП не знали "кіборги" - генерал ЗСУ</h1>
      <address><time datetime="2019-11-20T18:15:00+00:00">20 Nov 2019, 18:15</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939104_w_300.jpg?v=0"/>
        <figcaption>Якби українські військові знали, що в ДАП приїхав актор Пореченков, він би звідти не поїхав. Фото: ukr.media</figcaption>
      </figure>
      <p>Російський актор <b>Михайло Пореченков</b>, що підтримує агресію РФ проти України, не поїхав би зі старого терміналу, де стріляв на камери "по кіборгах", якщо б про місце його перебування у той момент знали українські бійці.</p>
      <p>Про це в інтерв'ю <a href="https://www.unian.ua/war/10761623-general-zsu-pro-porechenkova-v-dapi-yogo-shchastya-shcho-mi-ne-znali-pro-yogo-prijizd-v-stariy-terminal.html?_ga=2.241404171.882582982.1574264402-1169024876.1571311332">УНІАН</a> розповів генерал-майор <b>Олег Мікац</b>, який в ті дні був комбригом 93-ї бригади.</p>
      <p>"Його щастя, що ми не знали, що він у старому терміналі. Він би звідти не пішов. Там не було цілей, до яких ми не могли дотягнутися. Дуже добре працювала артилерія. Ми працювали по окремих цілях, противник – по площах. Коли ми взяли в полон російських артилеристів, ті зізналися, що у них є завдання: батарея повинна відстріляти в день тисячу снарядів. П'ять дивізіонів – це приблизно 15 000 снарядів, які відпрацьовували по нашій бригаді вдень. Ми не розуміли, як таке навантаження витримують стволи, а росіянин зізнався: "У нас вистачає заліза. Бережемо тільки людей". Наші розбивали їхню техніку, вони притягували нову. І, швидше за все, РФ 14-15 роках в ДАП утилізовувала снаряди і міни", – розповів генерал.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_porechenkov-zhivij-v-socmerezhi-vismiyali-pamyatnik-motoroli/800222"/>
      </related>
      <p>На питання журналіста про те, чому в аеропорту не були ліквідовані терористи Гіві і Моторола, якщо у ЗСУ в ДАП не було цілей, до яких вони не могли дотягнутися, генерал зазначив, що ці лідери бойовиків приїжджали в аеропорт тільки для піару – дати чергове інтерв'ю.</p>
      <p>"Воювали їхні бійці, а вони ночі в генделиках проводили", – додав Мікац.</p>
      <blockquote>Російський актор-пропагандист Михайло Пореченков жаліється, що через <a href="https://gazeta.ua/articles/donbas/_cerez-donbas-propagandist-poryechyenkov-skiglit-scho-jogo-znimayut-z-rolej/863888">прихильність до бойовиків ДНР</a> його почали знімати з ролей.</blockquote>
    </article>
  </body>
</html>