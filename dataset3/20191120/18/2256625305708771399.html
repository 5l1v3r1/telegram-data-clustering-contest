<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158952_1038.html"/>
    <meta property="og:site_name" content="Novsport"/>
    <meta property="article:published_time" content="2019-11-20T18:04:00+00:00"/>
    <meta property="og:title" content="Бербатов за Тотнъм: Странно решение, но Жозе е перфектен за тях"/>
    <meta property="og:description" content="&quot;Футболистите ще искат да му покажат, че могат да играят и ще мислят, че трябва да се доказват пред него&quot;"/>
  </head>
  <body>
    <article>
      <h1>Бербатов за Тотнъм: Странно решение, но Жозе е перфектен за тях</h1>
      <address><time datetime="2019-11-20T18:04:00+00:00">20 Nov 2019, 18:04</time> by <a rel="author">Велизар Антов</a></address>
      <p>Бившият нападател на Тотнъм Димитър Бербатов коментира уволнението на Маурисио Почетино като мениджър на отбора и назначаването на Жозе Моуриньо на негово място.<br/><br/>“Странно решение, но нещата се нуждаеха от промяна. Това беше голяма изненада за мен, не го очаквах. Не мисля, че някой го е очаквал. Тотнъм си имаха своите проблеми, но уволнението на Почетино ми се струва странно. За мен той беше перфектният човек за клуба. След известно време идва момент, в който се нуждаеш от промяна, защо свикваш с определени неща, достигаш потенциала си и спираш да прогресираш. Когато това се случи, трябва да направиш промяна и да, сигурно отборът е навлязъл в застой. Това не е благоприятно и за двете страни, така че те се разделиха. Аз обаче съжалявам за това тяхно решение.<br/><br/>“Шпорите” намериха перфектния за тях нов мениджър. Това ново назначаване, както обичайно става при идването на нови наставници, ще внесе нов живот в отбора, ще реорганизира нещата и хората ще започнат да се доказват. Футболистите трябва да са доволни, защото ще играят под ръководството на един от най-добрите мениджъри в света и това е чудесна възможност за тях. Ръководството явно си е мислело: “където и да отиде, той носи трофеи”, а Тотнъм има нужда от трофей, говорим за това непрекъснато. Той има нужния опит и може да им донесе трофей, за да усетят триумфа, да развият манталитет на победители и да свикнат с това. Той вече е спечелил толкова много в кариерата си и ще е интересно да видим дали вече е улегнал.<br/><br/>Помня как сър Алекс Фъргюсън ни разправяше, че в по-късния етап от кариерата си е улегнал и е мислел по-продължително върху нещата, за да не реагира толкова импулсивно. Така че ще е интересно да видим дали Моуриньо ще е същият в Тотнъм. Със своето CV и спечелените трофеи, той си е извоювал правото да не търпи обиди по своя адрес. Ако проявиш уважение, той ще ти отговори със същото. Той го заслужава, защото се е доказал чрез всичките си победи. Футболистите ще искат да му покажат, че могат да играят и ще мислят, че трябва да се доказват пред него. Той ще донесе нови идеи, нов начин на игра, нови упражнения на тренировките и на всички играчи ще им се наложи да се проявят”, написа Бербатов в обичайната си колонка за Betfair.</p>
    </article>
  </body>
</html>