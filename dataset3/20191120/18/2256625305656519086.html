<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158956_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-20T18:59:00+00:00"/>
    <meta property="og:title" content="ЖАЛКО: Левски Лукойл отпадна в Киев за ФИБА Къп"/>
    <meta property="og:description" content="&quot;Сините&quot; загубиха с 20 т. разлика и отпаднаха още преди последните мачове от групата"/>
  </head>
  <body>
    <article>
      <h1>ЖАЛКО: Левски Лукойл отпадна в Киев за ФИБА Къп</h1>
      <address><time datetime="2019-11-20T18:59:00+00:00">20 Nov 2019, 18:59</time> by <a rel="author">Велизар Антов</a></address>
      <p>Баскетболният Левски Лукойл записа трето поражение в тазгодишното издание на турнира за Купата на ФИБА. <br/><br/>„Сините“ загубиха с 20 точки разлика визитата си на украинския Киев-Баскет.<br/><br/>Домакините се наложиха с 86:66 (26:10, 22:12, 18:21, 20:23) в мач от петия кръг в група "F".<br/><br/>Така, още  преди последните срещи от вече е ясно, че Левски няма да продължи напред заради по-лошите си показатели в директните мачове с Цмоки Минск и Киев.<br/><br/>Левски гостува на Днипро в последния си двубой от турнира за сезона следващата седмица и при успех ще е 3-3, колкото ще някой измежду Цмоки и Киев, които се срещат в другия мач. <br/><br/>Днипро от своя страна победи Цмоки днес с 90:75 и запази шансове да продължи като втори, ако Киев победи беларусите след седмица, пише<a href="https://www.bgbasket.com/new.php?id=82846"> bgbasket.com</a>.<br/><br/>Днес българският отбор бе лишен от услугите на Чавдар Костов, а в игра отново, въпреки че бе по екип, не се появи Христо Захариев, така че ротацията бе сведена до 7 играчи. Левски вкара първия кош в мача, но след това допусна серия от 18-0 и не се разписа близо седем минути.</p>
      <figure>
        <img src="http://www.novsport.com/content/1(2264).jpg"/>
      </figure>
      <p>Киев тотално владееше ситуацията на терена, а за капак на всичко в края на първата част Райън Райт пропусна два трудно спечелени наказателни удара.<br/><br/>"Сините" живнаха малко с две поредни тройки на Венци Петков и Брандън Йънг, но пасивът остана двуцифрен след безумни последни 30 секунди, в които Киев с лекота вкара два коша отдолу за 26:10.<br/><br/>Само в тази първа част българският тим имаше 6 грешки в актива си.<br/><br/>Във втората четвърт разликата продължи да расте и мина 20 точки, като за 25 минути Левски бе допуснал 40 точки и отбелязал едва 18.<br/>На почивката домакините водеха с 48:22, а центърът им Владислав Коренюк имаше дабъл-дабъл за 13 минути игра - 16 точки и 11 борби. Именно в борбите Левски изоставаше много сериозно.<br/><br/>Нищо не се получи и след почивката, като разликата мина 30 точки и стигна до 37, преди Левски малко да намери пътя към коша. "Сините" изиграха по-добре финалните минути от третата част и я спечелиха, но и преди последния период изоставаха с 23. Те отбелязаха и първите четири за четвъртата част, свалиха най-после под 20, но след това не успя да стигне до нещо по-съществено.<br/><br/>Брандън Йънг завърши с 15 точки за Левски, по 11 добавиха Йордан Минчев, Куан Чийтъм и Джайлс Смит, като последните двама взеха съответно 11 и 10 борби.<br/><br/>В другия мач от групата третата част, която Днипро спечели с 28-9 реши всичко, въпреки 17 точки на Алекс Гаврилович и 15 на Бранко Миркович.</p>
      <p> </p>
    </article>
  </body>
</html>