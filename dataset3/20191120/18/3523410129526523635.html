<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641009/%D8%A7%D8%B3%D8%AA%D8%AE%D8%B1%D8%A7%D8%AC-%D8%BA%DB%8C%D8%B1-%D9%82%D8%A7%D9%86%D9%88%D9%86%DB%8C-%D8%B1%D9%85%D8%B2%D8%A7%D8%B1%D8%B2%D9%87%D8%A7-%D8%B1%D8%A7-%D9%84%D9%88-%D8%A8%D8%AF%D9%87%DB%8C%D8%AF-%D9%88-%D8%AC%D8%A7%DB%8C%D8%B2%D9%87-%D8%A8%DA%AF%DB%8C%D8%B1%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T18:39:00+00:00"/>
    <meta property="og:title" content="استخراج غیر قانونی رمزارزها را لو بدهید و جایزه بگیرید!"/>
    <meta property="og:description" content="سخنگوی صنعت برق با اعلام اینکه خرید و فروش ارزهای دیجیتالی ممنوع است، گفت اگر مردم استخراج غیر قانونی رمزارزها را لو دهند، پاداش خواهند گرفت."/>
  </head>
  <body>
    <article>
      <h1>
        <a href="https://www.bultannews.com/fa/news/641009/%D8%A7%D8%B3%D8%AA%D8%AE%D8%B1%D8%A7%D8%AC-%D8%BA%DB%8C%D8%B1-%D9%82%D8%A7%D9%86%D9%88%D9%86%DB%8C-%D8%B1%D9%85%D8%B2%D8%A7%D8%B1%D8%B2%D9%87%D8%A7-%D8%B1%D8%A7-%D9%84%D9%88-%D8%A8%D8%AF%D9%87%DB%8C%D8%AF-%D9%88-%D8%AC%D8%A7%DB%8C%D8%B2%D9%87-%D8%A8%DA%AF%DB%8C%D8%B1%DB%8C%D8%AF">استخراج غیر قانونی رمزارزها را لو بدهید و جایزه بگیرید!</a>
      </h1>
      <h2>سخنگوی صنعت برق با اعلام اینکه خرید و فروش ارزهای دیجیتالی ممنوع است، گفت اگر مردم استخراج غیر قانونی رمزارزها را لو دهند، پاداش خواهند گرفت.</h2>
      <address><time datetime="2019-11-20T18:39:00+00:00">20 Nov 2019, 18:39</time> by <a rel="author">بولتن نیوز | bultannews.com</a></address>
      <p><b>گروه IT:</b> مدتی است که <b>ارزهای دیجیتالی</b> در کشور مورد توجه کاربران قرار گرفته و از سال 97 شاهد ورود کاربران زیادی به حوزه تولید و<b> استخراج رمزارزها</b> بوده‌ایم؛ به گونه‌ای که<b> بانک مرکزی</b> به صورت اولیه برای آنها آیین‌نامه فعالیت منتشر کرده است، اما این طرح تا مدت‌ها در همان حالت پیش‌نویس خود قرار داشت تا اینکه طی ماه‌های گذشته نگاه دولت و سایر نهادهای مسئول به رمزارزها به خصوص <b>بیت کوین</b> جلب شد؛ زیرا واردات دستگاه‌های استخراج و استفاده از آنها برای کسب درآمد توسط کاربران ایرانی به میزان زیادی افزایش پیدا کرد.   <br/>به گزارش بولتن نیوز به نقل از گجت نیوز، از آنجایی که در کشور برای <b>صنعت استخراج ارزهای دیجیتالی</b> (<b>ماینینگ</b>) سازوکاری وجود ندارد و همچنین دستگاه‌های استخراج رمزارزها مصرف برق زیادی را به همراه دارند و سوءاستفاده‌هایی از برق‌های صنعتی و کشاورزی رخ داده است، نهاد‌های مسئول با ورود به این موضوع تعدادی از دستگاه‌های استخراج‌کننده ارزهای دیجیتالی را توقیف کردند. در حالی که طرح‌های متعددی برای این حوزه تصویب شد و حتی <b>وزارت نیرو</b> برای برق مورد نیاز استخراج رمزارزها تعرفه مشخصی را تعیین کرده است، اما همچنان خرید و فروش رمزارزها ممنوع بوده و دولت به کسانی که استخراج غیر قانونی رمزارزها را لو دهند، پاداشی را ارائه خواهد کرد. <br/><b>مصطفی رجبی مشهدی</b>،<b> سخنگوی صنعت برق</b> عنوان کرد به افرادی که مراکز غیر قانونی استخراج رمزارزها را شناسایی کنند،<b> پاداش‌هایی</b> اعطا خواهیم کرد که برابر با<b> 20 درصد خسارت وارد شده</b> توسط این مراکز به شبکه است. وی افزود همچنین با استفاده‌کنندگان غیر مجاز از برق هم طبق قوانین تعیین شده برخورد خواهد شد و آنها را به مراجع قضایی معرفی می‌کنیم.  <br/>گفتنی است <b>استخراج رمزارزها</b> به ویژه بیت کوین در کشورمان قانونی شده، اما خرید و فروش آن همچنان برای کلیه افراد<b> ممنوع</b> است که هرچند در همین راستا برخی از افراد به صورت غیر گسترده در حال انجام خرید و فروش بیت کوین هستند. همچنین شواهد حاکی از آن است که برخی از<b> صرافی‌ها</b> هم بیت کوین را معامله می‌کنند که در همین رابطه مسئولان مربوطه اظهار کردند <b>کانون صرافان</b> در خصوص چنین اقداماتی اطلاعی ندارد و صرافان آنها را به صورت شخصی انجام داده‌اند. لازم به ذکر است ممنوع اعلام کردن خرید و فروش بیت کوین در راستای<b> قوانین مبارزه با پولشویی</b> انجام شده است، اما آمارها نشان می‌دهد تا به امروز هیچ کشوری قادر نبوده برای این تکنولوژی ممنوعیت‌های بلند مدتی لحاظ کند.</p>
    </article>
  </body>
</html>