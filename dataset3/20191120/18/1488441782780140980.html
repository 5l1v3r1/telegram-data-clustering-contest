<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/la-stessa-tecnologia-delle-batterie-note-10-sara-galaxy-s11-ce-la-conferma-683737/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T18:16:54+00:00"/>
    <meta property="og:title" content="La stessa tecnologia delle batterie di Note 10 sarà su Galaxy S11, c’è la conferma"/>
    <meta property="og:description" content="Sapevate che la tecnologia dietro le batterie di Note 10 è diversa da quelle di Galaxy S10? Ebbene sì: Note..."/>
  </head>
  <body>
    <article>
      <h1>La stessa tecnologia delle batterie di Note 10 sarà su Galaxy S11, c’è la conferma</h1>
      <address><time datetime="2019-11-20T18:16:54+00:00">20 Nov 2019, 18:16</time> by <a rel="author" href="https://www.androidworld.it/author/robottin/" target="_blank">Matteo Bottin</a></address>
      <p>Sapevate che la tecnologia dietro le batterie di <a href="https://www.androidworld.it/tag/samsung-galaxy-note-10/">Note 10</a> è diversa da quelle di <a href="https://www.androidworld.it/tag/samsung-galaxy-s10/">Galaxy S10</a>? Ebbene sì: Note 10 è dotato di <i>Protection Module Packages</i> (<b>PMP</b>), mentre Galaxy S10 ha a bordo dei <i>Protection Circuit Modules</i> (PCM).</p>
      <p>La differenza? Lo spazio occupato dalle batterie: <b>PMP permette di avere delle batterie che occupano uno spazio più piccolo fino al 57%</b>. E, a quanto pare, <a href="https://www.androidworld.it/tag/samsung-galaxy-s11/">Galaxy S11</a> avrà a bordo lo stesso PMP di Note 10. A confermarlo è la ITM Semiconductor, azienda che si occupa della produzione di questi moduli, in un report di <a href="http://sammobile.digidip.net/visit?url=http%3A%2F%2Fen.thelec.kr%2Fnews%2FarticleView.html%3Fidxno%3D602&amp;currurl=https%3A%2F%2Fwww.sammobile.com%2Fnews%2Fproduction-on-galaxy-note-10-like-batteries-for-galaxy-s11-has-begun%2F">The Elec</a>. Le celle delle batterie, invece, sono prodotte in Vietnam da LG Chem.</p>
      <p>Galaxy S11 avrà quindi delle batterie il 57% più grandi di Galaxy S10? Non è detto: certo, <a href="https://www.androidworld.it/2019/11/07/spunta-un-dettaglio-cui-dovreste-preferire-galaxy-s11-rispetto-ad-s10-foto-679138/">secondo indiscrezioni passate</a> Galaxy S11 dovrebbe avere a bordo delle batterie più capienti, ma è possibile che Samsung preferisca <b>sacrificare la batteria in favore di una maggiore compattezza</b> (dunque cornici più ridotte).</p>
      <p>Ed effettivamente questo report sembra coincidere con le voci passate: pare che <a href="https://www.androidworld.it/2019/11/07/spunta-un-dettaglio-cui-dovreste-preferire-galaxy-s11-rispetto-ad-s10-foto-679138/">Galaxy S11 avrà a bordo una batteria da 4.000 mAh</a>, contro i (teorici) 5.338 mAh che arrivano dall’aumentare del 57% i 3.400 mAh di Galaxy S10.</p>
      <p>Lo stesso “trattamento” dovrebbero subirlo <a href="https://www.androidworld.it/2019/11/11/galaxy-s11-non-solo-conosciamo-tutte-le-colorazioni-la-tecnologia-del-display-conflitto-col-passato-680203/">Galaxy S11+ e Galaxy S11e</a>: batterie sì più capienti, ma non tanto quanto sarebbe teoricamente possibile. <b>Sarà per l’anno dopo</b>.</p>
      <p>Via: <a href="https://www.sammobile.com/news/production-on-galaxy-note-10-like-batteries-for-galaxy-s11-has-begun/">Sammobile</a></p>
    </article>
  </body>
</html>