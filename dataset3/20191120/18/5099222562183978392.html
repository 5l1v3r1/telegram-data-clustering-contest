<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23503581-suspectul-cazul-injunghierii-fiului-fostului-presedinte-federal-von-weizscker-este-cetatean-german-57-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T18:42:00+00:00"/>
    <meta property="og:title" content="Suspectul în cazul înjunghierii fiului fostului președinte federal, von Weizsäcker, este un cetățean german de 57 de ani"/>
    <meta property="og:description" content="Suspectul în cazul atacului mortal asupra medicului-șef din Berlin, Fritz von Weizsäcker, nu era pacient al clinicii în care s-a întâmplat fapta, după cum a spus un"/>
  </head>
  <body>
    <article>
      <h1>Suspectul în cazul înjunghierii fiului fostului președinte federal, von Weizsäcker, este un cetățean german de 57 de ani</h1>
      <address><time datetime="2019-11-20T18:42:00+00:00">20 Nov 2019, 18:42</time> by <a rel="author">Dani Rockhoff</a></address>
      <p><b>Suspectul în cazul atacului mortal asupra medicului-șef din Berlin, Fritz von Weizsäcker, nu era pacient al clinicii în care s-a întâmplat fapta, după cum a spus un purtător de cuvânt al poliției miercuri, postului NTV. Nu exista încă informații despre sănătatea mentală a bărbatului de 57 de ani.<br/></b><br/>Acesta a fost arestat, iar miercuri judecătorul de anchetă va decide dacă acesta intră în arest preventiv sau într-o secție psihiatrică.<br/><br/>Potrivit publicației Bild, suspectul locuiește în landul Renania-Palatinat, în apropiere de Koblenz. Locuința sa a fost deja cercetată de criminaliști, însă nu s-au găsit probe concludente. Din informațiile publicației Tagesspiegel.de, ar fi vorba despre Gregor Sch., cetățean german, născut la Berlin. <br/><br/>Fritz von Weizsäcker, fiul fostului președinte federal Richard von Weizsäcker (dec. la 94 de ani), <a href="https://www.hotnews.ro/stiri-international-23503141-germania-fiul-fostului-presedinte-von-weizscker-fost-injunghiat-mortal.htm">a fost înjunghiat marți seara</a>, în timpul unei prelegeri medicale la o clinică din Berlin. Un bărbat înarmat, din sală, l-a atacat pe medicul șef în vârstă de 59 de ani, care a murit pe loc. <br/><br/>Potrivit poliției, un polițist care s-a întâmplat să fie la fața locului a încercat să-l oprească pe făptuitor, dar a fost grav rănit. În cele din urmă, atacatorul a fost copleșit de mai mulți ascultători și, la scurt timp după aceea, a fost predat poliției.<br/><br/>Spitalul universitar Charité, din Berlin, a fost „profund șocat” de moartea violentă a prof. Dr. Med. Fritz von Weizsäcker, a declarat un purtător de cuvânt al acestui spital.<br/><br/>Liderul liberalilor, Christian Lindner (FDP) și-a exprimat, pe Twitter, durerea la moartea lui Fritz von Weizsäcker: "Prietenul meu Fritz von Weizsäcker a fost înjunghiat, în această seară, la Berlin. A fost un doctor pasionat și o persoană deosebită. De curând a fost acasă la mine, la un grătar. Sunt uluit și trebuie să-mi exprim durerea. Încă o dată, ne întrebăm în ce lume trăim. "<br/><br/>Cancelarul Angela Merkel (CDU) și-a exprimat, de asemenea, condoleanțele. "Este o lovitură groaznică pentru familia Weizsäcker, iar condoleanțele cancelarului federal, ca și ale membrilor guvernului federal, se adresează văduvei și întregii familii", a declarat miercuri, la Berlin, purtătorul de cuvânt al guvernului, Steffen Seibert.</p>
    </article>
  </body>
</html>