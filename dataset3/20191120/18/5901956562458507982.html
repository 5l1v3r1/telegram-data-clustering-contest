<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/mozart-zasluzil-372-500-evrov-250433"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T18:28:00+00:00"/>
    <meta property="og:title" content="Mozart zaslužil 372.500 evrov"/>
    <meta property="og:description" content="Menueta je čudežni skladatelj spisal pri komaj 16 letih, pristno rokopisno partituro pa je dražbena hiša Sotheby's novemu lastniku prodala za vrtoglavi znesek, več kot 370.000 evrov je odšte..."/>
  </head>
  <body>
    <article>
      <h1>Mozart zaslužil 372.500 evrov</h1>
      <h2>Rokopisna partitura dveh menuetov je bila dolgo v lasti družine Zweig. Vsebuje le malo popravkov, ki jih je verjetno vnesel Mozartov oče.</h2>
      <address><time datetime="2019-11-20T18:28:00+00:00">20 Nov 2019, 18:28</time> by <a rel="author">E. B.</a></address>
      <p>Menueta je čudežni skladatelj spisal pri komaj 16 letih, pristno rokopisno partituro pa je dražbena hiša Sotheby's novemu lastniku prodala za vrtoglavi znesek, več kot 370.000 evrov je odštel za dragocene note.<br/><br/><b>Wolfang Amadeus Mozart</b> je delo ustvaril leta 1772, dolga leta pa je bilo del obsežne zbirke avstrijskega pisatelja <b>Stefana Zweiga </b>(1881–1942). Partitura, do zdaj še neobjavljena, je bila ocenjena na 200.000 evrov, na njej pa je označenih le nekaj popravkov in sprememb, ki jih je verjetno vnesel skladateljev oče <b>Leopold</b>. Ta je bil tudi Mozartov učitelj in mentor, ugledni glasbeni pedagog in violinist.</p>
      <blockquote>Star je bil komaj 16 let, ko je ustvaril menueta.</blockquote>
      <p>Z <b>Mario Anno Pertl </b>je imel sicer sedem otrok, vendar sta preživela le Wolfgang Amadeus in <b>Maria Anna Wallburga Ignatia</b>, znana pod vzdevkom <b>Nannerl</b>. Oba sta bila glasbeno nadarjena, zato je oče vse svoje znanje vložil v njuno izobraževanje in z njima prepotoval Evropo.<br/><br/>Partituro dveh menuetov je v domačem Salzburgu dolgo hranila Nannerl, potem pa jo je prepustila družini Zweig in bo, kot kaže, še naprej v zasebni lasti. Kot smo že poročali, bo pariška avkcijska hiša Christie's prihodnji teden na dražbi ponudila Mozartov portret, ki je nastal med koncertiranjem v Italiji, ko je bil skladatelj star 13 let. Za enega redkih slikarskih portretov pričakujejo od 800.000 do 1,2 milijona evrov izkupička.</p>
    </article>
  </body>
</html>