<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novella2000.it/paolo-ruffini-diana-del-bufalo-momento-down/"/>
    <meta property="og:site_name" content="Novella 2000"/>
    <meta property="article:published_time" content="2019-11-20T18:49:59+00:00"/>
    <meta property="og:title" content="Paolo Ruffini: 'Con Diana Del Bufalo è un momento down'"/>
    <meta property="og:description" content="Paolo Ruffini, nei teatri con lo spettacolo Up &amp; Down, confessa di essere in un 'momento no' anche nella storia con Diana Del Bufalo."/>
  </head>
  <body>
    <article>
      <h1>Paolo Ruffini: 'Con Diana Del Bufalo è un momento down'</h1>
      <address><time datetime="2019-11-20T18:49:59+00:00">20 Nov 2019, 18:49</time> by <a rel="author" href="https://www.novella2000.it/author/niccolo-maggesi/" target="_blank">Niccolo Maggesi</a></address>
      <h3>Paolo Ruffini, nei teatri con lo spettacolo Up &amp; Down, confessa di essere in un ‘momento no’ anche nella storia con Diana Del Bufalo.</h3>
      <p>Con un gioco di parole che evoca il titolo del suo ultimo e fortunato spettacolo teatrale, <i>Up &amp; Down</i>, <b>Paolo Ruffini</b> confida a <i><a href="https://www.novella2000.it/">Novella 2000</a></i> di essere in un <b>momento critico</b> nella storia con <b><a href="https://www.novella2000.it/diana-del-bufalo-chi-e-amici-paolo-ruffini-instagram-eta/">Diana Del Bufalo</a></b>. Il comico e l’attrice emersa <a href="https://www.novella2000.it/amici-2019-chi-ha-vinto-finale-vincitore-amici-18/">grazie al talent <i>Amici</i></a> stanno ormai insieme da diversi anni, ma la loro è sempre stata una relazione fatta di <b>alti e bassi</b>. Diverse le occasioni in cui i due hanno preferito allontanarsi, per poi riprendersi però con rinnovata passione. Ancora una volta potrebbe essersi ripresentata <b>aria di crisi</b>, come lui stesso dichiara sul nostro settimanale.</p>
      <blockquote><i>“Diana è una ragazza fantastica, stiamo bene insieme”</i>, ha detto ad Alessandro Cassaghi. <i>“Però <b>a volte viviamo alti e bassi come tutte le coppie</b>: ci sono momenti difficili e momenti belli. Si vive un po’ alla giornata in questo senso, senza fare progetti. <b>Ora, ad esempio, è un momento un po’ down. Passerà</b>“</i>.</blockquote>
      <p>L’ottimismo quindi ancora non si è esaurito nella coppia, che insieme ne ha davvero passate tante. Sentori di questo loro <b>brutto periodo</b> si erano recentemente avuti anche tramite la voce della Del Bufalo. Su <b>Instagram</b>, dov’è di casa e dove lo stesso Paolo Ruffini invita a seguirla, pochi giorni fa Diana ha svelato di <b>non attraversare un periodo facile</b>.</p>
      <blockquote><i>“Sto diventando grande, più saggia, più consapevole e sveglia. Mi accorgo di quanto la vita sia scivolosa e di quanto io sia impreparata ad accoglierla”</i>.</blockquote>
      <p>In ogni caso la prossima settimana Diana non mancherà alla serata di <b>compleanno di Paolo Ruffini</b>, che già lo scorso anno aveva festeggiato i suoi quarant’anni sul palcoscenico. Anche stavolta l’attore ripeterà l’esperienza, insieme alla compagnia di interpreti con la sindrome di Down che lo accompagna ormai da mesi nei teatri di tutta Italia.</p>
      <h3>Paolo Ruffini: “I miei primi 41 anni con i colleghi di Up &amp; Down”</h3>
      <figure>
        <img src="https://www.novella2000.it/wp-content/uploads/2019/11/Paolo-Ruffini-Novella-2000-n.-29_censored.jpg"/>
        <figcaption>(c) Novella 2000 n. 48 – 20 Novembre 2019</figcaption>
      </figure>
      <p>Il 26 novembre prossimo <b>Paolo Ruffini</b> compirà <b>quarantun anni</b>, e a celebrare con lui questa data importante ci saranno i ragazzi dello spettacolo <i>Up &amp; Down</i> con il quale il comico toscano è in <i>tournée</i> dall’anno scorso.</p>
      <blockquote><i>“<b>Festeggerò i miei 41 anni prima al Teatro Brancaccio di Roma, e poi dopo, con i ragazzi</b>, si farà mattina! Abbiamo creato un gruppo che dà un gran valore alle cose belle della vita. Loro sono i tipici ‘ultimi che non vogliono arrivare primi’, gli basta stare insieme e io me la godo. <b>Mi piace stare con loro. Lo scorso anno mi hanno fatto passare un compleanno indimenticabile</b>“</i>.</blockquote>
      <p>Dopo il teatro, però, Ruffini tornerà a fare <b>televisione</b>. Innanzitutto lo aspetta il confermatissimo appuntamento con il cabaret di <i><b>Colorado</b></i>, che riprenderà <b>in primavera</b> sempre su Italia 1. Ma il suo progetto più atteso è sicuramente <a href="https://www.novella2000.it/la-pupa-e-il-secchione-2019-anticipazioni/">la nuova edizione di <i><b>La Pupa e il Secchione</b></i></a>, già slittato dall’inverno scorso.</p>
      <blockquote><i>“<b>Il programma sarà in TV i primi dell’anno</b>,”</i> annuncia, <i>“ed è ancora tutto top secret. Posso solo dirti che <b>ci saranno molti ospiti</b> diversi per ogni puntata. La formula è cambiata, e c’è una grossa novità: <b>ci sono anche pupi maschi quest’anno</b>“</i>.</blockquote>
      <p>L’appuntamento è quindi per il 2020 con <i>La Pupa e il Secchione</i>. Lo spettacolo <i><a href="https://www.teatro.it/spettacoli/up-down-paolo-ruffini">Up &amp; Down</a></i> arriverà invece sul piccolo schermo intorno a Natale, regalando una soddisfazione in più sia a Ruffini che agli altri giovani interpreti.</p>
      <related>
        <a href="https://www.novella2000.it/raoul-bova-rocio-munoz-morales-armani-torino/"/>
        <a href="https://www.novella2000.it/simona-ventura-giovanni-terzi-annunciano-matrimonio-ecco-quando/"/>
        <a href="https://www.novella2000.it/flavio-briatore-casa-milano-benedetta-bosi/"/>
      </related>
    </article>
  </body>
</html>