<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/cronache/cena-tra-salvini-centemero-e-parnasi-le-chat-l-iban-de-visu-o-in-anticipo-638517.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T18:49:00+00:00"/>
    <meta property="og:title" content="Cena tra Salvini, Centemero e Parnasi. Le chat: &quot;L'Iban de visu o in anticipo&quot;"/>
    <meta property="og:description" content="Chat tra il tesoriere della Lega, Giulio Centemero e l'imprenditore romano Luca Parnasi da cui emergerebbero due cene a cui prese parte lo stato..."/>
  </head>
  <body>
    <article>
      <h1>Cena tra Salvini, Centemero e Parnasi. Le chat: "L'Iban de visu o in anticipo"</h1>
      <address>
        <time datetime="2019-11-20T18:49:00+00:00">20 Nov 2019, 18:49</time>
      </address>
      <p>Chat tra il tesoriere della Lega, Giulio Centemero e l'imprenditore romano Luca Parnasi da cui emergerebbero due cene a cui prese parte lo stato maggiore del Carroccio tra cui Matteo Salvini. E' quanto scrive L'Espresso nel numero in edicola domenica e gia' online. Si tratta di conversazioni estrapolate dal telefonino di Parnasi e finite agli atti dell'inchiesta, uno dei filoni del maxiprocedimento sul nuovo stadio della Roma, che coinvolge Centemero. Nelle scorse settimane i pm di piazzale Clodio hanno chiuso il rivolo di indagine relativo ai finanziamenti fatti da Parnasi all'associazione 'Piu' Voci', vicina alla Lega e alla fondazione Eyu, legata al Pd. Per questo filone, in cui si ipotizza anche il finanziamento illecito, oltre Centemero rischia di finire sotto processo anche l'ex tesoriere del Pd, senatore ora passato a "Italia Viva", Francesco Bonifazi. Nel servizio L'Espresso cita dei dialoghi tra il costruttore romano e il tesoriere leghista intercorse su Telegram.<br/><br/>"Matteo Salvini ha dichiarato di aver conosciuto Parnasi e di averlo incontrato quando era andato allo stadio insieme a lui - scrive il settimanale -. Quello che il leader leghista ha nascosto e' scritto nelle chat: a tre mesi dalle elezioni politiche del 2018 e' stato a cena a casa di Luca Parnasi insieme al tesoriere del partito e a Giancarlo Giorgetti, numero due della Lega. 'Ciao Luca, volevo ringraziarti molto per la cena, hai messo al tavolo delle persone di valore e sono contento Matteo ci si sia confrontato', e' il commento del tesoriere il giorno dopo la cena natalizia". Secondo L'Espresso, "non e' l'unica serata che vede insieme lo stato maggiore della Lega e Parnasi. Il 19 aprile 2016 a Roma era stata organizzata una cena di gala che Centemero definisce cosi': "Una cena di foundraising [...] Nessuna domanda sara' illecita, unica regola e' farla in pubblico e condividerla... io lo chiamo fight club". In un altro dialogo il tesoriere chiede a Parnasi: "Per Iban et similia facciamo de visu o vuoi tutto in anticipo?".</p>
    </article>
  </body>
</html>