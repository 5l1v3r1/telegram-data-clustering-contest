<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829142.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T18:20:00+00:00"/>
    <meta property="og:title" content="توضیحات مسئول تدارکات استقلال درباره قهر استراماچونی"/>
    <meta property="og:description" content="به گزارش تسنیم، مدد جباری درباره اینکه آندره‌آ استراماچونی به دلیل اینکه لباس‌ها به او تحویل داده نشده بود، قهر کرده است، اظهار داشت: بحث لباس‌ها نبود، کفش‌های سرمربی تیم در مجموعه تهرانسر جا مانده بود. از تیم تدارکات، یک نفر مأمور شستن لباس‌ها و تحویل آن به اعضای تیم است. امروز محل تمرین سه بار عوض شد و پیش می‌آید که من و همکارانم دچار چنین مسئله‌ای شویم."/>
  </head>
  <body>
    <article>
      <h1>توضیحات مسئول تدارکات استقلال درباره قهر استراماچونی</h1>
      <address>
        <time datetime="2019-11-20T18:20:00+00:00">20 Nov 2019, 18:20</time>
      </address>
      <p>مدد جباری، مسئول تدارکات تیم فوتبال استقلال توضیحاتی درباره ناراحتی آندره‌آ استراماچونی، سرمربی ایتالیایی آبی‌پوشان ارائه کرد.</p>
      <p>به گزارش تسنیم، مدد جباری درباره اینکه آندره‌آ استراماچونی به دلیل اینکه لباس‌ها به او تحویل داده نشده بود، قهر کرده است، اظهار داشت: بحث لباس‌ها نبود، کفش‌های سرمربی تیم در مجموعه تهرانسر جا مانده بود. از تیم تدارکات، یک نفر مأمور شستن لباس‌ها و تحویل آن به اعضای تیم است. امروز محل تمرین سه بار عوض شد و پیش می‌آید که من و همکارانم دچار چنین مسئله‌ای شویم.</p>
      <p>وی افزود: وقتی متوجه گم شدن کفش‌های استراماچونی شدیم، دو برابر پول آژانس را پرداخت کردم تا هر چه زودتر کفش‌های استراماچونی را از تهرانسر به مجموعه انقلاب بیاورد. ما در حال آماده کردن لباس‌های تیم برای بازی با نساجی مازندران بودیم که به من گفتند استراماچونی ناراحت شده و محل تمرین را ترک کرده است.</p>
      <p>تمرین امروز استقلال زیر نظر دستیاران استراماچونی برگزار شد و تنها میلاد زکی‌پور به دلیل مصدومیت غایب بود. فرشید باقری هم زیر نظر کادرپزشکی و مارکو کاسر به کارهای اختصاصی مشغول بود.</p>
    </article>
  </body>
</html>