<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%b5-%cf%80%ce%bf%cf%81%ce%b5%ce%af%ce%b1-%ce%b1%ce%bd%ce%b1%ce%b2%ce%ac%ce%b8%ce%bc%ce%b9%cf%83%ce%b7%cf%82-%ce%bf%ce%b9-%ce%ad%ce%bd%ce%bf%cf%80%ce%bb%ce%b5%cf%82-%ce%b4%cf%85%ce%bd%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T18:32:07+00:00"/>
    <meta property="og:title" content="Σε πορεία αναβάθμισης οι Ένοπλες Δυνάμεις: Αυξάνονται κοντά στο 1 δισ. τα κονδύλια του ΥΠΕΘΑ – Βιασύνη να προχωρήσουν τα εξοπλιστικά"/>
    <meta property="og:description" content="«Φουλάρουν» πλήρως οι μηχανές για την συντήρηση και αναβάθμιση των μέσων των ελληνικών Ενόπλων Δυνάμεων, καθώς τα Επιτελεία αναζητούν κονδύλια και βιάζονται να δρομολογηθούν τα εξοπλιστικά προγράμματα."/>
  </head>
  <body>
    <article>
      <h1>Σε πορεία αναβάθμισης οι Ένοπλες Δυνάμεις: Αυξάνονται κοντά στο 1 δισ. τα κονδύλια του ΥΠΕΘΑ – Βιασύνη να προχωρήσουν τα εξοπλιστικά</h1>
      <address>
        <time datetime="2019-11-20T18:32:07+00:00">20 Nov 2019, 18:32</time>
      </address>
      <p>
        <b>«Φουλάρουν» πλήρως οι μηχανές για την συντήρηση και αναβάθμιση των μέσων των ελληνικών Ενόπλων Δυνάμεων, καθώς τα Επιτελεία αναζητούν κονδύλια και βιάζονται να δρομολογηθούν τα εξοπλιστικά προγράμματα.</b>
      </p>
      <p>Σε πλήρη επεξεργασία είναι τα επερχόμενα οικονομικά σχέδια του υπουργείου Εθνικής Άμυνας, με τα Επιτελεία να πραγματοποιούν διαρκείς συσκέψεις όπου μέσα από αυτές θα τεθούν οι προτεραιότητες για τον Στρατό, την Αεροπορία και το Ναυτικό. Βέβαια το μεγάλο στοίχημα είναι το πώς τα 530.000.000 ευρώ – που ήταν ο μνημονιακός προϋπολογισμός- θα γίνουν το λιγότερο 900.000.000 ευρώ, ώστε αν μη τι άλλο να υπάρξει η συντήρηση ουσίας στα μέσα των Ενόπλων Δυνάμεων.</p>
      <p>
        <b>Μπορεί τα επιτελεία να πολεμούν με ότι τους δίνει η πολιτεία, όμως οι πάντες γνωρίζουν πως με αυτό τον προϋπολογισμό και με την αυξανόμενη προκλητική στάση της Άγκυρας, συν τον ρόλο που έχει αναλάβει η Ελλάδα, τα δεδομένα αλλάζουν ραγδαία και οι αποφάσεις των τσάρων της οικονομίας ίσως είναι η ώρα να σταθμιστούν με ρεαλισμό στο σύγχρονο γεωστρατηγικό πεδίο που διαμορφώνεται.</b>
      </p>
      <p>Αντίστοιχες εξελίξεις λαμβάνουν χώρα και στην Κύπρο με σημαντική διμερή συνάντηση μεταξύ αντιπροσωπειών των Γενικών Επιτελείων Κύπρου και Γαλλίας, ενόψει της αυξανόμενης συνεργασίας στην κυπριακή ΑΟΖ και τεράστια συμφέροντα που έχει το Παρίσι στην περιοχή.</p>
      <figure>
        <iframe data-src="https://twitter.com/EthnikiFroura/status/1197192752552910848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Το λιγότερο 900.000.000 εκατ. ευρώ</h3>
      <p>
        <b>Στόχος, όπως λένε οι πληροφορίες του hellasjournal.com, μέχρι στιγμής είναι αναλόγως των αναγκών σ’ όλο το εύρος του προϋπολογισμού, η αύξηση για την άμυνα να δείξει προς όλους (και να στείλει η κυβέρνηση και το μήνυμα προς πάσα κατεύθυνση) ότι η εποχή της ένδειας τελειώνει. 900.000.000 ευρώ – 1 δισ. – 1,5 δισ., είναι τα τρία σενάρια που εξετάζονται κι αυτό διότι όλα τα προηγούμενα χρόνια διατηρήθηκε το επίπεδο της εκπαίδευσης και ετοιμότητας, με σχετικά λίγες περικοπές.</b>
      </p>
      <p>Οι συντηρήσεις και οι διαθεσιμότητες έχουν γίνει αποκλειστικά με τις προσπάθειες και την θέληση του προσωπικού και με πάρα πολύ κόπο. Τις επόμενες ημέρες θα πραγματοποιηθεί ΣΑΓΕ (Συμβούλιο Αρχηγών Γενικών Επιτελείων), ώστε να καταγραφούν κατά προτεραιότητα οι ανάγκες του κάθε επιτελείου ξεχωριστά.</p>
      <p>
        <b>Όλα αυτά στη συνέχεια πηγαίνουν στο γραφείο του Νίκου Παναγιωτόπουλου, που με την σειρά του ως υπουργός Άμυνας, εάν τα αποδεχτεί και υπογράψει, απ’ εκεί και πέρα πηγαίνουν στην Γενική Διεύθυνση Εξοπλισμών ώστε να ξεκινήσει τις διαδικασίες – συνομιλίες (ίσως και διαπραγματεύσεις) με το υπουργείο Οικονομικών, να εγγραφούν ως προγράμματα. Βέβαια το ερώτημα εδώ είναι αν το υπουργείο Οικονομικών θα έχει τη διάθεση να βρει τα συγκεκριμένα κονδύλια που αφορούν την Εθνική Άμυνα.</b>
      </p>
      <p>Μέχρι στιγμής τα μηνύματα που έχει λάβει η πολιτική ηγεσία του υπουργείου Εθνικής Άμυνας, δεν είναι τα καλύτερα από το οικονομικό επιτελείο. Ο Νίκος Παναγιωτόπουλος έχει σηκώσει αρκετές φορές το τηλέφωνο για να ξεκολλήσει οικονομικά θέματα που βαλτώνουν στο υπουργείο οικονομικών.</p>
      <h3>«Παράλυση» το «ταβάνι» των 530.000.000</h3>
      <p>Ανώτατες πηγές εξηγούσαν πως με «ταβάνι» 530.000.000 ευρώ που υπάρχει σήμερα, για το επόμενο έτος, δύσκολα μπορείς να προχωρήσεις στο κάτι παραπάνω κι αυτό διότι ήδη τα χρήματα από προηγούμενα χρόνια έχουν καλυφθεί από τις τρέχουσες ανάγκες. Ήδη προγράμματα που υποτίθεται πως έχουν μπει στο «αυλάκι» τοποθετήθηκαν σε βάθος έξι επτά ετών. Όμως πολλά από τα προγράμματα που λένε πως έχουν προχωρήσει βρίσκονται υπό αίρεση και οι προθέσεις θα φανούν με την ψήφιση του νέου προϋπολογισμού.</p>
      <p>
        <b>Από το 2020 έως το 2027 θα πρέπει για παράδειγμα να υπάρχει εγγραφή στο ΥΠΟΙΚ για τα νέα ελικόπτερα του Πολεμικού Ναυτικού (MH-60 Romeo) ώστε να τρέχει η αποπληρωμή τους, μόνο τότε ξεκινούν οι διαδικασίες από την Γενική Διεύθυνση Εξοπλισμών. Το ίδιο για τις νέες τορπίλες, για τις φρεγάτες ΜΕΚΟ που ακόμη ως πρόγραμμα – σύμφωνα με πληροφορίες από το ΠΝ – βρίσκεται στον «αέρα». Το επιτακτικής ανάγκης πρόγραμμα αναβάθμισης των F-16 κατανάλωσε ένα σημαντικό μέρος των κονδυλίων και εν τω μέσω κρίσης η αλήθεια είναι, όπως και το πρόγραμμα των P-3 B Orion.</b>
      </p>
      <p>Καταλήγοντας το δημοσίευμα του hellasjournal.com σημειώνει, ότι όλες οι πληροφορίες συγκλίνουν στο γεγονός πως στόχος του υπουργείου είναι να βάλει μια διαφορετική υπογραφή ακόμη και μ’ ένα εντελώς νέο πρόγραμμα που θα προσπαθήσει να φέρει κάτι νέο (και δεν είναι οι Belh@ra) στις Ένοπλες Δυνάμεις. Πιθανό να έχουν υπάρξει συμφωνίες σε ανώτατο επίπεδο ώστε η Ελλάδα να γίνει ένας ουσιώδης πρωταγωνιστής στις σύγχρονες προκλήσεις που αναπτύσσονται κυρίως στην Αν. Μεσόγειο.</p>
    </article>
  </body>
</html>