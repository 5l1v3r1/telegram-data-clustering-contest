<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/euro-2020-elemeleri-en-cok-gol-atan-gol-yiyen-en-az-kart-goren-tak-mlar-hangileri-gol-kral"/>
    <meta property="og:site_name" content="euronews"/>
    <meta property="article:published_time" content="2019-11-20T18:17:26+00:00"/>
    <meta property="og:title" content="EURO 2020 elemelerinde en çok gol atan, gol yiyen takımlar hangileri?"/>
    <meta property="og:description" content="2020 Avrupa Futbol Şampiyonası (EURO 2020) Elemeleri'nin sona ermesiyle turnuvaya katılacak 24 milli takımdan 20'si belli oldu. Takım ve bireysel istatistiklere baktığımızda en çok gol atan, kalesinde gol bulan, kart gören takımların performansları hakkında önemli bilgilere ulaşıyoruz"/>
  </head>
  <body>
    <article>
      <h1>EURO 2020 elemelerinde en çok gol atan, gol yiyen takımlar hangileri?</h1>
      <address><time datetime="2019-11-20T18:17:26+00:00">20 Nov 2019, 18:17</time> by <a rel="author">Hüseyin Koyuncu</a></address>
      <p>2020 Avrupa Futbol Şampiyonası (EURO 2020) Elemeleri'nin sona ermesiyle, turnuvaya katılacak 24 takımdan 20'si belli oldu. Türkiye, H Grubu'nda Fransa'yla birlikte EURO 2020 vizesi alan ülke oldu.</p>
      <p>Mars 2019'dan bu yana her takım 10 maç oynadı. Karşılaşmalar sonrasında takım ve bireysel istatistiklere baktığımızda en çok gol atan, gol yiyen, kart gören takımların performansları hakkında önemli bilgilere ulaşıyoruz.</p>
      <h3>En fazla gol atan takımlar</h3>
      <p>Eleme maçlarında 40 gol ile en çok gol atan takım Belçika olurken, 37 gol ile onu İngiltere ve İtalya takip ediyor.</p>
      <p>Türkiye ise turnuvada 10 gol kaydederek Euro 2020'ye direk vize alan takımlar arasında en az gol bulan ekiplerden biri.</p>
      <figure>
        <img src="https://static.euronews.com/articles/stories/04/31/19/94/606x404_cmsv2_58b053db-267d-58d9-9f44-ca479dd2c446-4311994.jpg"/>
        <figcaption>Belçika takımıReuters</figcaption>
      </figure>
      <h3>Kalesinde en az gol gören takımlar: Türkiye ve Belçika</h3>
      <p>Avrupa liglerinde oynayan genç savunma oyuncularıyla dikkat çeken Türkiye, savunma alanında başarılı bir performans ortaya koydu.</p>
      <p>Türkiye, oynadığı 10 maçta kalesinde yalnızca 3 gol gördü ve Belçika ile en az gol yiyen takım oldu.</p>
      <p>H Grubu'nda iç sahada oynadığı 5 maçta da kalesini gole kapatmayı başaran Türkiye, elemelerde boy gösteren diğer 54 takımı da geride bıraktı.</p>
      <h4>En çok gol yiyen takımlar</h4>
      <p>Kalesinde en çok gol gören takımlara baktığımızda, 51 gol ile San Marino 1'nci, 31 golle de Cebelitarık ile Lihtenştayn takımları ikinci sırada yer alıyor.</p>
      <figure>
        <img src="https://static.euronews.com/articles/stories/04/31/19/94/606x372_cmsv2_3a0dc6c0-c3dd-509d-9f6c-f2af3dac41fd-4311994.jpg"/>
        <figcaption>San Marino kalesinde gol görüyorReuters</figcaption>
      </figure>
      <h3>En farklı galibiyetler</h3>
      <p>Eleme maçlarındaki en farklı galibiyetlere baktığımızda 4 maç öne çıkıyor: Rusya ve Belçika’nın San Marino karşısındaki 9-0’lık galibiyetleri ve İtalya’nın Ermenistan karşısındaki 9-1’lik galibiyeti. Almanya da kendi evinde Estonya’yı 8-0 mağlup etmişti.</p>
      <h3>En centilmen takımlar</h3>
      <p>Fair play tablosunu incelediğimizde, toplam 6 sarı kart ile en centilmen takımların Belçika ile Portekiz olduğu ortaya çıkıyor.</p>
      <p>Türkiye ise 22 sarı kart ile 55 ülke arasından 30’uncu sıraya oturdu. Toplam 10 karşılaşmada 3 kırmızı, 24 sarı kart gören Macaristan ise son sırada yer aldı.</p>
      <ul>
        <li>
          <a href="https://tr.euronews.com/2019/11/17/euro-2020-de-hangi-takimlar-finallere-kaldi-turkiye-nin-avrupa-karnesi-nasil">Euro 2020'de hangi takımlar finallere kaldı, Türkiye'nin Avrupa karnesi nasıl?</a>
        </li>
        <li>
          <a href="https://tr.euronews.com/2019/11/17/turkiye-euro-2020-ye-andorra-galibiyetiyle-gitti-2-0-avrupa-sampiyonasi-senol-gunes-enes">Türkiye Euro 2020'ye Andorra galibiyetiyle gitti: 2-0</a>
        </li>
      </ul>
      <p>
        <b>En çok gol atan oyuncular</b>
      </p>
      <p>Uzun bir sakatlık dönemi geçiren İngiliz yıldız Harry Kane, İngiltere’nin 4-0 yendiği Kosova maçında attığı son golle turnuvadaki gol sayısını 12'ye çıkardı ve turnuvanın en çok gol atan oyuncu oldu. İkinci sırada ise 11 gol ile Portekizli Cristiano Ronaldo ile İsrailli Eran Zahavi geliyor.</p>
      <figure>
        <img src="https://static.euronews.com/articles/stories/04/31/19/94/606x391_cmsv2_6d2f8489-913a-5e67-b25d-e887b0d019fc-4311994.jpg"/>
        <figcaption>İngiltere formasıyla Harry KaneReuters</figcaption>
      </figure>
      <p>Türkiye’den en golcü oyuncu ise 5 gol ile 17’nci sırada yer alan Cenk Tosun. Andora maçında iki gol atan Enes Ünal ise milli takımın en skorer ikinci oyuncusu oldu.</p>
      <h3>En çok asist yapan oyuncular</h3>
      <p>Bazen bir gol kadar değerli olan asist sayısına baktığımızda Olympik Lyon takımının yıldız oyuncusu Memphis Depay’ın 8 asist ile Hollanda takımına büyük katkı sağladığı ortaya çıkıyor. Depay’in ardından 7 asist yapan Belçikalı Kevin De Bruyne ile Eden Hazard, Fransız Antoine Griezmann ve İngiliz Raheem Sterling de takımlarının başarısında büyük rol oynadı.</p>
      <h3>EURO 2020 kura çekilişi ne zaman?</h3>
      <p>A Milli Futbol Takımı'nın üçüncü torbadan gireceği EURO 2020 finalleri kura çekimi 30 Kasım'da Romanya'nın başkenti Bükreş'te yapılacak.</p>
      <p>EURO 2020'ye katılacak son 4 takım ise Mart 2020'de oynanacak UEFA Uluslar Ligi play-off maçları sonunda belli olacak.</p>
    </article>
  </body>
</html>