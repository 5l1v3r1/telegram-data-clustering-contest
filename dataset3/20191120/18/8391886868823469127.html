<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzonspor/trabzonspor-faaliyet-raporunu-acikladi-h374928.html"/>
    <meta property="og:site_name" content="HABER 61"/>
    <meta property="article:published_time" content="2019-11-20T18:31:42+00:00"/>
    <meta property="og:title" content="Trabzonspor Faaliyet raporunu açıkladı"/>
    <meta property="og:description" content="Trabzonspor Olağan Genel Kurul'da sunacağı faaliyet raporunu açıkladı."/>
  </head>
  <body>
    <article>
      <h1>Trabzonspor Faaliyet raporunu açıkladı</h1>
      <h2>Trabzonspor Olağan Genel Kurul'da sunacağı faaliyet raporunu açıkladı.</h2>
      <address>
        <time datetime="2019-11-20T18:31:42+00:00">20 Nov 2019, 18:31</time>
      </address>
      <p>Haber61 - Haber Servisi - <a href="https://www.haber61.net/haberleri/trabzonspor">Trabzonspor</a>, 30 kasım tarihinde Osman Turan Kültür merkezinden yapılacak olan Olağan Genel Kurul'da üeyelere sunacağı faaliyet raporunu açıkladı.</p>
      <p>
        <a href="https://resim.haber61.net/upload/2019/11/20/46__Donem_Faaliyet_Raporu.pdf">
          <b>Faaliyet Raporunu görmek için tıklayın!</b>
        </a>
      </p>
      <p>Trabzonspor’un açıkladığı faaliyet raporunda 1.11.2018 ile 31.10.2019 dönemine ait veriler yer alırken bu tarihler arasında yapılan faaliyetlerden öne çıkanları “UEFA Avrupa Ligine katılım hakkı elde edilmesi, A Takım bütçesinin sınırlandırılması, Borç yapılandırması, Kaynak yaratma çalışmaları – Sermaye artırımı, Mağazacılık faaliyetleri ve Mali tablolar” olarak sıralandı.</p>
      <p>UEFA Avrupa Ligine katılım ve A Takım bütçe disiplini ile ilgili bilgilerin verildiği raporda Profesyonel oyuncu listesi ve kiralık oyuncuların dağılımının listesi de yer aldı. Bu kapsamda “2018-19 sezonu ikinci yarısı ile 2019-20 sezonu birinci transfer dönemi itibariyle, yaklaşık 135 milyon TL tutarında bir transfer geliri elde edilmiş olup, buna karşılık 32 milyon TL tutarında bonservis ve menajerlik gideri oluşmuştur.” İfadelerine yer verildi.</p>
      <p>Borç yapılandırma ile ilgili olarak şu ifadelere yer verildi;</p>
      <p>Kamuoyunda oldukça fazla gündem olan yapılandırma, Bankalar Birliği-Tff ve Uefa nın işbirliği ile ülkemizdeki tüm futbol kulüplerine yönelik olarak hazırlanmış olan ve esas olarak kulüplerin futbol ailesi kapsamındaki lisans kriterlerini ihlal durumdaki borçlarının, sağlanacak yeni kredi ile kapatılması ve mevcut banka borçlarının da yeniden yapılandırılmasını içeren bir çalışmadır.</p>
      <p>Kulübümüz de pek tabi ki bu yapılandırma çalışmasından yararlanmıştır. Ziraat Bankası başta olmak üzere Denizbank, Halk Bankası ve Aktifbank tan oluşan konsorsiyumla kulübümüz arasında imzalanan anlaşma kapsamında, mevcut banka kredilerimiz yeniden yapılandırılmış, Euro cinsinden olan kredilerimiz TL ye döndürülmüş ve sağlanan ek kredi ile lisansa engel, UEFA ve FİFA da davalık durumda olan, TFF de oyuncu tescilimize engel durumda olan dosyalarımız başta olmak üzere sorunlu haldeki dosyalarımızın tamamı ödenerek ortadan kaldırılmıştır.</p>
      <p>İki yıl anapara geri ödemesiz olarak toplam beş yıllık bir döneme yayılan yapılandırma şartlarının önümüzdeki günlerde değiştirilmesi planlanmaktadır. Öncelikle sürenin uzatılması başta olmak üzere maliyet ve teminat kısımlarının revize edilmesi çalışmaları devam etmektedir.</p>
      <p>Kredilerimizin faiz oranı Tüfe+5 puan esasına göre belirlenmiştir. İlk kullanım oranımız %16,65+5 olmak üzere toplam %21,65 olarak gerçekleşmiştir.</p>
      <p>Merkez bankası yılsonu Tüfe tahminini %10-12 olarak açıklamış olup 31 Aralık sonrası faiz oranımızın %15 seviyelerine düşerek devem etmesini beklemekteyiz.</p>
      <p>Yapılandırma ile sorunlu tüm dosyaları kapatan yönetim kurulumuz, benzer durumların yeniden oluşmaması adına azami gayret sarf etmektedir.</p>
      <p>
        <b>200 MİLYON TL KAYNAK</b>
      </p>
      <p>Raporda kaynak yaratma konusunda başarılı çalışmalar yapıldığına vurgu yapılırken Sermaye yatırımından 77 Milyon, Türkcell’den 30 Milyon, Huawei’den 25 Milyon, Vestel’den 60 Milyon ve QNB’den 6 Milyon TL olmak üzere 200 Milyon TL’lik bir kaynak sağlandığı belirtildi.</p>
      <p>
        <b>TARİHİ DÖNEM</b>
      </p>
      <p>Faaliyet raporunda mağazacılık faaliyetlerinde geçen sezon 105 bin forma satıldığı ifade edilirken bu sezonun 5 aylık döneminde 140 Bin forma sattığına vurgu yapıldı. TS Club’ların geçen sezon 34 Milyon TL ciro yaptığı açıklanan raporda bu sezonda 5 aylık süreçte 40 Milyon TL olduğu, bu sezon sonunda ciro hedefinin 61 Milyon TL, forma satış hedefinin ise 200 Bin adet olduğu belirtildi.</p>
      <p>
        <b>BORÇ 828 MİLYON TL</b>
      </p>
      <p>Açıklanan faaliyet raporunda kulübün ekonomik durumu da açıklanırken 31.10.2018 tarihinde konsolide net borcun 987 Milyon 698 Bin 806 TL, 31.110.2019 tarihinde ise konsolide net borcun 828 Milyon 916 bin 509 TL olduğu ifade edildi.</p>
      <p>
        <b>ÇALIŞAN SAYISI</b>
      </p>
      <p>Faaliyet Raporunda çalışan sayısına da değinilirken 31.10.2018 tarihinde toplam 317 çalışan olduğu 31.10.2019 tarihi itibari ile ise A Takım ve İdari Personel 30, Gençlik Geliştirme Teknik ve İdari Personel 55, 1461 Teknik ve İdari Personel 8, Amatör Branşlar Teknik ve İdari Personel 15, Scout ekibi 10, Perakendecilik 48, İdari Personel 100 olmak üzere toplamda 266 çalışan olduğu belirtildi.</p>
      <p>
        <i>Güncelleme Tarihi: 20 Kasım 2019, 22:18</i>
      </p>
    </article>
  </body>
</html>