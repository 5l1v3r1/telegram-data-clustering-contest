<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=960026"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T18:51:42+00:00"/>
    <meta property="og:title" content="ప్రకాశంలో పున్నమినాగు"/>
    <meta property="og:description" content="ADVT"/>
  </head>
  <body>
    <article>
      <h1>ప్రకాశంలో పున్నమినాగు</h1>
      <address>
        <time datetime="2019-11-20T18:51:42+00:00">20 Nov 2019, 18:51</time>
      </address>
      <figure>
        <img src="https://ajnews.andhrajyothy.com/AJNewsImages//ajadds//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>బుసలు కొట్టే పాములకు, విష సర్పాలకు అతడంటే హడల్‌. పాము కనిపించిందంటే చాలు దాన్ని పట్టుకుని విషం తాగేవరకు వదలడు. ఇక నిషాలో ఉన్నప్పడు పాము కనిపిస్తే తలను కొరికితినాల్సిందే. పాము విషాన్ని గటగటా తాగేస్తున్న ప్రకాశం జిల్లాకు చెందిన వెంకటేశ్లర్లుపై ఏబీఎన్‌ ఆంధ్రజ్యోతి కథనం..</p>
      <p> </p>
      <p>మాములుగా పామును చూస్తేనే మనం భయపడి పరుగులు తీస్తాం. అయితే ప్రకాశం జిల్లా కొండెపి మండలం నేతివారిపాలెంకు చెందిన వెంకటేశ్వర్లు మాత్రం పాములు పట్టుకోవడం కోసం పరుగులు తీస్తాడు. చెట్ల వెంట, పుట్టల వెంట వెళ్లి పాము కనిపిస్తే అమాంతం పట్టుకుని విషాన్ని తాగేస్తాడు.</p>
      <p> </p>
      <p>వెంకటేశ్వర్లును చూస్తే బుసలు కొట్టే విషనాగులు సైతం ప్రాణ భయంతో పరుగులు తీస్తాయి. అతని కంట తాచుపాము కనిపిస్తే దానికి ఆయుష్షు మూడినట్లే ప్రాణభయంతో పరుగులు తీసే విషనాగును ఒడిసిపట్టుకుని నిషాలో ఉన్నప్పడు దాని తలను పకోడి మాదిరిగా నమిలి మింగేయడమంటే అతనికి మహా సరదా. ఇంతే కాదు పాము కోరల్లోని విషాన్ని పిండుకుని తేనెను నాకినట్లు విషాన్ని జుర్రుకోవడం అంటే అతని భలే మజా.</p>
      <p> </p>
      <p>సాధారణంగా పాము కనిపిస్తే చాలు వణికిపోతాం..కాటేస్తుందేమోనని భయపడి పరుగులు పెడతాం...కొంతమంది ధైర్యం చేసి పామును కొట్టి చంపేందుకు ప్రయత్నిస్తారు. మరికొంతమంది పాముకు హాని చేస్తే పగబడుతుందని మంత్రాలు చదివించి, తాయెత్తులు కట్టుకుని తిరుగుతారు. అలాంటిది వెంకటేశ్వర్లు మాత్రం పాములు కనిపిస్తే చాలు పండుగ చేసుకుంటాడు. అతనికి పాము ఓ ఆట వస్తువులా కనిపిస్తుంది. పామును పట్టుకుని దాని విషాన్ని కూల్ డ్రింక్‌లా తాగేస్తాడు. మద్యం మత్తులో ఉంటే మాత్రం పాము తలను పిజ్జాలా కొరికి నమిలేస్తాడు.</p>
      <p> </p>
      <p>కొండెపి మండలం నేతివారిపాలెంలో విషం తాగే వెంకటేశ్వర్లు గురించి ఎవర్ని అడిగినా కథలు కథలుగా చెబుతారు. వాస్తవానికి వెంకటేశ్వర్లు వ్యవసాయం చేస్తుంటాడు. చిన్నప్పటి నుంచి అతని సహవాసం పాములతోనే. తాత, తండ్రిలా చిన్నప్పటి నుంచే పాముల విషాన్ని తాగడం మొదలుపెట్టాడు. మొదట్లో తన తండ్రే పాము విషాన్ని పట్టించేవాడని వెంకటేశ్వర్లు తెలిపాడు.</p>
      <p> </p>
      <p>వెంకటేశ్వర్లుకు ఎంతటి విషసర్పం చిక్కినా దాని సంగతి అంతే. దాని కోరల నుంచి విషం తీసి చప్పరిస్తాడు. మద్యం మత్తులో ఉంటే మాత్రం పాము తలను నోట్లో పెట్టుకుని కరకరానమిలి మింగేస్తాడు. నేతివారిపాలెం సహా చుట్టు పక్కల గ్రామాలలో ఉన్నవారి ఇళ్లలోకి పాములు వస్తే వెంకటేశ్వర్లుకు సమాచారం ఇస్తారు. వెంటనే అతడు అక్కడికి చేరుకుని పామును పట్టుకుని దాంతో ఆటలాడుతాడు. అంతటితో ఆగకుండా దాని తలలో నుంచి విషాన్ని కక్కించి తాగేస్తాడు. నాలుకను పాము తలలో దూర్చి ఓ ఆట ఆడేస్తాడు. విషాన్ని జుర్రుకుంటాడు.</p>
      <p> </p>
      <p>ఎలాంటి రకమైన పాముల విషాన్ని తాగినప్పటికీ అతనికి మాత్రం ఇప్పటివరకు ఎలాంటి అనారోగ్య సమస్య కల్గలేదు. ఇక పాముల్లో కొన్ని పాములు మాత్రం పగబడుతాయని వెంకటేశ్వర్లు చెబుతుండడం విశేషం. వెంకటేశ్వర్లుకు భార్య, పిల్లలు, మనమలు, మనవరాళ్లున్నారు. అయితే అతని భార్యకు గానీ, అతని సంతానానికి గానీ వెంకటేశ్వర్లు అలవాట్లు రాలేదు.</p>
      <p> </p>
      <p>గ్రామస్థులు వెంకటేశ్వర్లును ముద్దుగా పున్నమినాగు అని పిలుచుకుంటారు. గ్రామస్థులంతా తనతో సఖ్యతగానే ఉంటారని, ఎప్పుడూ తనతో ఎలాంటి ఇబ్బంది పడలేదని వెంకటేశ్వర్లు చెప్పారు. పాము విషం తాగితే తనకు నిషా ఎక్కినట్టుగా ఉంటుందని. పాము విషం దొరకని రోజు మద్యం తాగుతానని తెలిపాడు. రోజూ పాము విషం లేదా మందు ఏదో ఒక నిషా కావాలంటాడు వెంకటేశ్వర్లు.</p>
    </article>
  </body>
</html>