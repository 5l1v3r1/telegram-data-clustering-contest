<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2046002/i-apokaliptiki-katathesi-tou-odigou-pou-epese-pano-sto-ochima-tou-adamantiou-manti.html"/>
    <meta property="og:site_name" content="News.gr"/>
    <meta property="article:published_time" content="2019-11-20T18:42:34+00:00"/>
    <meta property="og:title" content="Η αποκαλυπτική κατάθεση του οδηγού που έπεσε πάνω στο όχημα του Αδαμάντιου Μαντή"/>
    <meta property="og:description" content="Πώς περιέγραψε τη στιγμή του τροχαίου δυστυχήματος στη Λ. Ποσειδώνος που στοίχισε τη ζωή στον νεαρό πολίστα"/>
  </head>
  <body>
    <article>
      <h1>Η αποκαλυπτική κατάθεση του οδηγού που έπεσε πάνω στο όχημα του Αδαμάντιου Μαντή</h1>
      <address>
        <time datetime="2019-11-20T18:42:34+00:00">20 Nov 2019, 18:42</time>
      </address>
      <h3>Πώς περιέγραψε τη στιγμή του τροχαίου δυστυχήματος στη Λ. Ποσειδώνος που στοίχισε τη ζωή στον νεαρό πολίστα</h3>
      <p>Οι συνθήκες του τροχαίου δυστυχήματος που στοίχισε τη ζωή στον <a href="https://www.news.gr/tag/adamantios-mantis"><b>Αδαμάντιο Μαντή</b></a> αποκαλύφθηκαν στο κεντρικό δελτίο ειδήσεων του ΑΝΤ1 από την κατάθεση του οδηγού του αυτοκίνητου που χτύπησε τον νεαρό αθλητή του <a href="https://www.news.gr/tag/polo"><b>πόλο</b></a> στη Λ. Ποσειδώνος.</p>
      <p>Ο φίλος του αδικοχαμένου αθλητή που ήταν μαζί του το μοιραίο βράδυ μίλησε επίσης στον ΑΝΤ1: «Θρηνώ τον καλύτερό μου φίλο. Η απώλειά του δεν θα ξεπεραστεί ποτέ». Ο νεαρός που είναι σε άσχημη ψυχολογική κατάσταση, τόνισε: «Η δικογραφία είναι σε εξέλιξη και όσα δημοσιεύθηκαν έως σήμερα, δεν ανταποκρίνονται στην πραγματικότητα».</p>
      <p>Τα αυτοκίνητα των δύο εμπλεκομένων, εξετάζονται συνεχώς από εμπειρογνώμονες προκειμένου να διαλευκανθούν οι συνθήκες του <a href="https://www.news.gr/tag/trocheo-distichima"><b>δυστυχήματος</b></a>.</p>
      <h4>«Πήγαινα το πολύ με 70χλμ. Είδα το άλλο αμάξι στα 100 μέτρα»</h4>
      <p>Ο οδηγός του άλλου αυτοκινήτου ισχυρίζεται ότι έτρεχε με 70 χλμ. και είδε το ακινητοποιημένο αυτοκίνητο του Μαντή στα 100 μέτρα. Προσπάθησε να το αποφύγει αλλά δεν τα κατάφερε. Στην κατάθεσή του που παρουσίασε ο ΑΝΤ1, αναφέρει: «Η ταχύτητά μου ήταν το πολύ 70 χλμ. Στο ύψος του σταδίου Καραϊσκάκη, βλέπω μπροστά μου στα 100 μέτρα περίπου και στην αριστερή λωρίδα, ένα ακινητοποιημένο όχημα. Τότε εγώ για να αποφύγω τη σύγκρουση, άλλαξα λωρίδα προς τα δεξιά και έχοντας προσεγγίσει το όχημα, διαπιστώνω ότι ένα τμήμα του ακινητοποιημένου οχήματος έχει εισέλθει στη λωρίδα μου και έπεσα πάνω του».</p>
      <p>Ο Αδαμάντιος Μαντής πέθανε από κακώσεις στο κεφάλι ενώ την έρευνα έχει αναλάβει η τροχαία Πειραιά, με το πόρισμα του εμπειρογνώμονα να αναμένεται για να ρίξει φως στις συνθήκες του τροχαίου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2044396/adamantios-mantis-nea-sigklonistika-stichia-gia-ton-thanato-tou.html"/>
        <a href="https://www.news.gr/ellada/article/2028109/mitera-adamantiou-manti-opios-chtipisi-se-ticho-o-gios-mou-tha-ine-eki-na-ton-sosi.html"/>
        <a href="https://www.news.gr/ellada/article/2023591/adamantios-mantis-to-porisma-tou-iatrodikasti-gia-tin-etia-thanatou-tou.html"/>
      </related>
    </article>
  </body>
</html>