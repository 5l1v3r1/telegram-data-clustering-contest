<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ion-chicu-despre-rezultatele-vizitei-la-moscova-am-ajuns-la-o-intelegere-privind-diminuarea-semnificativa-a-pretului-la-gaze_3059688.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T18:20:14+00:00"/>
    <meta property="og:title" content="Ion Chicu, despre rezultatele vizitei la Moscova: Am ajuns la o înţelegere privind diminuarea semnificativă a preţului la gaze"/>
    <meta property="og:description" content="Prețul gazelor naturale se va micşora. Moldova va plăti între 172 si 173 de dolari pentru o mie metri cubi, din ianuarie. Un anunţ în acest sens a fost făcut de prim-ministrul Ion Chicu, care a prezentat rezultatele vizitei la Moscova într-o conferinţă de"/>
  </head>
  <body>
    <article>
      <h1>Ion Chicu, despre rezultatele vizitei la Moscova: Am ajuns la o înţelegere privind diminuarea semnificativă a preţului la gaze</h1>
      <address><time datetime="2019-11-20T18:20:14+00:00">20 Nov 2019, 18:20</time> by <a rel="author">PUBLIKA.MD</a></address>
      <p><b>Prețul gazelor naturale se va micşora. Moldova va plăti între 172 si 173 de dolari pentru o mie metri cubi, din ianuarie.</b> Un anunţ în acest sens a fost făcut de <b>prim-ministrul Ion Chicu,</b> care a prezentat<b> rezultatele vizitei la Moscova</b> într-o conferinţă de presă. <b>Şeful Executivului a declarat că a ajuns la o înţelegere cu partea rusă privind diminuarea preţului la gazele naturale.</b></p>
      <p>"Am avut o întrevedere atât cu preşedintele Gazprom, cât şi la Guvern pentru a discuta problema gazelor naturale. Am reuşit să ajungem la o înţelegere privind diminuarea semnificativă a preţului la gazele livrate de la 1 ianuarie 2020. După ce la 1 octombrie, aceste preţuri au fost diminuate cu circa 15 dolari, după 1 ianuarie 2020, preţul va fi diminuat cu încă 50 de dolari şi va constitui în jur de 172-173 de dolari mia de metri cubi", a precizat premierul Chicu.</p>
      <p>Totodată,<b> şeful Cabinetului de miniştri a menţionat că Rusia a dat asigurări că gazele vor fi livrate în Republica Moldova.</b></p>
      <p>"Am discutat şi despre riscurile legate de furnizarea gazelor naturale începând cu 1 ianuarie 2020. La această etapă încă nu există un contract semnat pentru tranzitul acestor gaze pe teritoriul Ucrainei. În cazul când aceste negocieri între furnizorul Rus şi transportatorul din Ucraina vor eşua atunci va fi necesar de activat scenarii alternative. Am discutat cu lux de amănunte asupra acestui scenariu, urmează o muncă enormă atât pe dimensiunea Moldovagaz, cât şi pe dimensiunea Ministerului Economiei pentru aranjarea tuturor contractelor, înţelegerilor  cu operatorii pe acest lanţ. Noi avem asigurări că gazele vor fi livrate în Republica Moldova, chiar şi prin acest scenariu de rezervă. Dar sper să beneficem în continuare de traseul tradiţional de livrare a gazelor", a subliniat Ion Chicu.</p>
      <p>Citeşte şi: <b><a href="https://www.publika.md/chicu-lista-categoriilor-de-marfuri-exportate-in-rusia-fara-taxe-vamale-va-fi-extinsa-iar-transportatorii-vor-primi-autorizatii_3059710.html">Chicu: Lista categoriilor de mărfuri exportate în Rusia fără taxe vamale va fi extinsă, iar transportatorii vor primi autorizaţii</a></b><br/><br/><b>PUBLIKA.MD</b> aminteşte că<b> premierul Ion Chicu a plecat astăzi în prima sa vizita peste hotare, la Moscova.</b> El s-a întâlnit cu preşedintele Gazprom, Alexei Miller şi cu omologul său rus, Dmitri Medvedev.</p>
      <p>Vizita fusese planificată de şeful statului pentru fostul prim-ministru, Maia Sandu, care a amânat-o din motive neclare.</p>
      <related>
        <h4>Pe aceeaşi temă</h4>
        <a href="https://www.publika.md/ion-chicu-la-intrevedere-cu--alexei-miller-nu-vom-admite-cresterea-tarifelor-pentru-gazele-naturale_3059673.html"/>
        <a href="https://www.publika.md/ce-au-discutat-presedintii-moldovagaz-si-gazprom-privind-alimentarea-cu-gaze-naturale-a-consumatorilor-din-moldova_3059702.html"/>
        <a href="https://www.publika.md/nu-vom-face-politica-ce-a-discutat-premierul-ion-chicu-cu-dmitrii-medvedev-_3059705.html"/>
      </related>
    </article>
  </body>
</html>