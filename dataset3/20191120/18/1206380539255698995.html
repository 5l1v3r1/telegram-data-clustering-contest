<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/velky-bratr-se-diva-v-praze-budou-kamery-na-rozpoznavani-obliceju"/>
    <meta property="og:site_name" content="eXtra.cz"/>
    <meta property="article:published_time" content="2019-11-20T18:45:00+00:00"/>
    <meta property="og:title" content="Velký bratr se dívá! V Praze budou kamery na rozpoznávání obličejů"/>
    <meta property="og:description" content="Pomoc policii s hledanými osobami, nebo nástroj ke zneužití? Na pražském magistrátu se nyní začíná jednat o spuštění kamerového systému v hlavním městě, který automaticky dokáže rozpoznat obličeje. O aktivaci těchto šesti kamer požádalo magistrát vedení pražské policie. Informuje o tom iRozhlas.cz. Předseda bezpečnostní komise magistrátu Petr Hlubuček (STAN) si není spuštěním kamer úplně jistý…"/>
  </head>
  <body>
    <article>
      <h6 class="kicker">diskuze</h6>
      <h1>Velký bratr se dívá! V Praze budou kamery na rozpoznávání obličejů</h1>
      <address><time datetime="2019-11-20T18:45:00+00:00">20 Nov 2019, 18:45</time> by <a rel="author">Alena Zajícová</a></address>
      <p>
        <b>Pomoc policii s hledanými osobami, nebo nástroj ke zneužití? Na pražském magistrátu se nyní začíná jednat o spuštění kamerového systému v hlavním městě, který automaticky dokáže rozpoznat obličeje. O aktivaci těchto šesti kamer požádalo magistrát vedení pražské policie. Informuje o tom iRozhlas.cz. Předseda bezpečnostní komise magistrátu Petr Hlubuček (STAN) si není spuštěním kamer úplně jistý...</b>
      </p>
      <p>Policii by kamery s automatickým rozlišováním obličeje jistě hodně pomohly, jenže magistrát myslí na obyvatele a toto téma vnímá jako citlivé. Petr Hlubuček (STAN) chce proto požádat o stanovisko Úřad pro ochranu osobních údajů. Primátor Zdeněk Hřib (Piráti) se zavedením kamerového systému nesouhlasí.</p>
      <p>Před třemi měsíci už magistrát odmítl, aby se technologie rozpoznávání obličejů používala k identifikaci fotbalových chuligánů na stadionech. Kolem používání kamerového systému na rozpoznávání obličejů se nyní vedou diskuze. Tato technologie by byla sice policii nápomocná, zároveň ale vyvolává pochybnosti kvůli možnému zneužívání či nespolehlivosti.</p>
      <p><b>„Jak již uvedl náměstek pro životní prostředí a bezpečnost Petr Hlubuček, jedná se o citlivou záležitost. Praha požádá o stanovisko Úřad pro ochranu osobních údajů. Já osobně jsem proti užívání technologie rozpoznávání obličejů na městském kamerovém systému,“</b> sdělil pro server iRozhlas Zdeněk Hřib.</p>
      <p>V Praze je nyní moderní kamerový systém, který umožňuje kvalitní záznamy i ve tmě.</p>
      <p>Kamery na rozpoznávání obličejů nyní fungují na Letišti Václava Havla, kde jich je 145. I tak se v případu hledaných turistů z Nizozemska v minulém roce příliš neosvědčily a policii na útočníky upozornili až svědci a ostraha letiště.</p>
    </article>
  </body>
</html>