<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836900-ryaboshapka-rozpoviv-pro-rozshirennya-pidozri-zlochevskomu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T18:15:00+00:00"/>
    <meta property="og:title" content="Рябошапка розповів про розширення підозри Злочевському"/>
    <meta property="og:description" content="КИЇВ. 20 листопада. УНН. У справі компанії Burisma ексміністру природних ресурсів України Миколі Злочевському було розширено підозру і додано кваліфікацію …"/>
  </head>
  <body>
    <article>
      <h1>Рябошапка розповів про розширення підозри Злочевському</h1>
      <address><time datetime="2019-11-20T18:15:00+00:00">20 Nov 2019, 18:15</time> by <a rel="author">Антоніна Карташева</a></address>
      <p><b>КИЇВ. 20 листопада. УНН.</b> У справі компанії Burisma ексміністру природних ресурсів України Миколі Злочевському було розширено підозру і додано кваліфікацію про розкрадання державних коштів в особливо великому розмірі. Про це заявив Генеральний прокурор України Руслан Рябошапка на брифінгу стосовно припинення функції досудового розслідування органами прокуратури, передає кореспондент <b>УНН</b>.</p>
      <p>“Було провадження зупинено, відновлено, підозра була до того, підозра була змінена. За реєстром там інші дати, власне воно відбувалося таким чином: відновлюється провадження, змінюється чи розширюється підозра і провадження знову зупиняється у зв’язку з розшуком. Вже провадження зупинено, вже нікуди воно не рухається. Підозра розширена, додана кваліфікація — розкрадання державних коштів в особливо великому розмірі”, — сказав Рябошапка.</p>
      <p>Нагадаємо, 19 листопада народний депутат від фракції “Слуга народу” Олександр Дубінський повідомив, що буквально тиждень тому було <a href="https://www.unn.com.ua/uk/news/1836786-ryaboshapka-breshe-v-sluzi-narodu-rozpovili-pro-spravu-khantera-baydena-v-genprokuraturi">підписано підозру</a> Миколі Злочевському у справі компанії Burisma, і в цій справі, в цій підозрі сторінок на 100 машинописного тексту вказано, що пан Байден-молодший отримував від компанії Burisma гроші відмиті, злочинні доходи".</p>
      <p>Раніше <b>УНН</b> повідомляв, що ексміністр природних ресурсів України Микола <a href="https://www.unn.com.ua/uk/news/1836891-zlochevskiy-figuruye-u-13-kriminalnikh-provadzhennyakh-ryaboshapka">Злочевський фігурує у 13 кримінальних провадженнях</a>, у деяких з них згадується син колишнього віце-президента США Хантер Байден.</p>
    </article>
  </body>
</html>