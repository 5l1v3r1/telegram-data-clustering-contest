<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%88%D8%AD%DB%8C%D8%AF-%D9%85%DA%98%D8%AF%D9%87%D8%8C-%DA%A9%D8%A7%D8%B1%D8%B4%D9%86%D8%A7%D8%B3-%D8%B3%DB%8C%D8%A7%D8%B3%DB%8C-%D9%88-%D8%B1%D9%88%D8%A7%D8%A8%D8%B7-%D8%AE%D8%A7%D8%B1%D8%AC%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86%D8%8C-%D8%AF%D8%B1-%DA%A9%D8%A7%D8%A8%D9%84-%DA%A9%D8%B4%D8%AA%D9%87-%D8%B4%D8%AF-20191120/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-11-20T18:01:35+00:00"/>
    <meta property="og:title" content="وحید مژده، کارشناس سیاسی و روابط خارجی افغانستان، در کابل کشته شد"/>
    <meta property="og:description" content="وحید مژده، کارشناس سرشناسِ مسائل سیاسی افغانستان و بویژه روابط خارجی این کشور، روز چهارشنبه ٢٠ نوامبر/ ٢٩ آبان، در نزدیک سفارت روسیه در کابل به ضرب گلوله کشته شد. او که در حوزۀ مطبوعات فعالیت داشت، از صاحب نظران نزدیک به حزب اسلامی و طالبان بود و غالباً..."/>
  </head>
  <body>
    <article>
      <h1>وحید مژده، کارشناس سیاسی و روابط خارجی افغانستان، در کابل کشته شد</h1>
      <address>
        <time datetime="2019-11-20T18:01:35+00:00">20 Nov 2019, 18:01</time>
      </address>
      <p>
        <b>وحید مژده، کارشناس سرشناسِ مسائل سیاسی افغانستان و بویژه روابط خارجی این کشور، روز چهارشنبه ٢٠ نوامبر/ ٢٩ آبان، در نزدیک سفارت روسیه در کابل به ضرب گلوله کشته شد. او که در حوزۀ مطبوعات فعالیت داشت، از صاحب نظران نزدیک به حزب اسلامی و طالبان بود و غالباً در گفتگو با رسانه‌های افغان و برون مرزی به تحلیل مسائل افغانستان از دیدگاهی نزدیک به احزاب اسلامی می‌پرداخت.</b>
      </p>
      <p>وحید مژده، بگفتۀ نصرت رحیمی، سخنگوی وزارت داخله افغانستان، حوالی ساعت ۵ بعدازظهر امروز چهارشنبه در خیابان هدف تیراندازی دو موتور سوار قرار گرفت و کشته شد. بگفتۀ نصرت رحیمی تحقیقات در بارۀ عاملین این قتل آغاز شده است.</p>
      <p>وحید مژده پس از اشغال افغانستان از سوی نیروهای ارتش سرخ به پیشاور پاکستان رفت و به همکاری با مجاهدین بویژه در بخش مطبوعات پرداخت. او به دنبال سقوط دولت دکتر نجیب‌الله به کابل رفت و در وزارت امور خارجۀ افغانستان مشغول به کار شد و در سراسر دورۀ حکومت طالبان در همین وزارتخانه ماند و به ریاست ادارۀ سوم سیاسی آن رسید.</p>
      <p>وحید مژده در سال ۱۳۳۲ در ولایت بغلان در شمال افغانستان در خانواده‌ای فرهنگی و مطبوعاتی زاده شده بود. پدرش صاحب امتیاز و مدیر مسئول نشریۀ «اتحاد ملی» بود. وحید مژده تحصیلات عالی خود را در دانشکدۀ اقتصاد دانشگاه کابل در سال ۱۹۷۷ به پایان رساند و در این رشته لیسانس گرفت.</p>
      <p>او پس از روی کار آمدن حکومت کمونیستی مدتی به پاکستان و ایران مهاجرت کرد و چنانکه خود گفته است «در آنجا در بخشهای فرهنگی، سیاسی و نظامی جهاد مصروف [بود] و در جهاد مسلحانه هم سهم» گرفت.</p>
      <p>وحید مژده کتابی به نام «افغانستان و پنج سال سلطه طالبان» و کتاب دیگری نیز در بارۀ «روابط سیاسی ایران و افغانستان در قرن بیستم» نگاشته است. او اذعان داشت که «در زندگی سیاسی خود همیشه با تندرو ترین گروهها مثل حزب اسلامی آقای حکمتیار و مکتب خدمات مجاهدین که توسط شهید عبدالله عزام، رهبری می‌شد، کار کرده» است.</p>
      <p>او همواره از مدافعان نظرات طالبان بود و در نشست‌های بین‌الافغانی اخیر در مسکو و دوحه نیز شرکت داشت.</p>
    </article>
  </body>
</html>