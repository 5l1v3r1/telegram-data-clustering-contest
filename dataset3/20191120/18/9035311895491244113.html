<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/ispanya-da-secim-surprizi-komunist-kent-asiri-saga-kaydi"/>
    <meta property="og:site_name" content="euronews"/>
    <meta property="article:published_time" content="2019-11-20T18:02:23+00:00"/>
    <meta property="og:title" content="İspanya'da seçim sürprizi: 'Komünist kent' aşırı sağa kaydı"/>
    <meta property="og:description" content="Fakat bu sefer komünist kökenli Birleşik Sol Parti tarafından yönetilen kasaba, sakinlerinin neredeyse tamamının aşırı sağ Vox Partisi’ne oy vermesiyle manşetlere çıktı."/>
  </head>
  <body>
    <article>
      <h1>İspanya'da seçim sürprizi: 'Komünist kent' aşırı sağa kaydı</h1>
      <address><time datetime="2019-11-20T18:02:23+00:00">20 Nov 2019, 18:02</time> by <a rel="author">Melis Ozoglu</a></address>
      <p>İspanya'da 1988 yılında gösterdikleri “büyük” dayanışmayla 133 Ekvadorlu göçmenin kentlerinden sınır dışı edilmesine engel olan ve bu hareketleriyle dünyada birçok gazetenin manşetinde yer alan Totana kenti 30 yıl aradan sonra yine gündemde.</p>
      <p>Fakat bu sefer komünist kökenli Birleşik Sol Parti tarafından yönetilen kent, sakinlerinin neredeyse tamamının aşırı sağ Vox Partisi’ne oy vermesiyle manşetlere çıktı.</p>
      <h3>Totana yine manşetlerde</h3>
      <p>İspanyol gazeteler haberi; “Totana, Vox partisi için kitlesel oy kullanan tek belediye” başlığıyla duyurdu.</p>
      <p>İspanya’nın güneydoğusunda yer alan bu küçük şehirde işler, the New York Times’ın da manşetinden duyurduğu 1988’deki olayın sadece bir yıl sonrasında değişmeye başladı. 1989’da kasabasının sokaklarında artık dayanışma konuşmaları yerini "Ekvadorlu haydutlar" gibi ırkçı sözlere bıraktı.</p>
      <p>Bu sırada 1988’de Totana halkının göçmenler için gösterdiği dayanışma adeta “mıknatıs” etkisi yaratmış; kasabanın göçmen nüfus beş yılda tam beş kat artmıştı.</p>
      <ul>
        <li>
          <a href="https://tr.euronews.com/2019/11/11/ispanya-daki-asiri-sagci-parti-vox-nasil-ve-neden-yukselise-gecti">İspanya’daki aşırı sağcı parti Vox, nasıl ve neden yükselişe geçti ?</a>
        </li>
        <li>
          <a href="https://tr.euronews.com/2019/11/10/ispanya-da-halk-6-ay-sonra-genel-secimler-icin-yeniden-sandik-basinda">İspanya'da halk 6 ay sonra genel seçimler için yeniden sandık başında</a>
        </li>
        <li>
          <a href="https://tr.euronews.com/2019/11/11/ispanya-da-secim-sosyalistler-kazandi-asiri-sag-oylarini-ikiye-katladi">İspanya'da seçim: Sosyalistler kazandı; aşırı sağ oylarını ikiye katladı</a>
        </li>
      </ul>
      <h3>Totana’nın solcu Belediye Başkanı: “Sağcı parti manipülasyon yaptı”</h3>
      <p>İspanya’da 28 Nisan'da yapılan genel seçimlerde iktidardaki Sosyalist Parti (PSOE) yüzde 23 ile Totana'da en fazla oy alan parti oldu. Ancak ülke 10 Kasım'da siyasi çıkmazı kırmak adına tekrar oy vermeye gittiğinde bu sefer sağcı Vox Partisi <a href="https://tr.euronews.com/2019/11/11/ispanya-da-secim-sosyalistler-kazandi-asiri-sag-oylarini-ikiye-katladi">oyların yüzde 30,6'sını almayı başardı.</a> Böylece Totana sakinlerinin büyük bir kısmı aşırı sağ partinin hanesine adını yazdırdı.</p>
      <p>Euronews’e konuşan Totana'nın solcu Belediye Başkanı Juan José Cánovas ise sonuçlara tepki gösterdi. Sağcı partiyi manipülasyon yapmakla suçlayan Cánovas, “Vox'un kampanyası yanlış bilgi yaymaya dayanıyordu. İlk olarak Parti, Totana'daki göçmen nüfusun ulusal ortalamanın üzerinde olduğunu iddia etti. Oysa, Totana'daki nüfusun yüzde 80'i İspanyol "şeklinde konuştu.</p>
      <p>Vox ayrıca göçmenlerin yerli halktan daha fazla sosyal yardım aldığını iddia etti. Ancak, Belediye Başkanına göre, "Yardımların neredeyse yüzde 70'i İspanyollara verildi, yabancı nüfus ise sadece yüzde 30 oranında yardım aldı."</p>
      <h3>Göçmenler sağcı partiye oy verdi iddiası</h3>
      <p>Belki de daha şaşırtıcı olan Totana'nın göçmen nüfusunun bir kısmının Vox için oy kullanmış olabileceğinin iddia edilmesi. Cánovas İspanyol televizyonunda bir programda yaptığı açıklamada, bu konuda “tatmin edici” bir açıklaması olmadığını dile getirdi.</p>
      <p>Sosyal medya üzerinden Canovas’ın yorumuna cevap veren bir Vox Partisi yetkilisi ise, "belediye başkanı, işçilerin ve göçmenlerin istedikleri kişiye oy verebileceğini anlamıyor" dedi.</p>
    </article>
  </body>
</html>