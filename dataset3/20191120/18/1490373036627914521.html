<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/moskva-vrabci-hory-silicon-valley-lomonosovova-univerzita_1911201812_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T18:12:00+00:00"/>
    <meta property="og:title" content="Přes 300 000 metrů čtverečných, 41 miliard korun. V Moskvě vyroste ruská verze Silicon Valley"/>
    <meta property="og:description" content="Nový vědecko-technologický park má být atraktivní a prvotřídní pracoviště propojující výzkum spolu s byznysem v podobě, jaké známe na Západě a jaké se začínají rozvíjet i v asijských zemích."/>
  </head>
  <body>
    <article>
      <h1>Přes 300 000 metrů čtverečných, 41 miliard korun. V Moskvě vyroste ruská verze Silicon Valley</h1>
      <address><time datetime="2019-11-20T18:12:00+00:00">20 Nov 2019, 18:12</time> by <a rel="author">Ivana Milenkovičová</a></address>
      <p>
        <b>Ruská obdoba kalifornského Silicon Valley - tak se občas přezdívá vědecko-technologickému parku, který tento týden začal růst u Moskevské státní univerzity. Na Vrabčích horách v ruské metropoli se má už za pár let rozkládat elitní výzkumné pracoviště.</b>
      </p>
      <p>Nový vědecko-technologický park má být v první řadě atraktivní a prvotřídní pracoviště propojující výzkum spolu s byznysem v podobě, jaké známe na Západě a jaké se začínají v posledních letech velmi rychle rozvíjet i v některých asijských zemích.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/vesmir/vesmir-hotel-dovolena-cestovani-obezna-draha-luxusni-milion-zapad-slunce_1804091342_gol"/>
      </related>
      <p>Má se tedy jednat o moderní a dobře vybavené centrum, které by umožňovalo v co nejkratší době převést výsledky vědecké práce do podoby technologií využitelných v praxi.</p>
      <p>Rusko si od toho slibuje jednak rozvoj nových, domácích technologií, chce držet krok se zahraniční konkurencí, ale taky samozřejmě zpeněžení výsledků tamního vývoje.</p>
      <p>V neposlední řadě by ale také rádo zastavilo odliv mozků do ciziny - aby nadějní badatelé neodcházeli do zahraničí. Nic z toho předchozího by totiž nebylo možné, pokud si Rusko nedokáže vychovat a taky udržet špičkové odborníky. Nabídnout jim kvalitní a prestižní zázemí na výzkum.</p>
      <h3>80 ruských firem</h3>
      <p>Nové vědecko-technologické centrum by se mělo zaměřovat na poměrně prudce se rozvíjející disciplíny: biomedicína, nanotechnologie a informační technologie, robotika nebo kosmický výzkum a astronautika.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/dolina_plan_191120-164151_pj.jpg?itok=EiY3ih26"/>
        <figcaption>Vizualizace ruské obdoby kalifornského Silicon Valley | Zdroj: Reprofoto Lomonosovova univerzita</figcaption>
      </figure>
      <p>Přímo v Moskvě přitom už jeden podobný projekt existuje. Jedná se o Centrum inovací Skolkovo na okraji ruské metropole. Předsedá mu ruský oligarcha Viktor Vekselberg a působí anebo v minulosti tam působily velké zahraniční společnosti, jako je Microsoft, Boeing, IBM, Nokia a tak dále.</p>
      <p>Na rozdíl od Skolkova se ale zjevně nový projekt Moskevské státní univerzity bude snažit pracovat s domácími zdroji - ať už jde o personální zdroje, tak finance.</p>
      <p>Jak se nechal slyšet rektor Moskevské státní univerzity Viktor Sadovničij, na projektu nového vědecko-technologického parku se chce podílet asi 80 ruských firem. A počítá se i s tím, že centrum nebude sloužit jenom k výzkumu Moskevské státní univerzitě, tedy Lomonosově univerzitě, ale taky dalším vysokým školám.</p>
      <h3>110 miliard rublů</h3>
      <p>Projekt je ještě pořád na začátku. Letos v březnu podepsal zřízení centra premiér Dmitrij Medveděv a rektor Moskevské státní univerzity v úterý teprve slavnostně odhalil kamennou desku na místě, kde se má areál rozkládat. Konkrétně tedy na moskevských Vrabčích horách na pozemku, se kterým se dřív počítalo pro stavbu obytných domů.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/veda/fyzika-akademie-ved-cr-fyzikalni-ustav-budova-areal-ladvi-praha_1908141623_dok"/>
      </related>
      <p>Areál by měl být podle předpokladů hotový do roku 2023. Rozlohu má mít víc než 300 tisíc čtverečných metrů.</p>
      <p>Podle rektora Moskevské státní univerzity má první fáze stavby vyjít na 20 miliard rublů, v přepočtu asi na 7,4 miliardy korun. Polovinu peněz do projektu přitom vloží vedení ruské metropole, druhou ruské ministerstvo financí. Jedná se ale o částku jenom za infrastrukturu a komunikace.</p>
      <p>Celkový objem investice se má podle rektora do otevření v roce 2023 vyšplhat na 110 miliard rublů, tedy skoro 41 miliard korun.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d6358.075385426121!2d37.542724251056384!3d55.70777779065293!2m3!1f0!2f0!3f0!3m2!1i1024!2i768!4f13.1!3m3!1m2!1s0x46b54c798e3876c5%3A0xbb43d1454fd30f6d!2zVnJhYsSNw60gaG9yeQ!5e0!3m2!1scs!2scz!4v1574263332948!5m2!1scs!2scz" data-embed-type="--simple-iframe" width="620" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/veda-technologie/technologie/facebook-informace-nalada-vedci-vyzkum_1902011046_mat"/>
        <a href="https://www.irozhlas.cz/veda-technologie/technologie/nato-satelitni-centrum-satcem-cesko_1806300734_jak"/>
        <a href="https://www.irozhlas.cz/veda-technologie/technologie/konference-c-roads-hybridni-komunikace-mezi-auty-vlaky-na-zeleznicnich_1806202154_haf"/>
      </related>
    </article>
  </body>
</html>