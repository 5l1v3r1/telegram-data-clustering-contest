<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://internapoli.it/esplosione-fabbrica-barcellona-4-morti/"/>
    <meta property="og:site_name" content="InterNapoli.it"/>
    <meta property="article:published_time" content="2019-11-20T18:30:51+00:00"/>
    <meta property="og:title" content="Strage nella fabbrica di fuochi d’artificio, 4 morti nell’esplosione"/>
    <meta property="og:description" content="Una esplosione è avvenuta in un deposito di fuochi d’artificio e polveri piriche a Barcellona Pozzo di Gotto, nel messinese. Le vittime sono 4. Uno dei due dispersi nell’esplosione è stato recuperato. Ci sono diversi feriti con gravi ustioni trasportati negli ospedali cittadini, a Palermo e a Catania. Una delle vittime è una donna di 71 anni, moglie del titolare."/>
  </head>
  <body>
    <article>
      <h1>Strage nella fabbrica di fuochi d’artificio, 4 morti nell’esplosione</h1>
      <address><time datetime="2019-11-20T18:30:51+00:00">20 Nov 2019, 18:30</time> by <a rel="author" href="https://internapoli.it/author/internapoli/" target="_blank">Redazione Internapoli</a></address>
      <p>Una <b>esplosione è avvenuta in un deposito di fuochi d’artificio e polveri piriche a Barcellona Pozzo di Gotto</b>, nel messinese. <b>Le vittime sono 4</b>. <b>Uno dei due dispersi nell’esplosione è stato recuperato</b>. Ci sono diversi feriti con gravi ustioni trasportati negli ospedali cittadini, a Palermo e a Catania. <b>Una delle vittime è una donna di 71 anni, moglie del titolare</b>.</p>
      <p>IL VIDEO</p>
      <figure>
        <iframe data-src="https://twitter.com/emergenzavvf/status/1197216793158438912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Le persone sono tenute a distanza dal luogo dell’esplosione dove ci sono ancora fiamme che i vigili del fuoco stanno spegnendo. La Procura di Barcellona Pozzo di Gotto (Messina), come apprende l’Adnkronos, ha aperto un’<b>inchiesta per strage</b>. Sul posto il pm De Micheli, coordinato dal procuratore capo Emanuele Crescenti.</p>
      <p>C’erano dei lavori di saldatura in corso poco prima della esplosione, secondo quanto emerge dalle prime indagini coordinate dal Procuratore di Barcellona, Emanuele Crescenti, che parla di <b>“scene terribili”</b>: “C’erano degli operai di una ditta esterna che stavano facendo lavori di saldatura”, si limita a dire Crescenti. Ma sono <b>diverse le ipotesi al vaglio degli inquirenti</b>.</p>
      <p>“Seguo con dolore e apprensione le notizie che arrivano da Barcellona P. di Gotto. Esprimo vicinanza e cordoglio alle famiglie delle vittime.<b> Potenziare la sicurezza sul lavoro è un mio obiettivo primario</b>: presto sarà operativa la patente a punti che premia le aziende virtuose”. Così su Twitter il <b>ministro del Lavoro e delle Politiche Sociali Nunzia Catalfo</b>.</p>
      <p>“Esprimo il mio cordoglio personale alle famiglie delle vittime dell’esplosione avvenuta oggi pomeriggio a Barcellona Pozzo di Gotto. Esplosione in cui hanno perso la vita tre persone che lavoravano nel deposito di fuochi d’artificio. Un altro lavoratore è stato trovato vivo dai vigili del fuoco, mentre un altro risulta ancora disperso”, dice il presidente dell’Assemblea regionale siciliana, <b>Gianfranco Miccichè</b>, che aggiunge: “Un ringraziamento ai vigili del fuoco e alle forze dell’ordine che stanno operando sul luogo dell’incidente alla ricerca di eventuali feriti e per ricostruire la dinamica dello scoppio”.</p>
      <p>“E’ <b>una tragedia per tutta la nostra comunità</b>. Conosco la famiglia che diverse volte ha partecipato alla vita cittadina per le feste con i fuochi d’artificio. Quando ci sono vittime c’è sempre un grande rammarico”. Lo dice il sindaco di Barcellona Pozzo di Gotto <b>Roberto Materia</b>. (Adnkronos)</p>
      <related>
        <h4>ARTICOLI CORRELATI</h4>
        <a href="https://internapoli.it/fabbrica-melito-operai-segregati/"/>
        <a href="https://internapoli.it/targhe-false-castellammare/"/>
        <a href="https://internapoli.it/coca-cola-campania-dati/"/>
        <a href="https://internapoli.it/esplosione-davanti-alla-cioccolateria-a-napoli-fermati-un-17enne-e-un-12enne/"/>
        <a href="https://internapoli.it/maxi-sequestro-di-botti-cobra-denunciati-casertani-in-fabbrica/"/>
        <a href="https://internapoli.it/esplosione-cicciano/"/>
        <a href="https://internapoli.it/santantimo-bombola-gas/"/>
        <a href="https://internapoli.it/lautocisterna-perde-carburante-i-passanti-arrivano-con-le-taniche-poi-lesplosione-57-morti-cabonizzati/"/>
        <a href="https://internapoli.it/boscoreale-napoli-bambino/"/>
        <a href="https://internapoli.it/esplosione-santa-maria-vico/"/>
        <a href="https://internapoli.it/grumo-nevano-fabbrica/"/>
        <a href="https://internapoli.it/vestiti-di-marca-pezzottati-a-torre-blitz-nella-fabbrica-illegale/"/>
      </related>
    </article>
  </body>
</html>