<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/20/birinchi-avgust-avloniy-qoqon-shamoli-2019-yilda-premyerasi-kutilayotgan-ozbek-filmlari-foto/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-20T18:55:00+00:00"/>
    <meta property="og:title" content="“Birinchi avgust”, “Avloniy”, “Qo‘qon shamoli”. 2019-yilda premyerasi kutilayotgan o‘zbek filmlari (foto)"/>
    <meta property="og:description" content="“Birinchi avgust”, “Avloniy”, “Qo‘qon shamoli” filmlarining premyerasi yaqinlashmoqda"/>
  </head>
  <body>
    <article>
      <h1>“Birinchi avgust”, “Avloniy”, “Qo‘qon shamoli”. 2019-yilda premyerasi kutilayotgan o‘zbek filmlari (foto)</h1>
      <address>
        <time datetime="2019-11-20T18:55:00+00:00">20 Nov 2019, 18:55</time>
      </address>
      <p>“O‘zbekkino” Milliy agentligi buyurtmasi asosida suratga olingan filmlarning premyera kuni ma’lum bo‘ldi. Bu haqda “O‘zbekkino” matbuot xizmati jurnalist Feruz Muhammadga ma’lum qildi.</p>
      <p>
        <b>“Birinchi avgust” filmi</b>
      </p>
      <figure>
        <img src="https://s.daryo.uz/wp-content/uploads/2019/11/photo_2019-08-07_12-27-29-680x383.jpg"/>
        <figcaption>Foto: “O‘zbekkino” milliy agentligi</figcaption>
      </figure>
      <p>Rejissor Abduvohid G‘aniyev tomonidan suratga olingan “Birinchi avgust” filmining premyerasi 26-noyabr kuni bo‘lib o‘tadi. ‘Birinchi avgust’ filmi 2009—2010-yillarda avj olgan korrupsiya, ya’ni universitetga kirish imtihonlari qallobliklariga bag‘ishlanadi.</p>
      <p>Bosh rollarni Yigitali Mamajonov, Rayhon Ulasenova, Feruza Yusupova, Muyassar Berdiqulova, Sobir Otajonov singari aktyor va aktrisalar ijro etgan.</p>
      <p>
        <b>“Avloniy” tarixiy filmi</b>
      </p>
      <figure>
        <img src="http://s.daryo.uz/wp-content/uploads/2019/11/abdulla_avloniy_a_ida_film_dekoratsiya_uchun_3_ta_vokzal_2_t-640x351-1-640x351.jpg"/>
        <figcaption>Foto: “O‘zbekkino” milliy agentligi</figcaption>
      </figure>
      <p>Rejissor Muzaffar Erkinov tomonidan suratga olingan “Avloniy” tarixiy filmining premyerasi 6-dekabr kuni bo‘lib o‘tadi. Kartinada Abdulla Avloniyning 1919-yilda Afg‘onistonga qilgan diplomatik safari haqida hikoya qilinadi.</p>
      <p>Film voqealariga Tohir Malikning “Qaldirg‘och” asari motivi asos qilib olingan. Kinoasarda Abdulla Avloniy roli Xorazm teatri aktyori Alisher Yo‘ldoshevga ishonib topshirildi.</p>
      <p>Filmda O‘zbekiston xalq artisti Muhammadali Abduqunduzov, O‘zbekistonda xizmat ko‘rsatgan artist Matyoqub Matchonov hamda Abror Yo‘ldoshev, Javohir Zokirov singari aktyorlarni ham ko‘rishingiz mumkin.</p>
      <p>
        <b>“Qo‘qon shamoli” tarixiy filmi</b>
      </p>
      <figure>
        <img src="http://s.daryo.uz/wp-content/uploads/2019/11/photo_2019-06-17_10-57-36-1-680x383-680x383.jpg"/>
        <figcaption>Foto: “O‘zbekkino” milliy agentligi</figcaption>
      </figure>
      <p>Rejissor Dilmurod Masaidov, prodyuser Mahmud Erkabayevlar tomonidan suratga olingan “Qo‘qon shamoli” tarixiy filmining premyerasi 20-dekabr kuni bo‘lib o‘tadi. Film Qo‘qon xonligining XVIII asr oxiri — XIX asr boshlaridagi ijtimoiy-siyosiy hamda adabiy muhiti, o‘sha davr chigalliklari haqida bo‘lib, asosan, Qo‘qon xoni Umarxon hamda shoira Nodirabegim hayotidan hikoya qiladi.</p>
      <p>Bosh rollarni Ilhom Berdiyev, Rayhon Asatova, Bobur Yo‘ldoshev, Gulbahor Yo‘ldosheva, Furqat Fayziyev singari aktyor va aktrisalar ijro etgan.</p>
    </article>
  </body>
</html>