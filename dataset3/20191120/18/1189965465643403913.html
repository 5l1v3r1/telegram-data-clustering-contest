<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260010/telesidiki-i-katadiki-toy-panoy-kammenoy-gia-to-lintsarete-ton-paxta"/>
    <meta property="og:site_name" content="LiFO"/>
    <meta property="article:published_time" content="2019-11-20T18:42:00+00:00"/>
    <meta property="og:title" content="Τελεσίδικη η καταδίκη του Πάνου Καμμένου για το «Λιντσάρετε τον Πάχτα»"/>
    <meta property="og:description" content="Καταδικάστηκε τελεσίδικα ο Πάνος Καμμένος που το 2013 προέτρεψε πολίτες να λιντσάρουν τον δήμαρχο Χρήστο Πάχτα"/>
  </head>
  <body>
    <article>
      <h1>Τελεσίδικη η καταδίκη του Πάνου Καμμένου για το «Λιντσάρετε τον Πάχτα»</h1>
      <h2>Καταδικάστηκε τελεσίδικα ο Πάνος Καμμένος που το 2013 προέτρεψε πολίτες να λιντσάρουν τον δήμαρχο Χρήστο Πάχτα</h2>
      <address><time datetime="2019-11-20T18:42:00+00:00">20 Nov 2019, 18:42</time> by <a rel="author">NEWSROOM</a></address>
      <p>
        <b>Ο <a href="https://www.lifo.gr/tags/%CE%A0%CE%AC%CE%BD%CE%BF%CF%82+%CE%9A%CE%B1%CE%BC%CE%BC%CE%AD%CE%BD%CE%BF%CF%82">Πάνος Καμμένος</a> <a href="https://www.lifo.gr/tags/%CE%BA%CE%B1%CF%84%CE%B1%CE%B4%CE%AF%CE%BA%CE%B7">καταδικάζεται</a> τελεσίδικα στην καταβολή χρηματικής ικανοποίησης λόγω ηθικής βλάβης για τη δημόσια προτροπή του: «Λιντσάρετε τον Πάχτα. Πρέπει να μη μπορεί να κυκλοφορήσει. Εγώ μαζί σας».</b>
      </p>
      <p>Σύμφωνα με όσα μεταδίδει το voria.gr απερρίφθη η έφεση του προέδρου του κόμματος των Ανεξάρτητων Ελλήνων, Πάνου Καμμένου, για το... περίφημο «Λιντσάρετε τον Πάχτα», την προτροπή του, δηλαδή, προς τους κατοίκους της Χαλκιδικής να πάρουν τον νόμο στα χέρια τους και να λιντσάρουν τον πρώην δήμαρχο Αριστοτέλη, Χρήστο Πάχτα, σε ομιλία του στη ΔΕΘ, τον Σεπτέμβριο του 2013, για την υπόθεση της επένδυσης της «Ελληνικός Χρυσός» στις Σκουριές. Ο κ. Καμμένος αντιμετώπισε την κατηγορία της προτροπής σε τέλεση αδικήματος.</p>
      <p>Το Τριμελές Εφετείο Πειραιά, με τη με αριθμό 664/2019 απόφασή του, απέρριψε την έφεση του κ. Καμμένου και επικύρωσε τη με αριθμό 4916/2017 απόφαση του Πολυμελούς Πρωτοδικείου Πειραιά. Έτσι, ο κ. Καμμένος καταδικάζεται τελεσίδικα στην καταβολή χρηματικής ικανοποίησης λόγω ηθικής βλάβης για τη δημόσια προτροπή του: «Λιντσάρετε τον Πάχτα. Πρέπει να μη μπορεί να κυκλοφορήσει. Εγώ μαζί σας».</p>
      <p>Κατά την κρίση του δευτεροβάθμιου Δικαστηρίου, «...η επίμαχη δήλωση του εναγομένου και μάλιστα με ενδυνάμωση της φωνής του με τη χρήση της περιέχουσας έντονη νοηματική βαρύτητα και συναισθηματική φόρτιση φράσης "λιντσάρετέ τον", που συνοδευόταν από την προτροπή "πρέπει να μην μπορεί να κυκλοφορήσει", με την παράλληλη γνωστοποίηση της εκ μέρους του ψυχικής συμπαράστασης και πολιτικής κάλυψης στις ανωτέρω ενέργειες, εκφεύγει του ορθού πολιτικού λόγου και της διάθεσης συμπαράστασης στους κατοίκους της περιοχής, που καλόπιστα ή μη, εξέφραζαν τις ανησυχίες τους και την αντίθεσή τους στις εξορυκτικές εργασίες χρυσού και πληροί την αντικειμενική υπόσταση του άρθρου 184 του ΠΚ».</p>
      <p>«Τούτο διότι, διεγείροντας το συναίσθημα και ερεθίζοντας το θυμικό των αντιδρώντων κατοίκων, εν γνώσει του προέτρεψε όχι μόνο εκείνους προς τους οποίους απευθυνόταν, αλλά και αόριστο αριθμό ατόμων που είτε βρίσκονταν πλησίον του και γίνονταν κοινωνοί της δήλωσής του, είτε παρακολουθούσαν τη δήλωσή του μέσω των ειδησιογραφικών εκπομπών, να διαπράξουν σε βάρος του ενάγοντος κακούργημα ή πλημμέλημα. Με τον τρόπο αυτό και με δεδομένη την έντονα παράνομη και κοινωνικά απρόσφορη αυτή δήλωση, ο εναγόμενος πρόσβαλε την προσωπικότητα του ενάγοντος, καθώς τον στοχοποίησε στα μάτια αορίστου αριθμού ατόμων.... παρέχοντας τους ταυτόχρονα πολιτική, τουλάχιστον, κάλυψη, σε οποιαδήποτε έκνομη ενέργεια σε βάρος του. Η φράση "λιντσάρετέ τον" είναι σαφής και το ιστορικό και νοηματικό υπόβαθρό της γνωστό στον εναγόμενο,.... (ο οποίος) κατανοεί τη σημασία των δηλώσεων και των λέξεων που χρησιμοποιεί και επιβάλλουν την αυτοσυγκράτησή του και την αποφυγή παράσυρσής του σε ποινικά κολάσιμες και ηθικά απαξιωτικές φράσεις, ακόμα και για να ικανοποιήσει πολιτικά τους συνομιλητές ή ακροατές του...».</p>
      <figure>
        <iframe src="https://www.youtube.com/embed/wwG4Q18elGM" width="853" height="480" data-service="Youtube" scrolling="no"/>
      </figure>
      <p>
        <b>Πάχτας: Ο Καμμένος εμφανίστηκε αμετανόητος</b>
      </p>
      <p>Όπως τονίζει σε δήλωσή του ο κ. Πάχτας, «επιβεβαιώνεται έτσι και από ένα ανώτερο Δικαστήριο, η κρίση του Πολυμελούς Πρωτοδικείου ότι αποδείχθηκε ότι οι παραπάνω δημόσιες προτροπές συνιστούν αξιόποινη πράξη η οποία προβλέπεται και τιμωρείται από τον Ποινικό Κώδικα και έτσι απορρίφθηκε στο σύνολό της η έφεση ως αβάσιμη στην ουσία της».</p>
      <p>«Αυτονόητα η προτροπή για λιντσάρισμα ενός ανθρώπου αποτελεί την πιο απεχθή έκφραση ενός αρρωστημένου πολιτικού λαϊκισμού, στο όνομα του οποίου στοιχειώδεις κανόνες νομιμότητας και δημοκρατικής λειτουργίας περιφρονούνται και καταπατώνται δημόσια. Ο Καμμένος αυτό ακριβώς έκανε. Με εξαιρετικά απάνθρωπο τρόπο παρακίνησε το πλήθος να προχωρήσει ουσιαστικά και στη φυσική εξόντωση του τότε εκλεγμένου δημάρχου», προσθέτει ο κ. Πάχτας.</p>
      <p>«Αυτή τη συμπεριφορά την καταδίκασε τότε σύσσωμος ο πολιτικός και πνευματικός κόσμος της χώρας. Έπειτα από ποινική δίωξη που του ασκήθηκε αυτεπάγγελτα, μετά από παραγγελία του κ. προϊσταμένου της Εισαγγελίας Πρωτοδικών Θεσσαλονίκης, και κατόπιν απόφασης άρσης της βουλευτικής ασυλίας του, την οποία αποφάσισε η Βουλή των Ελλήνων, ο Καμμένος παραπέμφθηκε τελικά να δικαστεί στο Μονομελές Πλημμελειοδικείο Θεσσαλονίκης, κατηγορούμενος για πρόκληση των πολιτών σε διάπραξη εγκλήματος».</p>
      <p>«Ο Καμμένος παρουσιάστηκε αμετανόητος. Κατάφερε όμως και έπεισε το Δικαστήριο ότι με τη δημόσια προτροπή του για λιντσάρισμα εκλεγμένου δημάρχου, δεν εννοούσε αυτό που όλοι καταλαβαίνουνε και καταδικάσανε, και έτσι απέκτησε και επισήμως τον τίτλο του έχοντος το ακαταλόγιστο. Αντίθετα δεν κατάφερε να πείσει τους δικαστές του Πολυμελούς Πρωτοδικείου Πειραιά, όπως επίσης και αυτούς του Τριμελούς Εφετείου Πειραιά, που έκριναν την ίδια πράξη ως ποινικώς κολάσιμη και τον καταδίκασαν. Υπέστημεν συκοφαντίες, ύβρεις, προσωπικές απειλές και μηνύσεις. Καταφύγαμε στο φυσικό δικαστή για την παραδειγματική τιμωρία του κ. Καμμένου».</p>
      <p>«Δε νοείται αρχηγός κοινοβουλευτικού κόμματος να προτρέπει στην αναίρεση της ουσίας της δημοκρατίας που είναι ο σεβασμός στη νομιμότητα και η αντιμετώπιση των προβλημάτων μέσα από το διάλογο. Η πρόσκληση πολιτών σε τέλεση αδικήματος αποτελεί πέραν των άλλων και τεράστιο ηθικό και πολιτικό ατόπημα. Αυτές οι συμπεριφορές θυμίζουν διαλυτικά φαινόμενα μιας εποχής που δε μας αξίζει και δε θέλουμε να ζήσουμε. Απέναντι σε αυτές τις συμπεριφορές οφείλουμε να συνεχίσουμε με ακόμη μεγαλύτερη επιμονή τον αγώνα μας για να πείσουμε ότι ο δόμος της συνεννόησης και της αρμονικής συνύπαρξης είναι ο μόνος δρόμος που μπορεί να δώσει ελπίδα και προοπτική στον τόπο μας. Είναι μια ευθύνη που έχουμε αναλάβει και θα συνεχίσουμε να υπηρετούμε με πίστη και αποφασιστικότητα».</p>
      <p>
        <i>Με πληροφορίες από voria.gr</i>
      </p>
    </article>
  </body>
</html>