<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/ab-uyesi-5-ulkeden-israil-e-tepki-1209530.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-20T18:33:00+00:00"/>
    <meta property="og:title" content="AB üyesi 5 ülkeden İsrail'e tepki"/>
    <meta property="og:description" content="Birleşmiş Milletler Güvenlik Konseyi (BMGK) üyesi 5 Avrupa Birliği (AB) ülkesi İngiltere, Almanya, Fransa, Belçika ve Polonya, İsrail'in işgal altındaki Filistin topraklarındaki tüm yerleşim faaliyetlerinin uluslararası hukuka göre yasa dışı olduğunu, iki devletli çözümü ve kalıcı barışı yıprattığını bildirdi."/>
  </head>
  <body>
    <article>
      <h1>AB üyesi 5 ülkeden İsrail'e tepki</h1>
      <h2>Birleşmiş Milletler Güvenlik Konseyi (BMGK) üyesi 5 Avrupa Birliği (AB) ülkesi İngiltere, Almanya, Fransa, Belçika ve Polonya, İsrail'in işgal altındaki Filistin topraklarındaki tüm yerleşim faaliyetlerinin uluslararası hukuka göre yasa dışı olduğunu, iki devletli çözümü ve kalıcı barışı yıprattığını bildirdi.</h2>
      <address>
        <time datetime="2019-11-20T18:33:00+00:00">20 Nov 2019, 18:33</time>
      </address>
      <p><b>BMGK</b> kasım dönem başkanı İngiltere'nin<b> BM Daimi Temsilcisi Karen Pierce, Konseyde Filistin</b> sorunu ve Orta Doğu'daki gelişmelerin ele alınacağı oturum öncesi, AB üyesi 5 ülke adına ortak açıklama yaptı.</p>
      <p><b>Pierce</b>, <b>İsrail'in Filistin'deki </b>yerleşim birimlerine yönelik tutumlarının değişmediğini söyledi.</p>
      <p><b>İsrail'</b>in işgal altındaki <b>Filistin </b>topraklarındaki tüm yerleşim faaliyetlerinin uluslararası hukuka göre yasa dışı olduğunu, iki devletli çözümü ve kalıcı barışı yıprattığını belirten Pierce, İsrail'e tüm yerleşim faaliyetlerine son vermesi çağrısı yaptı.</p>
      <p>Pierce, Batı Şeria'nın olası ilhakına yönelik çağrıların ise endişe verici olduğunu ifade ederek, "Gerçekçi ve uygulanabilir tek yol olan müzakere edilmiş iki devletli çözüm sürecini desteklemeye devam edeceğiz." dedi.</p>
      <p>Pompeo, yerleşim birimlerini yasa dışı olarak görmediklerini duyurmuştu</p>
      <p><b>ABD Dışişleri Bakanı Mike Pompeo</b>, İsrail'in Batı Şeria'da yer alan yerleşim birimlerini artık yasa dışı olarak görmediklerini duyurmuştu.</p>
      <p>Karar, İsrail'de sevinçle karşılanırken, <b>Filistin</b> yönetimi ise <b>ABD'ye </b>tepki göstermişti. Filistin Başbakanı Muhammed Iştiyye, ABD'nin kararının "uluslararası kanunların hafife alınması" anlamına geldiğini belirtmişti.</p>
      <p>İsrail'in 1967'de işgal ettiği <b>Batı Şeria'da</b>, 250'ye yakın yasa dışı Yahudi yerleşim birimi bulunuyor. Bu yerlerde 400 binden fazla Yahudi yerleşimci ikamet ediyor.</p>
      <p>Uluslararası hukuka göre, işgal altındaki topraklarda bulunan tüm Yahudi yerleşim birimleri yasa dışı kabul ediliyor.</p>
    </article>
  </body>
</html>