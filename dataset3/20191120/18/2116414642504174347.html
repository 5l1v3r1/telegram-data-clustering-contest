<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/agresorii-celor-doi-poli-i-ti-din-v-lcea-au-fost-prin-i-unul-dintre-poli-i-tii-b-tu-i-transferat-la-un-spital-din-capital-1319167"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-20T18:05:00+00:00"/>
    <meta property="og:title" content="Agresorii celor doi polițiști din Vâlcea au fost prinși. Unul dintre polițiștii bătuți, transferat la un spital din Capitală"/>
    <meta property="og:description" content="Agresorii celor doi poliţişti din Vâlcea au fost prinși în Slatina şi au fost duși la Parchet pentru audieri, a anunţat miercuri seară purtătorul de cuvânt al Ministerului de Interne, Monica Dajbog. Ea a precizat că unul dintre cei doi polițiști - care au"/>
  </head>
  <body>
    <article>
      <h1>Agresorii celor doi polițiști din Vâlcea au fost prinși. Unul dintre polițiștii bătuți, transferat la un spital din Capitală</h1>
      <address><time datetime="2019-11-20T18:05:00+00:00">20 Nov 2019, 18:05</time> by <a rel="author">ZIUA NEWS</a></address>
      <p>
        <b>Agresorii celor doi poliţişti din Vâlcea au fost prinși în Slatina şi au fost duși la Parchet pentru audieri, a anunţat miercuri seară purtătorul de cuvânt al Ministerului de Interne, Monica Dajbog. Ea a precizat că unul dintre cei doi polițiști - care au fost deposedați de arme și bătuți - este transferat la un spital din Capitală și urmează să fie operat.</b>
      </p>
      <p>Cei doi polițiști din județul Vâlcea au ajuns la spital după ce au fost bătuți de șoferul unei mașini pe care nu au reușit să o oprească și de alte persoane aflate la fața locului.</p>
      <p>Purtătorul de cuvânt al Ministerului de Interne a anunțat că cei doi agresori au fost depistaţi în Slatina și au fost duși la Parchetul Judecătoriei Drăgăşani, unde vor fi audiați. Potrivit sursei citate, unul dintre polițiștii răniți este transportat la un spital din Capitală, unde urmează să fie operat.</p>
      <p>"Ministrul afacerilor interne, Ion Marcel Vela, a solicitat inspectorului general al Poliției Române ca unul dintre adjuncți să meargă personal în județul Vâlcea pentru a verifica situația la fața locului și pentru a lua măsuri ca pe viitor să nu se mai repete astfel de cazuri în care viața polițiștilor este pusă în pericol. Nu ne referim aici la un control ci, la un sprijin profesional pe care Inspectoratul General al Poliției Române trebuie să-l acorde structurilor din teritoriu pentru evitarea unor situații critice", a adăugat Monica Dajbog.</p>
      <p>Incidentul a avut loc în noaptea de marți spre miercuri, în jurul orei 01.00, când cei doi polițiști, din comuna Prundeni, au încercat să oprească o autoutilitară pe DN64, dar șoferul și-a continuat dumul. "Polițiștii au plecat imediat în urmărirea autoutilitarei, aceștia trăgând 9 focuri de armă în plan vertical, pentru a-l determina pe șofer să oprească, lucru pe care acesta nu l-a făcut", preciza Poliția Vâlcea într-un comunicat.</p>
      <p>În cele din urmă, autoutilitara a oprit în fața unei locuințe din satul Călina, iar în timp ce polițiștii s-au deplasat către autoturism, au fost agresați de către șofer și alte persoane aflate la fața locului, potrivit sursei citate. În sprijinul celor agresați a venit un alt echipaj de la Drăgășani, iar cei doi polițiști bătuți au fost duși la spital.</p>
      <p>Potrivit Adevărul.ro, polițiștii au fost deposedaţi de armele din dotare şi bătuţi de rudele celor din autoutilitară, două persoane de etnie romă cunoscute în zonă ca persoane cu antecedente penale. Publicația citată scrie că poliţiştii au suferit traumatisme cranio-faciale, fractură de piramidă nazală şi de arcadă, fiind transportaţi la spital.</p>
    </article>
  </body>
</html>