<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426119/xarhs-theoxarhs-to-2020-tha-xhmerwsei-kalyteres-meres-ston-toyrismo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T18:15:01+00:00"/>
    <meta property="og:title" content="Χάρης Θεοχάρης: «To 2020 θα ξημερώσει καλύτερες μέρες στον τουρισμό»"/>
    <meta property="og:description" content="Την παραγωγή επιπλέον πλούτου από κρυμμένες αξίες επιδιώκει ο υπουργός Τουρισμού Χάρης Θεοχάρης. Ο κ. Θεοχάρης αναφέρεται σε στοχευμένες πολιτικές για την ανάδειξη επιμέρους τομέων, αλλά και για την επιμήκυνση της τουριστικής περιόδου. Τοποθετείται σχετικά με τις επιπτώσεις που έχει η κατάρρευση της Thomas Cook, αλλά και το επικείμενο Brexit, εκτιμώντας ότι θα υπάρξει αναπλήρωση και ότι το 2020 θα υπάρξει αύξηση των εσόδων κατά 10% σε σχέση με το 2019."/>
  </head>
  <body>
    <article>
      <h1>Χάρης Θεοχάρης: «To 2020 θα ξημερώσει καλύτερες μέρες στον τουρισμό»</h1>
      <address>
        <time datetime="2019-11-20T18:15:01+00:00">20 Nov 2019, 18:15</time>
      </address>
      <p>
        <b>Την παραγωγή επιπλέον πλούτου από κρυμμένες αξίες επιδιώκει ο υπουργός Τουρισμού Χάρης Θεοχάρης. Ο κ. Θεοχάρης αναφέρεται σε στοχευμένες πολιτικές για την ανάδειξη επιμέρους τομέων, αλλά και για την επιμήκυνση της τουριστικής περιόδου. Τοποθετείται σχετικά με τις επιπτώσεις που έχει η κατάρρευση της Thomas Cook, αλλά και το επικείμενο Brexit, εκτιμώντας ότι θα υπάρξει αναπλήρωση και ότι το 2020 θα υπάρξει αύξηση των εσόδων κατά 10% σε σχέση με το 2019.</b>
      </p>
      <p><b>Ο κλάδος της φιλοξενίας υπέστη βαρύ πλήγμα από την κατάρρευση της Thomas Cook. Ποια μέτρα έχετε δρομολογήσει;</b><br/>Από τον «ξαφνικό θάνατο» της Thomas Cook, που αποτελεί μια δυσάρεστη εξέλιξη για τον παγκόσμιο τουρισμό, τις επιχειρήσεις και τους εργαζομένους σε αυτές, πήραμε ένα μάθημα: πως η εξάρτηση του τουριστικού μας προϊόντος από έναν πελάτη ενέχει κινδύνους. Επίσης –και αυτό είναι το πιο κρίσιμο– ότι το ελληνικό τουριστικό προϊόν, ως ένας ζωντανός οργανισμός, πρέπει να μετεξελιχθεί. Και τώρα είναι η ευκαιρία μας να αλλάξουμε την τουριστική μας στρατηγική, συνεπώς εκεί επικεντρώνουμε τις δυνάμεις μας. Δηλαδή όχι μόνο στο πώς θα επουλώσουμε τα «τραύματα» που άφησε η Thomas Cook τη φετινή χρονιά και το δυνητικό «άνοιγμα» που αφήνει πίσω της για την επόμενη, αλλά πώς θα δημιουργήσουμε στέρεες βάσεις με μακροπρόθεσμο ορίζοντα.</p>
      <p>Στο πλαίσιο αυτό βρισκόμαστε σε ανοιχτή επικοινωνία με τις αεροπορικές εταιρείες, ώστε να καλυφθούν οι 1,6 εκατ. «ορφανές» λόγω Thomas Cook αεροπορικές θέσεις, και είμαστε σε επαφή με τους tour operators για τα συμβόλαια με τους ξενοδόχους. Επίσης έχουμε λάβει σειρά συγκεκριμένων μέτρων για τη στήριξη των επιχειρήσεων του τουρισμού που έχουν πληγεί.</p>
      <p>Οι πρωτοβουλίες μας, όμως, δεν περιορίζονται μόνο σε αυτές τις δράσεις. Λειτουργούμε εμπροσθοβαρώς, υλοποιώντας τη διαφημιστική προβολή της χώρας στις διεθνείς αγορές εκ των προτέρων και όχι εκ των υστέρων, όπως γινόταν μέχρι πρόσφατα. Στο πλαίσιο αυτό, η καμπάνια για την επόμενη χρονιά θα ξεκινήσει τον Ιανουάριο του 2020. Ο σχεδιασμός που έχει γίνει προβλέπει τη διάθεση άνω των 11 εκατ. ευρώ από το Πρόγραμμα Δημοσίων Επενδύσεων (ΠΔΕ) για το διαφημιστικό πρόγραμμα.</p>
      <p>Θα ήθελα, όμως, να σημειώσω ότι ήδη το κενό της Thomas Cook καλύπτεται και η ανωμαλία που προκλήθηκε θα αντιμετωπιστεί σύντομα από τις συναλλαγές άλλων tour operators. Η ουσιαστική συμβολή του Υπουργείου Τουρισμού είναι τόσο να συνεχίσει άοκνα την προβολή της χώρας ως τουριστικού προορισμού όσο και να αναδεικνύει σταθερά την ποιότητα και την ποικιλία του ελληνικού τουριστικού προϊόντος.</p>
      <p><b>Ποιος είναι όμως ο σχεδιασμός του Υπουργείου Τουρισμού για τη μετεξέλιξη του ελληνικού τουριστικού προϊόντος σε μια παγκόσμια άκρως ανταγωνιστική αγορά;</b><br/>Ο σχεδιασμός μας περιλαμβάνει την ανάδειξη θεματικών τουριστικών προϊόντων, τη διασφάλιση ποιοτικών τουριστικών υποδομών με χαμηλό περιβαλλοντικό αποτύπωμα και την προώθηση εναλλακτικών μορφών τουρισμού που καταγράφουν ανάπτυξη διεθνώς. Πρόκειται για ορόσημα που έχουν σημαντικές προοπτικές και μπορούν να συμβάλουν καθοριστικά στην επόμενη μέρα του ελληνικού τουριστικού προϊόντος και κατ’ επέκταση στην εθνική οικονομία.</p>
      <p>Στο επίκεντρο της κυβερνητικής πολιτικής βρίσκεται επίσης η επιτάχυνση όλων των ώριμων επενδυτικών σχεδίων σε τουριστικές μονάδες και η πραγματοποίηση των αναγκαίων επενδύσεων για τον εκσυγχρονισμό των υποδομών (περιφερειακά αεροδρόμια, λιμάνια, οδικά δίκτυα), με κινητοποίηση του ιδιωτικού τομέα και συμμετοχή του στο κόστος. Δεν αφήνουμε τίποτε στην τύχη του και αξιοποιούμε κάθε προοπτική, δυνατότητα ή ενδεχόμενη συνεργασία.</p>
      <p><b>Η επιμήκυνση της τουριστικής περιόδου και η αναβάθμιση του προϊόντος έχουν επιχειρηθεί και κατά το παρελθόν, με πενιχρά αποτελέσματα. Τι διαφορετικό κομίζετε και πώς θα το επιτύχετε;</b><br/>Η Ελλάδα, έχοντας αφήσει πίσω τη δεκαετή οικονομική κρίση και έχοντας αλλάξει σελίδα σε πολιτικό επίπεδο στις 7 Ιουλίου, προσφέρει, εκτός από σταθερότητα και ασφάλεια, ένα αναπτυσσόμενο οικονομικό περιβάλλον. Αυτό από μόνο του αποτελεί εχέγγυο για την επιτυχή υλοποίηση των ορόσημων που έχουμε θέσει ως κυβέρνηση και ως Υπουργείο Τουρισμού για τη βιώσιμη ανάπτυξη του τουριστικού μας προϊόντος. Αυτό όμως είναι το γενικό πλαίσιο. Η ηγεσία του Υπουργείου Τουρισμού παρακολουθεί εναργώς όλες τις σύγχρονες τάσεις που αφορούν κάθε μορφή τουρισμού.</p>
      <p>Συνεργάζεται με όλους τους φορείς που εμπλέκονται με την εγχώρια «βιομηχανία», προκειμένου να παρεμβαίνει, να σχεδιάζει και να υλοποιεί στοχευμένες πολιτικές. Για να σας δώσω ένα παράδειγμα, προωθούμε ταχύτατα την αναγνώριση των ελληνικών υδάτινων πόρων ως ιαματικών. Η κίνηση αυτή θα απεμπλέξει από γραφειοκρατικά κωλύματα και θα επιτρέψει την αξιοποίησή τους. Στην ουσία μιλάμε για έναν ανεκμετάλλευτο πλούτο, ο οποίος θα μπορούσε να προσελκύσει τόσο επισκέπτες ιαματικού τουρισμού όσο και επενδυτικά κεφάλαια. Για να δώσω μια τάξη μεγέθους της σημασίας μόνο αυτού του υποκλάδου, σας πληροφορώ ότι παγκοσμίως, σύμφωνα με το Global Wellness Economy Monitor, η συγκεκριμένη αγορά παράγει τζίρο 56,2 δισ. δολάρια (στοιχεία 2017), ενώ εκτιμάται ότι θα ξεπεράσει σε αξία τα 77 δισ. δολάρια το 2022.</p>
      <p><b>Έχετε αποτιμήσει την επίπτωση του Brexit στον ελληνικό τουρισμό; Και ποια η εκτίμησή σας για το 2020;</b><br/>Παρά τους κραδασμούς από την οικονομική κατάρρευση της Thomas Cook, ο Οκτώβριος ισοσκέλισε τις χαμένες εισπράξεις από τα πακέτα που ακυρώθηκαν. Γι’ αυτόν τον λόγο στο Υπουργείο Τουρισμού εκτιμάμε ότι τα έσοδα τη φετινή χρονιά θα κινηθούν υψηλότερα σε σχέση με το 2018. Ο στόχος μας για το 2020 είναι η σταθεροποίηση των τουριστικών μεγεθών, η άνοδος του αριθμού των ξένων επισκεπτών και η αύξηση της μέσης δαπάνης. Ειδικότερα σε ό,τι αφορά τις εισπράξεις, προσβλέπουμε σε αύξηση γύρω στο 10% σε σύγκριση με φέτος.</p>
      <p>Αναφορικά με το Brexit, κανείς δεν μπορεί αυτή τη στιγμή να υπολογίσει τις επιπτώσεις, πόσες και ποιες θα είναι αυτές. Η στόχευσή μας είναι να διατηρήσουμε τις τουριστικές ροές από το Ηνωμένο Βασίλειο, που αποτελεί και έναν από τους βασικούς «πελάτες» του τουριστικού μας προϊόντος.</p>
      <p><b>Ποια η προσέγγιση του υπουργείου ως προς το θέμα των βραχυχρόνιων μισθώσεων;</b><br/>Οι βραχυχρόνιες μισθώσεις είναι μια διεθνής τάση, η οποία απαντάται σε όλες τις μεγάλες τουριστικές αγορές. Πρόκειται για ένα τουριστικό προϊόν το οποίο είναι εδώ για να μείνει. Αυτό όμως δεν σημαίνει ότι δεν πρέπει να μπουν κανόνες, αλλά δεν πρόκειται να υπάρξει κανένας αιφνιδιασμός. Πέρα από τις φορολογικές ρυθμίσεις που αφορούν τη βραχυχρόνια μίσθωση, η κυβέρνηση συντονισμένα επεξεργάζεται ένα πλαίσιο κανόνων. Οδηγός για το νέο ρυθμιστικό πλαίσιο θα είναι η διαφάνεια στις συναλλαγές, η προστασία των χρηστών αυτών των υπηρεσιών, η διασφάλιση του ανταγωνισμού στον τουριστικό κλάδο και η δίκαιη κατανομή των φορολογικών βαρών.</p>
      <p><b>Οι επιχειρήσεις του κλάδου εγείρουν θέμα υπερφορολόγησης. Υπάρχει περιθώριο ελάφρυνσής τους;</b><br/>Όσον αφορά τη φορολόγηση του τουριστικού προϊόντος, θα ήθελα να επισημάνω πως συνδέεται με την ανταγωνιστικότητά του. Έχουμε καταθέσει τις προτάσεις μας για τη μείωση της φορολόγησης του πακέτου προς το Υπουργείο Οικονομικών και αναμένουμε το οριστικό πλάνο. Σε ό,τι αφορά το τέλος διαμονής, θα διερευνήσουμε τις δυνατότητες που έχουμε, ώστε το τέλος να στηρίξει άμεσα τον ελληνικό τουρισμό και να είναι ανταποδοτικό.</p>
      <p>(πηγή: kathimerini.gr)</p>
    </article>
  </body>
</html>