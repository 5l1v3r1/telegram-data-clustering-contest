<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ektos-gia-tin-ora-i-kriti-apo-to-schediasmo-gia-kentra-filoxenias-prosfugon.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T18:31:00+00:00"/>
    <meta property="og:title" content="Εκτός για την ώρα η Κρήτη από το σχεδιασμό για κέντρα φιλοξενίας προσφύγων"/>
    <meta property="og:description" content="Οι ανακοινώσεις της κυβέρνησης για τις νέες δομές στα νησιά"/>
  </head>
  <body>
    <article>
      <h1>Εκτός για την ώρα η Κρήτη από το σχεδιασμό για κέντρα φιλοξενίας προσφύγων</h1>
      <address>
        <time datetime="2019-11-20T18:31:00+00:00">20 Nov 2019, 18:31</time>
      </address>
      <p>
        <b>Οι ανακοινώσεις της κυβέρνησης για τις νέες δομές στα νησιά</b>
      </p>
      <p>Κατασκευή νέων και επέκταση κλειστών δομών σε νησιά, ανακοίνωσε ο Κυβερνητικός εκπρόσωπος Στέλιος Πέτσας και ο υφυπουργός Εθνικής Άμυνας Αλκιβιάδης Στεφανής, παρουσιάζοντας το ολοκληρωμένο σχέδιο της κυβέρνησης για το προσφυγικό.</p>
      <p>Με βάση τις ανακοινώσεις, προς το παρόν η Κρήτη, μένει εκτός σχεδίου αναφορικά με το σχεδιασμό δημιουργίας κέντρων φιλοξενίας για τους πρόσφυγες.</p>
      <p>Όπως δήλωσε ο κ. Πέτσας θα ενισχυθεί ο ρόλος της Frontex και θα αυστηροποιηθούν τα κριτήρια για το προσφυγικό άσυλο.</p>
      <p>Επίσης, προβλέπεται επιτάχυνση της διαδικασίας επιστροφής των μεταναστών αλλά και η εξέταση των προϋποθέσεων για να προχωρούν στα προαναχωρησιακά κέντρα.</p>
      <p> «Πρέπει να καταλάβουν [οι μετανάστες] ότι αν δώσουν τα λεφτά τους σε διακινητή για να έρθουν στην Ελλάδα θα τα χάσουν», δήλωσε στο τέλος ο κ. Πέτσας.</p>
      <p>Στη συνέχεια ο κ. Στεφανής ανακοίνωσε τις αλλαγές στα κέντρα φιλοξενίας τονίζοντας πως στόχος της κυβέρνησης είναι η αποσυμφόρηση των νησιών και η άμεση διαχείριση της προσφυγικής κρίσης.</p>
      <p>Συνεπώς, στα σχέδια της κυβέρνησης συμπεριλαμβάνονται η φύλαξη των συνόρων, οι άμεσες επιστροφές και η ενίσχυση του ελέγχου στις περιοχές που πλήττονται. Συνολικά 20.000 μετανάστες θα μεταφερθούν στις νέες δομές μέχρι τις αρχές του 2020. Από αυτούς 5.000 θα μεταφερθούν σε ξενοδοχεία και 15.000 σε δομές.</p>
      <p>
        <b>ΤΟ ΣΧΕΔΙΟ</b>
      </p>
      <p>Με το νέο σχέδιο προγραμματίστηκαν:</p>
      <p>– Λύση για τα ασυνόδευτα παιδιά που φτάνουν στη χώρα</p>
      <p>– Οι ΜΚΟ θα ακολουθούν τα κριτήρια που καθορίζουν την παραμονή στη χώρα όσων πληρούν προϋποθέσεις</p>
      <p>-Θα παρέχεται άσυλο σε όσους πληρούν τις προϋποθέσεις μέσω διαδικασιών ελέγχου</p>
      <p>-Κατασκευή κλειστών δομών στα νησιά</p>
      <p>-Ενίσχυση των τοπικών κοινωνιών με συγκρότηση ενιαίου φορέα φύλαξης. Επίσης θα προχωρήσει ταχύτατα η απεμπλοκή της θαλάσσιας επιτήρησης.</p>
      <p>Συγκεκριμένα:</p>
      <p>Λέσβος: Κλείνει η Μόρια και κατασκευάζεται νέα δομή χωρητικότητας 5000+ ατόμων</p>
      <p>Χίος: Κλείνει η δομή και κατασκευάζεται νέα χωρητικότητας 5000 ατόμων</p>
      <p>Σάμος: Κλείνει η υπάρχουσα δομή και μεταφέρονται στην νέα υπό κατασκευή δομή</p>
      <p>Κως: Η υπάρχουσα δομή θα μετατραπεί σε κλειστή</p>
      <p>Λέρος: Η υπάρχουσα δομή θα μετατραπεί σε κλειστή και θα έχει χωρητικότητα 1000 ατόμων</p>
      <p>Οι νέες δομές θα έχουν τη μορφή ενός χωριού που θα έχουν μέσα όλες τις υποδομές και εγκαταστάσεις, για παράδειγμα ιατρεία, σχολεία, εστιατόρια κ.α.</p>
      <p>Βασικός στόχος είναι η στήριξη των τοπικών κοινωνιών, για αυτό τον λόγο παρατείνονται μέχρι τις 31/12 του 2020 οι μειωμένοι κατά 30% συντελεστές ΦΠΑ σε Λέσβο, Χίο, Σάμο, Κω και Λέρο. Επιπλέον θα δημιουργηθεί ειδικό ταμείο αλληλεγγύης για τους δήμους που θα επιβαρυνθούν από τη φιλοξενία προσφύγων και μεταναστών με 50 εκατ. ευρώ για το 2020.</p>
    </article>
  </body>
</html>