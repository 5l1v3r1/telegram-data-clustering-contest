<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-donbasi-boyoviki-trichi-porushili-rezhim-tishi-poraneni-shestero-viyskovih-mapa-bojiv--641283.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T18:25:00+00:00"/>
    <meta property="og:title" content="На Донбасі бойовики тричі порушили режим тиші, поранені шестеро військових (мапа боїв)"/>
    <meta property="og:description" content="Українська сторона на одній з ділянок двічі запитувала «тишу» для надання допомоги пораненим. Збройні формування РФ давали згоду, але підступно продовжували вести вогонь з автоматичних гранатометів"/>
  </head>
  <body>
    <article>
      <h1>На Донбасі бойовики тричі порушили режим тиші, поранені шестеро військових (мапа боїв)</h1>
      <address>
        <time datetime="2019-11-20T18:25:00+00:00">20 Nov 2019, 18:25</time>
      </address>
      <h4>Українська сторона на одній з ділянок двічі запитувала «тишу» для надання допомоги пораненим. Збройні формування РФ давали згоду, але підступно продовжували вести вогонь з автоматичних гранатометів</h4>
      <p>Упродовж поточної доби збройні формування Російської Федерації тричі порушили режим припинення вогню. Противник обстріляв позиції наших підрозділів з озброєння БМП, гранатометів різних систем та великокаліберних кулеметів. Про це повідомляє пресцентр Об’єднаних сил.</p>
      <p>«Упродовж поточної доби збройні формування Російської Федерації тричі порушили режим припинення вогню. Два обстріли позицій українських захисників російські окупаційні війська здійснили у районі відповідальності оперативно-тактичного угруповання «Схід»: неподалік Березового – з гармат БМП-1 та великокаліберних кулеметів; біля Талаківки – з озброєння БМП-1, ручних протитанкових гранатометів та великокаліберних кулеметів», - йдеться у повідомленні.</p>
      <p>Як зазначається, в районі відповідальності оперативно-тактичного угруповання «Північ» противник із автоматичних гранатометів та великокаліберних кулеметів вів вогонь по позиціях Об'єднаних сил неподалік Гладосового.</p>
      <p>У середу поранень унаслідок обстрілів зазнали шестеро військовослужбовців зі складу Об'єднаних сил.</p>
      <p>«У той час як Україна всіма можливими дипломатичними шляхами намагається досягнути миру, російські окупанти цинічно порушують будь-які домовленості. Так, українська сторона на одній з ділянок сьогодні двічі запитувала «тишу» для надання допомоги пораненим. Збройні формування Російської Федерації давали на це згоду, але підступно продовжували вести вогонь з автоматичних гранатометів», - зазначили в штабі.</p>
      <p>
        <i>Натисніть на зображення для збільшення</i>
      </p>
      <figure>
        <img src="https://glavcom.ua/img/forall/users/106/10697/20-11-2019-1.jpg"/>
        <figcaption>Мапа боїв: mediarnbo.org</figcaption>
      </figure>
      <p>На ділянці розведення №1 (Станиця Луганська) сьогодні розпочався пішохідний рух через відновлений міст. Ділянку, під час робочої поїздки на Донбас, відвідав президент України Володимир Зеленський.</p>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу заявлених фортифікаційних споруд. Сьогодні демонтовано 1 бліндаж. Окрім того, виявлено та знешкоджено сім вибухонебезпечних предметів.</p>
      <p>На ділянці розведення №3, в районі населених пунктів Богданівка і Петрівське Донецької області за графіком завершено процес очищення територій від вибухонебезпечних предметів. Загалом, за час робіт співробітниками ДСНС України обстежено 30 гектарів території та вилучено 158 ВНП. З 12.00 21 листопада на цій ділянці розпочнуться заходи з демонтажу фортифікаційних споруд та інших об’єктів військового призначення, поінформували в штабі.</p>
      <p>Як повідомлялось, президент Володимир Зеленський заявив, що до зустрічі лідерів країн «нормандського формату» <a href="https://glavcom.ua/news/zelenskiy-pro-rozvedennya-po-vsiy-liniji-rozmezhuvannya-zaraz-pro-ce-ne-govorimo-641228.html">мова про розведення сил і засобів уздовж усієї лінії розмежування на Донбасі не йтиме</a>. «Якщо ми щось говоримо, ми повинні це робити. Ми зробили розведення у трьох точках, щодо яких у нас і були домовленості, щоб розблокувати формат нормандської зустрічі. Це більш складне питання, тому що там існує багато, скажімо так, ділянок, які дуже складні у принципі для обговорення розведення, тому зараз про це не говоримо, говоритимемо про це на зустрічі», - відповів Зеленський на запитання, чи можливе й чи підтримує він розведення на всій лінії розмежування.</p>
      <related>
        <a href="https://glavcom.ua/news/zagibligo-komandira-128-brigadi-prezident-udostojiv-ordena-bogdana-hmelnickogo-ii-stupenya-641239.html"/>
        <a href="https://glavcom.ua/news/viyskovi-zbili-rozviduvalniy-bezpilotnik-boyovikiv-z-nebezpechnim-vantazhem-641018.html"/>
        <a href="https://glavcom.ua/news/boyoviki-pid-zaliznim-obstrilyali-ukrajinski-poziciji-z-granatometiv--640932.html"/>
      </related>
    </article>
  </body>
</html>