<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598334/presveftis-ton-hpa-stin-eeakolouthousa-entoles-tramp-stin-ypothesi-oukranias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T18:23:00+00:00"/>
    <meta property="og:title" content="Πρεσβευτής των ΗΠΑ στην ΕΕ:Ακολουθούσα εντολές Τραμπ στην υπόθεση Ουκρανίας"/>
    <meta property="og:description" content="Ο πρεσβευτής των ΗΠΑ στην ΕΕ Γκόρντον Σόντλαντ, ένας εκ των βασικότερων μαρτύρων στην έρευνα για την παραπομπή του Ντόναλντ Τραμπ, κατέθεσε σήμερα ενώπιον..."/>
  </head>
  <body>
    <article>
      <h1>Πρεσβευτής των ΗΠΑ στην ΕΕ:Ακολουθούσα εντολές Τραμπ στην υπόθεση Ουκρανίας</h1>
      <address><time datetime="2019-11-20T18:23:00+00:00">20 Nov 2019, 18:23</time> by <a rel="author">sigmalive</a></address>
      <p>Ο πρεσβευτής των ΗΠΑ στην ΕΕ Γκόρντον Σόντλαντ, ένας εκ των βασικότερων μαρτύρων στην έρευνα για την παραπομπή του Ντόναλντ Τραμπ, κατέθεσε σήμερα ενώπιον του Κογκρέσου ότι συνεργάστηκε με τον προσωπικό δικηγόρο του Ρούντι Τζουλιάνι στο θέμα της Ουκρανίας έπειτα από «εντολές του προέδρου», επιβεβαιώνοντας την ενεργή συμμετοχή του Ρεπουμπλικανού δισεκατομμυριούχου σε μια διαμάχη που απειλεί την προεδρία του.</p>
      <p>Ο Γκόρντον Σόντλαντ κατέθεσε ότι οι προσπάθειες του Τζουλιάνι να ασκήσει πιέσεις στον πρόεδρο της Ουκρανίας Βολοντίμιρ Ζελένσκι για να διεξαχθούν έρευνες σε βάρος των πολιτικών αντιπάλων του μεγιστάνα «έγινε στο πλαίσιο ενός δούναι και λαβείν με στόχο να κανονιστεί μια επίσκεψη στον Λευκό Οίκο» για τον Ουκρανό ηγέτη.</p>
      <p>Ο Σόντλαντ, ένας εύπορος επιχειρηματίας στον ξενοδοχειακό τομέα και χορηγός του Τραμπ, είπε ότι ο υπουργός Εξωτερικών Μάικ Πομπέο ήταν ενήμερος και «στήριζε πλήρως» τις προσπάθειές τους στην Ουκρανία, παρέχοντας μεγαλύτερο ρόλο στον Αμερικανό διπλωμάτη στην υπόθεση.</p>
      <p>Ο πρεσβευτής των ΗΠΑ στην ΕΕ κατέθεσε σήμερα ενώπιον της Επιτροπής Πληροφοριών της Βουλής των Αντιπροσώπων, η οποία ηγείται της έρευνας για την παραπομπή του Αμερικανού προέδρου. Χαμογελώντας κάθισε στη θέση του στην αίθουσα στο Κάπιτολ Χιλ, στην τέταρτη ημέρα των δημόσιων ακροάσεων στο πλαίσιο της έρευνας.</p>
      <p>Ο Γκόρντον Σόντλαντ κατέθεσε ότι ο Τραμπ έδωσε εντολή σε εκείνον και σε άλλους δύο ανώτερους αξιωματούχους να συνεργαστούν με τον Τζουλιάνι, ο οποίος έχει αρνηθεί να συνεργαστεί με την επιτροπή έρευνας. Ο Τζουλιάνι εκείνη την περίοδο προσπαθούσε να καταφέρει την Ουκρανία να διεξάγει τις έρευνες που θα ωφελούσαν τον Τραμπ πολιτικά.</p>
      <p>«Δεν θέλαμε να συνεργαστούμε με τον Τζουλιάνι. Για να το πω απλά, κάναμε το καλύτερο που μπορούσαμε δεδομένων των συνθηκών. Όλοι μας είχαμε κατανοήσει ότι εάν αρνιόμασταν να συνεργαστούμε με τον Τζουλιάνι, θα χάναμε μια σημαντική ευκαιρία να ενισχύσουμε τις σχέσεις μεταξύ των ΗΠΑ και της Ουκρανίας. Επομένως, ακολουθήσαμε τις εντολές του προέδρου» περιέγραψε ο μάρτυρας.</p>
      <p>Η έρευνα επικεντρώνεται στο τηλεφώνημα της 25ης Ιουλίου κατά το οποίο ο Ρεπουμπλικανός πρόεδρος ζήτησε από τον Ουκρανό ομόλογό του να διεξάγει δύο έρευνες που θα τον ωφελούσαν πολιτικά, η μία εξ αυτών σε βάρος του Δημοκρατικού πολιτικού αντιπάλου του Τζο Μπάιντεν.</p>
      <p>«Νομίζω ότι τώρα ξέρουμε… πως η γνώση αυτής της σκευωρίας ήταν ευρεία και συμπεριελάμβανε μεταξύ άλλων τον υπουργό Εξωτερικών Πομπέο και τον αντιπρόεδρο» δήλωσε ο Άνταμ Σιφ, ο Δημοκρατικός πρόεδρος της Επιτροπής Πληροφοριών, αναφερόμενος στον αντιπρόεδρο Μάικ Πενς.</p>
      <p>Ο Γκόρντον Σόντλαντ είπε επίσης ότι εντέλει κι ο ίδιος πίστεψε πως εάν η Ουκρανία ανακοίνωνε τη διεξαγωγή έρευνας σε βάρος της εταιρείας με την οποία συνδεόταν ο γιος του Μπάιντεν, οι ΗΠΑ θα εκταμίευαν στρατιωτική βοήθεια.</p>
      <p>«Στα τέλη Αυγούστου, η πεποίθησή μου ήταν ότι εάν η Ουκρανία έκανε κάτι για να δείξει μια σοβαρή πρόθεση να πολεμήσει τη διαφθορά, ειδικά εναντίον της Burisma…, τότε θα αιρόταν η δέσμευση της στρατιωτικής βοήθειας».</p>
      <p>Ωστόσο, ο Γκόρντον Σόντλαντ διαβεβαίωσε ότι δεν άκουσε "ποτέ" τον Τραμπ να θέτει ως προϋπόθεση για τη βοήθεια προς την Ουκρανία τις πολτικές έρευνες.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>