<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/pros-tetramini-paratasi-i-prostasia-tis-protis-katikias"/>
    <meta property="og:site_name" content="Voria.gr"/>
    <meta property="article:published_time" content="2019-11-20T18:01:00+00:00"/>
    <meta property="og:title" content="TΕΤΡΑΜΗΝΗ ΠΑΡΑΤΑΣΗ ΓΙΑ ΤΗΝ ΠΡΟΣΤΑΣΙΑ ΤΗΣ ΠΡΩΤΗΣ ΚΑΤΟΙΚΙΑΣ"/>
    <meta property="og:description" content="Η ισχύς του νόμου, λήγει στις 31/12/2019 και παρόλο που η υποβολή των αιτήσεων επιταχύνεται, η κυβέρνηση κρίνει ότι ο χρόνος δεν επαρκεί"/>
  </head>
  <body>
    <article>
      <h1>TΕΤΡΑΜΗΝΗ ΠΑΡΑΤΑΣΗ ΓΙΑ ΤΗΝ ΠΡΟΣΤΑΣΙΑ ΤΗΣ ΠΡΩΤΗΣ ΚΑΤΟΙΚΙΑΣ</h1>
      <h2>Η ισχύς του νόμου, λήγει στις 31/12/2019 και παρόλο που η υποβολή των αιτήσεων επιταχύνεται, η κυβέρνηση κρίνει ότι ο χρόνος δεν επαρκεί</h2>
      <address><time datetime="2019-11-20T18:01:00+00:00">20 Nov 2019, 18:01</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Την παράταση του ισχύοντος πλαισίου <b>προστασίας της πρώτης κατοικίας</b> (νόμος 4605/2019) έως τ<b>ο τέλος Απριλίου 2020</b>, ανακοίνωσε ο υπουργός Οικονομικών, Χρήστος Σταϊκούρας παρουσιάζοντας<b> την έκθεση της Κομισιόν.</b></p>
      <p>Ωστόσο, στην έκθεση επισημαίνεται ότι ενώ μια τεχνική παράταση <b>θα βοηθήσει να αυξηθεί ο αριθμός των ρυθμίσεων από τα τρέχοντα χαμηλά επίπεδα</b>, εντούτοις θα <b>επιβραδύνει την προσπάθεια ομαλοποίησης της κουλτούρας πληρωμών.</b></p>
      <p>Η ισχύς του νόμου, <b>λήγει στις 31/12/2019</b> και παρόλο που τις τελευταίες ημέρες η υποβολή των αιτήσεων, φαίνεται να επιταχύνεται, η κυβέρνηση κρίνει ότι το διάστημα που απομένει, δεν επαρκεί για να καλυφθούν οι δανειολήπτες προστατεύονται από το νόμο, με αποτέλεσμα η παράταση του ισχύοντος πλαισίου να είναι αυτή τη στιγμή η μόνη επιλογή που υπάρχει, έως ότου υπάρξει το νέο πτωχευτικό δίκαιο για τα φυσικά πρόσωπα.</p>
      <p>Με βάση τα τελευταία διαθέσιμα στοιχεία της Ειδικής Γραμματείας Διαχείρισης Ιδιωτικού Χρέους (14/11/2019) οι αιτήσεις που είχαν υποβληθεί μέσω της ηλεκτρονικής πλατφόρμας, ανέρχονταν στις 579, όταν ο αριθμός όσων έχουν εισέλθει στην πλατφόρμα και έχουν αποδεχτεί τη άρση του φορολογικού τους απορρήτου, ξεπερνά τις 48.000, όπως αναφέρει η naftemporiki.gr.</p>
      <p>Σύμφωνα με αυτά τα δεδομένα, όσο και να επιταχυνθεί η διαδικασία λόγω των πρόσφατων βελτιώσεων ως προς την υποβολή αιτήσεων που έφερε το υπουργείο Οικονομικών, το διάστημα που απομένει έως τη λήξη ισχύος του νόμου, <b>δεν επαρκεί</b> ώστε να προλάβουν οι δικαιούχοι που υπολογίζονται σε μερικές δεκάδες χιλιάδες να υπαχθούν στο νόμο και να διασώσουν την πρώτη κατοικία τους μέσω ρύθμισης των οφειλών τους.</p>
      <p>Θα πρέπει να σημειωθεί, ότι ουσιαστικά, η έναρξη υποβολής αιτήσεων, «άνοιξε» στις αρχές Σεπτεμβρίου, όταν με Κοινή Υπουργική Απόφαση, απαλείφθηκε η πρόβλεψη για την προσκόμιση του πιστοποιητικού βαρών καθώς η «απόσπασή» τους από τα υποθηκοφυλακεία, κρίθηκε από πολύ δύσκολη, έως αδύνατη.</p>
      <p>Υπενθυμίζεται, ότι σύμφωνα με τα στοιχεία της Ειδικής Γραμματείας Διαχείρισης Ιδιωτικού Χρέους, αθροιστικά, <b>στις 20 εβδομάδες λειτουργίας της ηλεκτρονικής πλατφόρμας, από 1η Ιουλίου 2019 μέχρι 14 Νοεμβρίου 2019:</b></p>
      <ul>
        <li>Έχουν εισέλθει στην πλατφόρμα και συναίνεσαν στην άρση φορολογικού και τραπεζικού απορρήτου 48.040 χρήστες.</li>
        <li>Έχουν ξεκινήσει τη διαδικασία ετοιμασίας της αίτησης 32.060 χρήστες.</li>
        <li>Έχουν υποβληθεί 579 αιτήσεις και διαβιβαστεί στις τράπεζες.</li>
        <li>Έχουν δοθεί 103 προτάσεις ρύθμισης από τις τράπεζες.</li>
        <li>Έχουν ήδη αποδεχθεί 20 προτάσεις ρύθμισης οι δανειολήπτες και εκκρεμεί η αποδοχή των υπολοίπων.</li>
        <li>Έχει ήδη εγκριθεί η κρατική επιδότηση σε 7 πολίτες.</li>
      </ul>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/i-ennea-allages-gia-tin-prostasia-protis-katikias"/>
        <a href="https://www.voria.gr/article/ipik-veltiosis-sto-plesio-tis-prostasias-a-katikias"/>
        <a href="https://www.voria.gr/article/prostasia-a-katikias-kathoristikan-i-amives-ton-dikigoron"/>
        <a href="https://www.voria.gr/article/prostasia-a-katikiasschedon-stis-30000-i-etisis-stin-e-platforma"/>
        <a href="https://www.voria.gr/article/ipik-veltiosis-sto-plesio-gia-tin-prostasia-tis-a-katikias"/>
        <a href="https://www.voria.gr/article/prostasia-a-katikias-29000-etisis-se-diadikasia-etimasias"/>
      </related>
    </article>
  </body>
</html>