<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-serdar-bora-bayraktaroglu/dramatik-kilo-kayiplarina-dikkat-2220789"/>
    <meta property="og:site_name" content="Posta"/>
    <meta property="article:published_time" content="2019-11-20T14:36:28+00:00"/>
    <meta property="og:title" content="Karın germe ameliyatı abdominoplasti nedir? Zararı var mı?"/>
    <meta property="og:description" content="Dramatik kilo kayıplarına dikkat!"/>
  </head>
  <body>
    <article>
      <h1>Karın germe ameliyatı abdominoplasti nedir? Zararı var mı?</h1>
      <address><time datetime="2019-11-20T14:36:28+00:00">20 Nov 2019, 14:36</time> by <a rel="author">Opr. Dr. Serdar Bora Bayraktaroğlu</a></address>
      <p>İnsan hayatında farklı dönemler vardır. Özellikle okul hayatı ve sonrasında gelen iş hayatı farklı tempolarla karşımıza çıkar. Bu dönemlerde hele de büyük şehirde yaşıyorsanız hız yüksektir ve zaman asla yetmez. Atlanan öğünler, hızla yaşanan günler ve çoğunlukla sadece pazar günlerine sıkıştırılan minik aktiviteler doğal yaşamdan uzaklaşmamıza neden olur. Zaman geçtikçe hareketin azalması ile de metabolizma yaşa bağlı olarak yavaşlayabilir. Ayrıca genlerinizden gelen bir hikaye varsa bu da üstüne tuz biber olur. </p>
      <h3>En çok bel bölgesi</h3>
      <figure>
        <img src="https://i.pstimaj.com/img/75/640x0/5dd54ecb66a97cf866ff1346"/>
      </figure>
      <p>En hızlı kilo alınan yerler bel ve karın bölgesidir. Hızlı kilo alıp vermeler, çoklu doğumlar gibi faktörler vücudun yağ depolarının fazlalaşmasına ve yerleşmesine yardımcı olabilir. </p>
      <p>Eğer kilolu iseniz ve hızlı bir program ya da cerrahi süreçle dramatik oranlarda kilo verdiyseniz, karın bölgenizde sarkma olması kaçınılmazdır. Yoğun kilo vermelerden sonra yapılan karın germe ameliyatlarının başarılı sonuçları ile hasta psikolojisindeki olumlu etkilerinin sanılandan daha fazla olduğunu biliyor muydunuz?</p>
      <h3>Abdominoplasti</h3>
      <figure>
        <img src="https://i.pstimaj.com/img/75/640x0/5dd54f04ae298b66874bb2cb"/>
      </figure>
      <p>Karın germe olarak adlandırılan tıpta ise <b>abdominoplasti </b>denen ameliyatı, sarkmalar sonucu deforme olmuş karın duvarının estetik biçimde şekillendirilmesi ve fazla yağların alınması için yapıyoruz. Sadece ülkemizde değil, tüm dünyada hızla artan bir şişmanlık sorunu var. Kişi, verdiği kilolardan sonra bedenindeki sarkmalardan mustarip oluyor. Bu nedenle oluşan problemleri çözmek için devreye plastik cerrahi uzmanları giriyor. </p>
      <p>Sanılanın aksine aksine bu tarz ameliyatlar salt estetik nedenlerle yapılmıyor. Hastanın yoğun biçimde kilo vermesi sonucu sarkan cilt kitlesi kişinin yaşam kalitesini olumsuz etkiliyor.</p>
      <p>Ayrıca yapılan bilimsel araştırmalar karın germe ameliyatlarının güvenli sonuçlarını ortaya koyuyor. Artan kilo alma sorunları sonrasında bu tarz ameliyatlara ihtiyaç artmaktadır. 30 kilo vermiş bir hastanın oluşan sarkmış cilt kitlelerinden dolayı sağlıklı ve estetik bir hayat sürmesi mümkün değildir. Abdominoplasti ameliyatı bu sorunu çözerek hastanın sağlığına kavuşmasını sağlar.</p>
      <p>Araştırmalar konusunda başarılı olan Amerika’da yapılmış olan yaklaşık 15 yıllık bir çalışma ile abdominoplasti olan hastaların memnuniyetini ortaya koymaktadır. Gerekli olması halinde bu ameliyatı tekrar olacaklarını ifade eden hastalar, memnuniyetlerinin aşırı derecede yüksek olduğunu belirtiyor. Aynı zamanda vücudun yeniden estetik biçimde şekillendirilmesi hastanın kendini iyi hissetmesini sağlıyor.</p>
      <p> </p>
      <h3>Sadece beden değil psikoloji de etkileniyor</h3>
      <figure>
        <img src="https://i.pstimaj.com/img/75/640x0/5dd54f53ae298b66874bb2cf"/>
      </figure>
      <p>Araştırmanın ortaya koyduğu diğer konu ise; elde edilen estetik sonuçların hastanın psikolojisini pozitif yönde etkilediği yönünde. Bu olumlu sonuç ayrıca son yıllarda akademik anlamda önem taşıyor. Hastanın duygusal refahının ve özgüvenin artması gibi faydalar operasyonun olumlu ve önemli sonuçlarından. Obez olmayan fakat geçirdiği hamilelik ya da yaşlanma sonucu karın bölgesinde sarkma sorunu olan hastalar da bu nedenlerle cerrahi vücut şekillendirme işlemlerine talip oluyor. Bu gibi durumlarda hastanın kilo ve sağlık durumu gözden geçirilerek son kararı veriyoruz. Sonuçta ele aldığımız konu önemle incelenmeyi hak ediyor.</p>
      <p>Abdominoplasti, genel olarak büyük kilo kaybı, çoklu hamilelik ya da yaşlanma nedeniyle hastalarda uygulanan köklü bir vücut şekillendirme işlemidir. Aşırı deri ve yağın karın bölgesinden cerrahi olarak çıkarılarak karın işlevselliğini ve estetik görünümünü artırmaya yarar.</p>
    </article>
  </body>
</html>