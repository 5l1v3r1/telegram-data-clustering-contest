<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/20/jubilejna-predstava-de-set"/>
    <meta property="og:site_name" content="Primorske novice"/>
    <meta property="article:published_time" content="2019-11-20T14:04:29+00:00"/>
    <meta property="og:title" content="Jubilejna predstava De-set"/>
    <meta property="og:description" content="Nastja Bremec Rynia in Michal Rynia letos praznujeta deset let skupnega ustvarjanja pod imenom MN Dance Company. V počastitev obletnice sta v sodelovanju z duom Silence, v koprodukciji s Cankarjevim domom Ljubljana in v sodelovanju s SNG Nova Gorica pripravila predstavo DE-SET, ki bo ki bo premiero doživela v nedeljo, 8. decembra, na velikem odru SNG Nova Gorica, marca pa v Cankarjevem domu."/>
  </head>
  <body>
    <article>
      <h1>Jubilejna predstava De-set</h1>
      <address><time datetime="2019-11-20T14:04:29+00:00">20 Nov 2019, 14:04</time> by <a rel="author">Uredništvo</a></address>
      <p>
        <b>Nastja Bremec Rynia in Michal Rynia letos praznujeta deset let skupnega ustvarjanja pod imenom MN Dance Company. V počastitev obletnice sta v sodelovanju z duom Silence, v koprodukciji s Cankarjevim domom Ljubljana in v sodelovanju s SNG Nova Gorica pripravila predstavo DE-SET, ki bo ki bo premiero doživela v nedeljo, 8. decembra, na velikem odru SNG Nova Gorica, marca pa v Cankarjevem domu.</b>
      </p>
      <figure>
        <img src="https://static.primorske.si/foto/highres/jubilejna/720523_de-set_2019_foto_giuseppe_ippo.jpg"/>
        <figcaption>Nastja Bremec Rynia in Michal Rynia praznujeta ustvarjalno desetletje.  Foto: Giuseppe Ippolito</figcaption>
      </figure>
      <p>Goriška plesna in življenjska sopotnika <b>Nastja Bremec Rynia</b> in <b>Michal Rynia</b>, akademsko izobražena plesalca, diplomanta rotterdamske plesne akademije Codarts, ene najprestižnejših plesnih akademij na svetu, sta uveljavljena umetnika tako na državni kot tudi mednarodni ravni. S svojim umetniškim opusom, koreografskim ter pedagoškim delom pomembno soustvarjata in bogatita kulturni prostor Slovenije.</p>
      <p>S svojim delom segata do na videz nemogočih meja plesa ter imata najvišje reference v evropskem in svetovnem merilu, ob tem pa z velikim veseljem prenašata znanje na mlajše generacije doma in v tujini. Letos praznujeta deseto obletnico skupnega plesnega ustvarjanja pod imenom MN Dance Company; v tem času sta realizirala izjemno veliko število različnih umetniških projektov. Med njimi zagotovo izstopajo njuni avtorski - celovečerne plesne predstave <i>Dust in the Wind</i> in <i>Mit</i> ter predstave z mednarodno zasedbo plesalcev <i>Soba z razgledom</i>, <i>Kravata</i>, <i>Zarota tišine</i>, <i>On/a</i>, <i>Labirint</i>, s katerimi so gostovali na domačih in tujih odrih, ter številne koreografske miniature. Razvila sta svojstven plesni izraz, ki prepleta različne elemente plesa, od baleta, hip hopa do sodobnih plesnih tehnik, in ga poimenovala contemporary fusion. V celovečernih predstavah ponujata zanimiv preplet plesa z gledališko igro in živo glasbeno spremljavo. Pri tem sodelujeta s SNG Nova Gorica, redne koprodukcije imata s Cankarjevim domom.</p>
      <p>Pomembna je tudi njuna angažiranost pri filmski umetnosti, saj sta v tem času s sodelavci posnela kar nekaj krajših plesnih filmov, med katerimi so bili nekateri nagrajeni na mednarodnih filmskih festivalih. Za izjemne dosežke na področju sodobnega plesa ter za kvalitetno izobraževalno in povezovalno dejavnost, ki presega meje novogoriškega kulturnega prostora, sta lani prejela nagradi Mestne občine Nova Gorica in Občine Šempeter-Vrtojba.</p>
      <p>Predstava <i>De-set</i> nastaja ob desetletnici njune ustvarjalne poti. Preplet plesa, žive glasbe in atraktivnih vizualnih podob bo vključeval nekatere motive iz njunih dosedanjih predstav, ki poleg živega zanimanja za človekovo intimno in družbeno bistvo tematizirajo arhetipska vprašanja odnosa med njo in njim ter energijo, ki ta odnos napaja. Ta energija je ljubezen, je umetnost, je elektrika med njima. S sebi lastnim plesnim slogom, ki ga odlikuje izjemna doslednost, popolnost gibov ter močan izraz, sta svoje spomine in pretekle zgodbe povezala v novo konceptualno formo, soustvarjeno z glasbenikoma dua Silence, vokalistom <b>Borisom Benkom</b> in pianistom <b>Primožem Hladnikom</b>, ki letos tudi praznujeta jubilej, dvajsetletnico skupnega ustvarjanja.</p>
    </article>
  </body>
</html>