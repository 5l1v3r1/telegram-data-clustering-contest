<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/20/il-monito-di-moscovici-top10_20191120_152104/"/>
    <meta property="og:site_name" content="Askanews"/>
    <meta property="article:published_time" content="2019-11-20T14:21:04+00:00"/>
    <meta property="og:title" content="Il monito di Moscovici"/>
    <meta property="og:description" content="Bruxelles, 20 nov. (askanews) – “Oggi la Commissione europea invita gli Stati membri il cui debito pubblico è elevato a perseguire politiche di bilancio prudenti; e quelli che hanno margini di bilancio a usarli per aumentare gli investimenti. Questo è esattamente l’approccio differenziato che rafforzerà l’area dell’euro e potrà massimizzare il suo potenziale di crescita”. […]"/>
  </head>
  <body>
    <article>
      <h1>Il monito di Moscovici</h1>
      <h2>In Italia e altri 7 paesi sforzo inferiore a quanto richiesto</h2>
      <address>
        <time datetime="2019-11-20T14:21:04+00:00">20 Nov 2019, 14:21</time>
      </address>
      <figure>
        <img src="http://www.askanews.it/wp-content/uploads/2019/11/20191120_152054_2B0BD0CB.jpg"/>
      </figure>
      <p>Bruxelles, 20 nov. (askanews) – “Oggi la Commissione europea invita gli Stati membri il cui debito pubblico è elevato a perseguire politiche di bilancio prudenti; e quelli che hanno margini di bilancio a usarli per aumentare gli investimenti.</p>
      <p>Questo è esattamente l’approccio differenziato che rafforzerà l’area dell’euro e potrà massimizzare il suo potenziale di crescita”. E’ questa, nell’estrema sintesi del commissario agli Affari economici e finanziari Pierre Moscovici, il messaggio che l’Esecutivo comunitario ha mandato oggi a Bruxelles, con le sue opinioni sulle manovre finanziarie degli Stati membri.</p>
      <p>“Per otto Paesi – ha spiegato Moscovici – vediamo che i documenti programmatici di bilancio sono a rischio di non conformità” con il Patto di Stabilità, “principalmente a causa di uno sforzo inferiore a quanto raccomandato dal Consiglio Ue: tre di loro, Spagna, Portogallo e Belgio (i primi due da poco usciti dalle elezioni e il Belgio da mesi senza nuovo governo, ndr), hanno presentato piani di bilancio basati su politiche invariate: i loro nuovi governi dovranno presentare dei documenti programmatici di bilancio aggiornati non appena possibile. Gli altri cinque sono Francia, Italia, Slovenia, Slovacchia e Finlandia”.</p>
      <p>“All’interno di questa categoria – ha continuato il commissario – le situazioni non sono tutte uguali: se Belgio, Italia, Spagna e Francia hanno difficoltà a ridurre il loro eccessivo debito pubblico, Portogallo, Slovenia, Slovacchia e Finlandia lo hanno invece ridotto a un livello inferiore al 60% del Pil, o lo stanno riducendo a un ritmo sufficiente”.</p>
      <p>“La situazione del deficit strutturale di questi Stati dovrà essere esaminato di nuovo in primavera, sulla base di cifre definitive per il 2019 e le prossime previsioni di primavera”, ha concluso Moscovici.</p>
      <p>Loc/Int2</p>
    </article>
  </body>
</html>