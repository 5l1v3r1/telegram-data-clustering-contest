<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919295/%D8%B4%D8%B1%D8%A7%DB%8C%D8%B7-%D8%B9%D8%B1%D8%B6%D9%87-%D8%B3%D9%88%D8%AE%D8%AA-%D8%AF%D8%B1-%D8%B4%DB%8C%D8%B1%D8%A7%D8%B2-%D8%B9%D8%A7%D8%AF%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T14:13:54+00:00"/>
    <meta property="og:title" content="شرایط عرضه سوخت در شیراز عادیست"/>
    <meta property="og:description" content="ایسنا/فارس مدیر پخش فرآورده های نفتی استان فارس تاکید کرد که اکنون شرایط عرضه َسوخ در فارس به روال عادی باز گشته و تمام جایگاه های سالم در حال ارائه خدمات هستند."/>
  </head>
  <body>
    <article>
      <h6 class="kicker">مدیر پخش فرآورده های نفتی فارس اعلام کرد</h6>
      <h1>شرایط عرضه سوخت در شیراز عادیست</h1>
      <address>
        <time datetime="2019-11-20T14:13:54+00:00">20 Nov 2019, 14:13</time>
      </address>
      <p>ایسنا/فارس مدیر پخش فرآورده های نفتی استان فارس تاکید کرد که اکنون شرایط عرضه َسوخ در فارس به روال عادی باز گشته و تمام جایگاه های سالم در حال ارائه خدمات هستند.</p>
      <p>بنی کریمی عصر چهارشنبه 29دآبان در جلسه شورای اداری فارس گفت: بنزین به میزان مورد نیاز در جایگاه ها و مخازن موجود است و دغدغه در این خصوص وجود ندارد.</p>
      <p>به گزارش ایسنا، وی گفت: فارس سومین استان به لحاظ مصرف بنزین است و تا قبل از اجرای طرح مدیریت مصرف روزانه حدود 12 میلیون لیتر بنزین مصرف میشد.</p>
      <p>بنی کریمی گفت: 40 درصد از کل سوخت فارس از پالایشگاه شیراز و مابقی از 6 پالایشگاه کشور و بیشتر از اصفهان و هرمزگان تامین میشود.</p>
      <p>او اضافه کرد که قبل از اجرای طرح مدیریت سوخت 6 میلیون 300 هزار لیتر بنزین در شیراز مصرف میشد و گفت: بالغ بر 6.7 درصد از مصرف بنزین کل کشور مربوط به فارس است و پیش بینی این بود که با اجرای طرح مدیریت مصرف سوخت این عدد با کاهش 8 درصدی مواجه باشد و به بیش از 5 میلیون لیتر برسد، اگرچه با توجه به شرایط کنونی ارائه تحلیل دقیق هنوز ممکن نیست.</p>
      <p>بنی کریمی با بیان اینکه در راستای اجرای طرح مصوب، بسته های جدید برای خودورهای عمومی، سرویس مدارس، تاکسی اینترنتی، آژانس های شهری و خودروهای عمومی بین شهری و ... پیش بینی شده است که بخشی از آن به شکل اعتباری خواهد بود.</p>
      <p>او با بیان اینکه تا قبل از وقایع اخیر آمادگی خوبی برای تامین سوخت مورد نیاز و انتقال و توزیع آن وجود داشت به طوریکه حداقل تا سه روز سوخت مورد نیاز را داشتیم اما بعد از وقوع اعتراض‌ها و پس از آن اغتشاشات اخیر، تعدادی از جایگاه‌های عرضه سوخت تخریب شد، گفت: علیرغم شرایط خاص طی روزهای شنبه و یکشنبه عرضه سوخت در شیراز با همکاری نیروهای امنیتی و حفاظتی و انتظامی انجام شد.</p>
      <p>بنی کریمی بدون اشاره به عدد جایگاه‌های آسیب دیده در حوادث اخیر، این نکته را یادآور شد که جایگاه‌هایی در فارس بین 30 تا 80 درصد آسیب دیده است و گفت: عمده ترافیک برای دریافت سوخت مربوط به روز سه شنبه بود که طی این روز بالغ بر 9 میلیون لیتر بنزین به متقاضیان عرضه شد.</p>
      <p>وی با اشاره به اختلال در عرضه سوخت به مدت 30 ساعت در شیراز، گفت: با توجه به پیش بینی ها از صبح امروز با کاهش تقاضا مواجه بودیم و جز چند جایگاه که به دلایلی نظیر مراجعه خودروهای عمومی که موجودی کارت سوخت آنها پایان آبان از بین می رفت، شاهد ترافیک مراجعه بودیم.</p>
      <p>بنی کریمی وعده داد که جایگاه‌های آسیب دیده سوخت در شیراز به زودی و با سرعت بازسازی و وارد مدار توزیع شود و خاطرنشان کرد که هم اینکه اقدام برای بررسی و رفع مشکل این جایگاه‌ها در دست اقدام است.</p>
      <p>انتهای پیام</p>
    </article>
  </body>
</html>