<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/eletet-mentett-a-jatekvezeto-a-magyar-meccsen-nyolcan-tizen-korbealltak-tulajdonkeppen-vartak-a-csodat"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T14:07:37+00:00"/>
    <meta property="og:title" content="Életet mentett a játékvezető a magyar meccsen: “Nyolcan-tízen körbeállták, tulajdonképpen várták a csodát”"/>
    <meta property="og:description" content="Drámai jelenetet hozott a fejér megyei labdarúgó-bajnokság I. osztály Gárdony - Ercsi mérkőzés. A lefújás után a bírói hármas az öltöző felé vette az irányt, ám egy idős szurkoló rosszul lett, miután a keringésével adódtak gondok. Azonnal hívták a mentőket, és a kiérkezésükig Závotka Csongor játékvezető elsősegélyt nyújtott."/>
  </head>
  <body>
    <article>
      <h1>Életet mentett a játékvezető a magyar meccsen: “Nyolcan-tízen körbeállták, tulajdonképpen várták a csodát”</h1>
      <address><time datetime="2019-11-20T14:07:37+00:00">20 Nov 2019, 14:07</time> by <a rel="author">csakfoci.hu</a></address>
      <p>
        <b>
          <b>Drámai jelenetet hozott a fejér megyei labdarúgó-bajnokság I. osztály Gárdony - Ercsi mérkőzés. A lefújás után a bírói hármas az öltöző felé vette az irányt, ám egy idős szurkoló rosszul lett, miután a keringésével adódtak gondok. Azonnal hívták a mentőket, és a kiérkezésükig Závotka Csongor játékvezető elsősegélyt nyújtott.</b>
        </b>
      </p>
      <p>A <a href="https://www.feol.hu/sport/helyi-sport/ismet-eletet-mentett-a-jatekvezeto-zavotka-csongor-3375465/">FEOL.hu</a> a történtek után felkereste a játékvezetőt, aki hatalmas lélekjelenlétéről tett tanúbizonyságot. Öt évvel ezelőtt hasonlóan cselekedett, és most is másodperceken belül felismerve a bajt tudott segíteni az egyébként egészségügyben dolgozó bíró.</p>
      <p>– <i>Lefújtam a mérkőzést, majd jöttek a játékosok megköszönni a játékvezetést. Ezt szinte még be sem fejezték, amikor a vendégek edzője (Lieber Károly – a szerk.) rohant hozzám, és kétségbeesve kiabálta, „spori jöjjön, rosszul lett egy ember!”. Rögtön odaszaladtam. A földön feküdt az idős szurkoló, nyolcan-tízen körbeállták, nem csináltak semmit, tulajdonképpen várták a csodát. Odahajoltam hozzá, láttam, hogy nagyon verejtékezik a homloka, és a feje. Próbáltam érdeklődni tőle, hogy van-e valamilyen betegsége, szed-e gyógyszert? Tudnom kellett, hogy honnan induljunk el, miből ered ez a probléma? Elmondta, hogy cukorbeteg, de ezt is már nagyon lelassulva közölte. Először arra gondoltam, hogy leesett a vércukra, és kell egy kis édesség. Egy hölgy adott egy kis cukrot, felültettem az urat, elkezdte a cukrot szopogatni.</i></p>
      <figure>
        <img src="http://www.csakfoci.hu/wp-content/uploads/2019/11/Zavotka_Csongor.jpg"/>
        <figcaption>Závotka öt éve egy játékos életét mentette meg – Fotó: Nagy Norbert / Fejér Megyei Hírlap</figcaption>
      </figure>
      <blockquote>
        <b>Valamivel jobban nézett ki ezután, majd néhány perc múlva teljesen elsápadt, a beszéde még lassabb lett, és elájult. A cukrot gyorsan ki kellett venni a szájából, ekkor a lábait felemeltem, mert valószínűsítettem, hogy a vérnyomása leesett.</b>
      </blockquote>
      <p>
        <i>Innentől kezdve viszont látszott, hogy rohamosan kezd jól lenni, kinyitotta a szemét, rám nézett. Kért egy kis vizet, emelkedett a vérnyomása, jobban lett, percek múlva úgy tűnt, mintha semmi nem történt volna. Teljesen visszajött, a mérkőzés eredményével tisztában volt, emlékezett mindenre. Még viccelődtem is vele, mert mondtam neki, hogy ezek szerint jó volt a játékvezetés, mert amennyiben rossz, akkor biztos felment volna a vérnyomása. Látásból ismertem az urat, mivel a megyében sok helyen megfordulok hosszú évek óta. A mentők érkezésére egyébként már simán fel tudott állni, odakísértük a mentőautóhoz, ahol még negyven percig kezelték, EKG-t csináltak. Később a mentőre se volt szükség, a saját lábán hazatért.</i>
      </p>
      <p><b>Závotka</b> a fejér megyei hírportál érdeklődésére elmondta, hogy az egészségügyben milyen szakterületen dolgozik.</p>
      <p>– <i>Huszonegy éve dolgozom a Fejér Megyei Szent György Kórházban, a sebészeten mint műtős.</i></p>
      <p>A rémisztő jelenet kapcsán elárulta, mi játszódik le benne ilyenkor.</p>
      <p>– <i>Erre nem lehet felkészülni, ráadásul az agárdi mérkőzés olyan volt, hogy az egyik pillanatban még mosolyogtunk, majd jött a másik impulzus, hogy futni kell, mert valaki rosszul van. Ez lélekjelenlét kérdése, hiszen a földön fekvő ember mellett többen álltak, akik nem csináltak semmit, és közben nekem harminc méterről kellett futnom. Abban a pillanatban már arra gondoltam, hogyan, és honnan közelítsem meg, mi lehet a baj?</i></p>
      <h3>
        <a href="https://www.feol.hu/sport/helyi-sport/ismet-eletet-mentett-a-jatekvezeto-zavotka-csongor-3375465/">TOVÁBB: A FEOL teljes cikke itt olvasható – kattints!</a>
      </h3>
    </article>
  </body>
</html>