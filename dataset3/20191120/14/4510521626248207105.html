<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/europa/avertismentul-generalului-benjamin-hodges-locul-mai-probabil-urmatorului-conflict-rusia-nato-riscurile-adresa-romaniei-1_5dd54dac5163ec42713a437c/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T14:43:04+00:00"/>
    <meta property="og:title" content="Avertismentul generalului Benjamin Hodges: locul cel mai probabil al următorului conflict Rusia-NATO şi riscurile la adresa României"/>
    <meta property="og:description" content="Summitul NATO de la Londra, care va avea loc pe 3 - 4 decembrie, ar trebui să acorde mai mult atenţie securităţii la Marea Neagră, deoarece Alianţa Nord-Atlantică nu dispune de o prezenţă avansată sporită (Enhanced Forward Presence, eFP) adaptată acestei zone, spune fostul comandant al Forţelor terestre americane în Europa (USAREUR), generalul în rezervă Ben Hodges."/>
  </head>
  <body>
    <article>
      <h1>Avertismentul generalului Benjamin Hodges: locul cel mai probabil al următorului conflict Rusia-NATO şi riscurile la adresa României</h1>
      <address><time datetime="2019-11-20T14:43:04+00:00">20 Nov 2019, 14:43</time> by <a rel="author">Ion Gaidau</a></address>
      <h4>Summitul NATO de la Londra, care va avea loc pe 3 - 4 decembrie, ar trebui să acorde mai mult atenţie securităţii la Marea Neagră, deoarece Alianţa Nord-Atlantică nu dispune de o prezenţă avansată sporită (Enhanced Forward Presence, eFP) adaptată acestei zone, spune fostul comandant al Forţelor terestre americane în Europa (USAREUR), generalul în rezervă Ben Hodges.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/europa/general-american-rusia-ridica-o-noua-cortina-fier-1_5d88e2e7892c0bb0c6e0f779/index.html"/>
      </related>
      <p>Marea Neagră este la fel de importantă pentru securitatea europeană ca Marea Baltică, apreciază Ben Hodges, în prezent expert militar, într-un interviu acordat agenţiei ucrainene DSNews.</p>
      <p>Mai mult, fostul oficial american este de părere că regiunea Mării Negre va fi „cel mai probabil viitorul teatru de conflict“ între Rusia şi NATO.</p>
      <p>România este expusă direct unor agresiuni ruse.</p>
      <p>„Ruşii pot perturba navigaţia, pot crea probleme României în perimetrul zonelor ei economice exclusive, unde sunt resurse energetice“, spune Ben Hodges.</p>
      <p>Soluţia? „Avem nevoie de o formulă DIME (Diplomatic, Information, Military, Economic) - o combinaţie de componente diplomatice, informaţionale, militare şi economice pentru această zonă. Alianţa trebuie să dezvolte o abordare multidimensională în regiunea Mării Negre pentru a-şi proteja aliaţii, prietenii şi pentru a asigura libertatea de navigaţie“, a subliniat el pentru DSNews, <a href="https://www.agerpres.ro/politica-externa/2019/11/20/urmatorul-cel-mai-probabil-conflict-intre-rusia-si-nato-va-fi-in-marea-neagra-general-american--406172">preluat de Agerpres în pagina electronică</a>.</p>
      <p>Hodges pledează pentru îmbunătăţirea schimbului de date operative între Ucraina, România şi Georgia.</p>
      <p>„Împreună, cele trei ţări vor avea o imagine mult mai bună despre ceea ce se întâmplă în Marea Neagră, iar aceasta se poate face chiar şi în afara Alianţei“, afirmă generalul în rezervă american.</p>
      <p>În opinia sa, Rusia va fi un adversar al Statelor Unite pentru cel puţin 20 de ani.</p>
      <hr/>
    </article>
  </body>
</html>