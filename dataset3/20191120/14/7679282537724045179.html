<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/auto/story-tata-nexon-facelift-to-be-launched-in-2020-seen-again-during-testing-2859919.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T14:22:34+00:00"/>
    <meta property="og:title" content="2020 में लॉन्च होगी टाटा नेक्सन फेसलिफ्ट, टेस्टिंग के दौरान फिर दिखी झलक"/>
    <meta property="og:description" content="टाटा नेक्सन फेसलिफ्ट (Tata Nexon Facelift) को एक बार फिर टेस्टिंग के दौरान देखा गया है। भारत में इसे 2020 में लॉन्च किया जाएगा। 2020 नेक्सन फेसलिफ्ट मौजूदा मॉडल से महंगी हो सकती है। मौजूदा नेक्सन..."/>
  </head>
  <body>
    <article>
      <h1>2020 में लॉन्च होगी टाटा नेक्सन फेसलिफ्ट, टेस्टिंग के दौरान फिर दिखी झलक</h1>
      <address><time datetime="2019-11-20T14:22:34+00:00">20 Nov 2019, 14:22</time> by <a rel="author">नई दिल्ली | लाइव हिन्दुस्तान टीम</a></address>
      <p>टाटा नेक्सन फेसलिफ्ट (Tata Nexon Facelift) को एक बार फिर टेस्टिंग के दौरान देखा गया है। भारत में इसे 2020 में लॉन्च किया जाएगा। 2020 नेक्सन फेसलिफ्ट मौजूदा मॉडल से महंगी हो सकती है। मौजूदा नेक्सन एसयूवी की प्राइस 6.58 लाख रुपये (एक्स-शोरूम, दिल्ली) से शुरू होती है। </p>
      <p>कैमरे में कैद हुई टाटा नेक्सन की फोटो पर गौर करें तो इसे अच्छे से कवर किया गया है। हालांकि इसके बाद भी कार से जुड़ी कई अहम जानकारियां सामने आई हैं। इसे पहले से ज्यादा शार्प और आकर्षक बनाया गया है। इसके फ्रंट एयरडैम और फॉग लैंप में बदलाव हुआ है। हेडलैंप में नई डे-टाइम रनिंग एलईडी लाइटें दी गई हैं। वहीं कार के टेललैंप को भी क्लियर लैंस के साथ अपडेट किया गया है। </p>
      <p><a href="https://www.cardekho.com/">cardekho.com</a> के मुताबिक, फेसलिफ्ट टाटा नेक्सन की तस्वीरों पर गौर करें तो इसमें नए अलॉय व्हील दिए गए हैं, इनका साइज मौजूदा मॉडल के बराबर है। मौजूदा नेक्सन में 16 इंच के व्हील दिए गए हैं। अपडेट टाटा नेक्सन में कंपनी कूपे जैसी रूफलाइन, सनरूफ, सेमी-डिजिटल इंस्ट्रूमेंट क्लस्टर और बड़ा टचस्क्रीन इंफोटेनमेंट सिस्टम जैसे फीचर भी दे सकती है। </p>
      <p>फेसलिफ्ट टाटा नेक्सन के स्पेसिफिकेशन की बात करें तो इसमें कंपनी बीएस6 मानकों वाला 1.2 लीटर टर्बो पेट्रोल और 1.5 लीटर डीजल इंजन देगी। ये दोनों इंजन मौजूदा नेक्सन में भी दिए गए हैं। पेट्रोल इंजन की पावर 110 पीएस और टॉर्क 170 एनएम है, वहीं डीजल इंजन 110 पीएस की पावर और 260 एनएम का टॉर्क जनरेट करता है। दोनों इंजन के साथ 6-स्पीड मैनुअल और 6-स्पीड एएमटी गियरबॉक्स का विकल्प रखा गया है।</p>
      <p>टाटा नेक्सन फेसलिफ्ट को ऑटो एक्सपो-2020 में पेश किया जाएगा। इसके कुछ समय बाद इसे भारत में लॉन्च किया जा सकता है। सब-4 मीटर एसयूवी सेगमेंट में इसका मुकाबला मारुति विटारा ब्रेजा, हुंडई वेन्यू, महिंद्रा एक्सयूवी300 और फोर्ड ईकोस्पोर्ट से होगा।</p>
    </article>
  </body>
</html>