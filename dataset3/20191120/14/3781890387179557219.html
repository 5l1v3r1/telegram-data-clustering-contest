<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742717"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T14:10:00+00:00"/>
    <meta property="og:title" content="&quot;ครีม-กัน-สอง&quot; ฉลุยรอบ2 แบดโคเรียมาสเตอร์ส"/>
    <meta property="og:description" content="'กันตภณ-ทนงศักดิ์-บุศนันทน์ ' ตีตั๋วเข้ารอบ 2 ศึกแบดมินตัน 'กวางจู โคเรีย มาสเตอร์ส 2019' ขณะที่ 'นิพิฐพนธ์-ตนุภัทร' ไม่พลาดเป้า เข้ารอบ 2 ประเภชายคู่ ได้เช่นกัน"/>
  </head>
  <body>
    <article>
      <h1>"ครีม-กัน-สอง" ฉลุยรอบ2 แบดโคเรียมาสเตอร์ส</h1>
      <address>
        <time datetime="2019-11-20T14:10:00+00:00">20 Nov 2019, 14:10</time>
      </address>
      <p>
        <b>"กันตภณ-ทนงศักดิ์-บุศนันทน์ " ตีตั๋วเข้ารอบ 2 ศึกแบดมินตัน "กวางจู โคเรีย มาสเตอร์ส 2019" ขณะที่ "นิพิฐพนธ์-ตนุภัทร" ไม่พลาดเป้า เข้ารอบ 2 ประเภชายคู่ ได้เช่นกัน</b>
      </p>
      <p>ศึกแบดมินตันทัวรน์นาเม้นท์ระดับเอชเอสบีซี บีดับบลิวเอฟ เวิลด์ทัวร์ 300 รายการ "กวางจู โคเรีย มาสเตอร์ส 2019" ชิงเงินรางวัลรวม 200,000 ดอลลาร์สหรัฐ หรือประมาณ 6,000,000 บาท ที่เมืองกวางจู ประเทศเกาหลีใต้ เมื่อวันที่ 20 พ.ย.ที่ผ่านมา เข้าสู่วันที่ 2 เป็นการแข่งขันในรอบเมนดรอว์ รอบแรก (รอบ 32 คน/คู่) ไฮไลท์ที่น่าสนใจของนักแบดมินตันไทย เริ่มจากประเภทชายเดี่ยว "กัน" กันตภณ หวังเจริญ มือ 13 ของโลก มือวาง 7 ของรายการ พบกับ ลี ชุค ยิว มือ 23 ของโลก จากฮ่องกง ปรากฎว่า "เจ้ากัน" ตบชนะไป 2-0 เกม 21-16, 21-15 ใช้เวลาไป 45 นาที ผ่านเข้ารอบ 2 ไปพบกับ หลิน ชุน-ยี่ ที่ผ่านมาจากรอบควอลิฟายจากไต้หวัน ต่อไป<br/><br/>ขณะที่ "สอง" ทนงศักดิ์ แสนสมบูรณ์สุข มือ 39 ของโลก เอาชนะ ซอน วาน โฮ มือ 33 ของโลกจากเกาหลีใต้ 2-1 เกม 17-21, 21-19, 23-21 ใช้เวลาไป 1.16 ชม. เข้ารอบ 2 ไปพบกับตัวเต็งอย่าง อึ๊ง กา ลอง อังกัส มือ 9 ของโลก มือวาง 5 ของรายการจากฮ่องกง<br/><br/>ทางด้านประเภทชายคู่ "ต้นน้ำ" นิพิฐพนธ์ พวงพั่วเพชร/ตนุภัทร วิริยางกูร คู่มือ 341 ของโลก เอาชนะ เหลียว มิน ชุน/ซู ชิง เฮง คู่มือ 15 ของโลกจากไต้หวัน 2-0 เกม 22-20, 21-14 ใช้เวลาไป 31 นาที เข้ารอบ 2 ไปเจอกับ ชอย โซลกิว/เซียว เซือง แจ คู่มือ 7 ของโลก คู่มือวาง 8 จากเกาหลีใต้<br/><br/>ส่วนประเภทหญิงเดี่ยว "น้องจิว" พิทยาภรณ์ ไชยวรรณ มือ 42 ของโลก แพ้ คริสตี กิลมอร์ มือ 29 ของโลกจากสกอตแลนด์ 0-2 เกม 12-21, 14-21 ตกรอบไปอย่างน่าเสียดาย, "น้องครีม" บุศนันทน์ อึ๊งบำรุงพันธุ์ มือ 16 ของโลก ชนะ ไค่ หยาน หยาน มือ 22 ของโลกจากจีน 2-1 เกม 13-21, 21-19, 21-14 เข้ารอบ 2 ไปเจอ ซุง จี ฮยุน มือ 14 ของโลกจากเกาหลีใต้, "น้องแน็ต" ณิชชาอร จินดาพล มือ 21 ของโลก 2-0 เกม 21-15, 22-20<br/> </p>
    </article>
  </body>
</html>