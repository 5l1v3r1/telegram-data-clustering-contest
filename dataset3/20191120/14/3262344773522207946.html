<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33143/offerte-si-pronto-giga-minuti-sms"/>
    <meta property="og:site_name" content="DDay.it"/>
    <meta property="article:published_time" content="2019-11-20T14:13:00+00:00"/>
    <meta property="og:title" content="Arriva Sì, Pronto, il marchio mobile low cost di Rabona: offerte da 3,99 euro"/>
    <meta property="og:description" content="Rabona ha lanciato il nuovo marchio low cost &quot;Sì, Pronto!?!&quot; attraverso il quale saranno proposti piani tariffari con GB, SMS e minuti sotto la soglia dei 5 euro."/>
  </head>
  <body>
    <article>
      <h1>Arriva Sì, Pronto, il marchio mobile low cost di Rabona: offerte da 3,99 euro</h1>
      <h2>Rabona ha lanciato il nuovo marchio low cost "Sì, Pronto!?!" attraverso il quale saranno proposti piani tariffari con GB, SMS e minuti sotto la soglia dei 5 euro.</h2>
      <address><time datetime="2019-11-20T14:13:00+00:00">20 Nov 2019, 14:13</time> by <a rel="author">Gaetano Mero</a></address>
      <p>Sì, Pronto!?! è il nuovo brand low cost lanciato dall’operatore virtuale Rabona, che proporrà piani tariffari con Giga, SMS e minuti inclusi rimanendo sotto la soglia dei 5 euro.</p>
      <p>Due le offerte ricaricabili attualmente disponibili. <i>Pronto</i> include 1000 minuti verso tutti i numeri nazionali, 10 SMS e 10 GB in 4G a <b>3,99 euro al mese</b>. <i>Chi è</i> include 2.000 minuti verso tutti i numeri nazioni, 20 SMS e 20 GB in 4G a <b>4,99 euro al mese</b>.</p>
      <p>Rabona si appoggia su rete Vodafone con una <b>velocità massima di 60 Mbps in download e 30 Mbps in upload</b>, medesima velocità che si applicherà anche alle SIM brandizzate Sì, Pronto!?! A rappresentare il nuovo brand ci sarà il supereroe SuperSIP, raffigurato anche sulle SIM destinate ai clienti.</p>
      <figure>
        <img src="https://cdn.dday.it/system/uploads/picture/image/58879/content_small_siprontocontent.jpg"/>
      </figure>
      <p>Le chiamate saranno tariffate in base agli effettivi secondi di conversazione, la navigazione è calcolata, invece, per singolo KB. Superata la soglia dei minuti a disposizione si applicherà la tariffa base di 29 centesimi al minuto calcolata sugli effettivi secondi di conversazione, ogni SMS inviato extra soglia avrà un costo di 29 centesimi. Al superamento dei GB a disposizione la navigazione sarà invece bloccata fino al successivo rinnovo.</p>
      <p>L’attivazione di una delle offerte Sì, Pronto!?! può essere effettuata richiedendo un nuovo numero oppure effettuando la portabilità da qualsiasi operatore.<b> Il costo iniziale da sostenere è di 20 euro</b> ripartiti in 15 euro per la SIM e 5 euro di ricarica obbligatoria per l’attivazione di una delle due opzioni, i clienti troveranno in ogni caso 25 euro di credito bonus che non sarà tuttavia utilizzabile per il rinnovo delle offerte. La SIM sarà in formato triplo per adattarsi ad ogni tipo di terminale e verrà spedita gratuitamente in tutta Italia.</p>
      <p>Per l’utilizzo nei Paesi UE si applicano le stesse condizioni dei piani Rabona, in cui l’operatore chiarisce che “<i>l’offerta è utilizzabile su tutto il territorio dell'unione Europea senza costi aggiuntivi alle stesse condizioni economiche nazionali come da normativa</i>”. Per quanto riguarda la navigazione web, secondo l’attuale regolamentazione, sarà possibile utilizzare 1,5 GB dell’offerta Pronto e 1,9 GB dell’offerta Chi è all’interno dei Paesi UE, superati i quali verrà applicata la tariffazione di 29 centesimi per ogni MB di traffico generato.</p>
      <p>È possibile attivare le offerte dal sito dedicato <a href="https://www.sipronto.it/">www.sipronto.it</a> all’interno della sezione Shop. Inoltre è già disponibile l’app ufficiale del nuovo brand per dispositivi iOS e Android.</p>
    </article>
  </body>
</html>