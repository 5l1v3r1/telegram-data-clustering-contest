<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/viktigst-a-fa-en-kropp-som-fungerer/71686413"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T14:06:11+00:00"/>
    <meta property="og:title" content="- Viktigst å få en kropp som fungerer"/>
    <meta property="og:description" content="Etter ei tid med mye trøbbel, vil Heidi Weng unngå å skape store forventninger til seg selv. I opptreningen til en ny sesong har hun blant annet hentet inspirasjon fra utlandet."/>
  </head>
  <body>
    <article>
      <h1>- Viktigst å få en kropp som fungerer</h1>
      <h2>Etter ei tid med mye trøbbel, vil Heidi Weng unngå å skape store forventninger til seg selv. I opptreningen til en ny sesong har hun blant annet hentet inspirasjon fra utlandet.</h2>
      <address><time datetime="2019-11-20T14:06:11+00:00">20 Nov 2019, 14:06</time> by <a rel="author">Magnus Gamlem</a></address>
      <p>KVITFJELL (Dagbladet): Før sommeren <a href="https://www.dagbladet.no/sport/weng-roper-derfor-er-hun-ikke-til-a-kjenne-igjen/71095039">fortalte Heidi Weng</a> om en kropp som ikke fungerte som normalt til Dagbladet. Problemene startet i november 2017 og varte i lang tid.</p>
      <p>I løpet av sommeren i år responderte kroppen stadig bedre for det norske håpet, og på et tidspunkt gikk det så fort på trening at hun fikk <a href="https://www.dagbladet.no/sport/fikk-beskjed-av-mamma-om-a-bremse/71664251">beskjed om å bremse</a> tempoet.</p>
      <p>Weng, som vant Tour de Ski både i 2017 og 2018, sier at treningen har gått veldig fint i år. Men hun vil ikke skape urealistiske forventninger før den kommende sesongen. Kroppen har fortsatt førsteprioritet.</p>
      <p>- Jeg tror ikke så mange forventer så mye av meg, og jeg har ikke noe særlige forventninger selv heller. For meg er det viktigste å få en kropp som fungerer igjen, konstaterer hun.</p>
      <figure>
        <img src="https://dbstatic.no/71687156.jpg?imageId=71687156&amp;width=1024&amp;height=615"/>
        <figcaption><b>TRENING:</b> Heidi Weng på trening på Kvitfjell. Foto: Bjørn Langsem / Dagbladet Vis mer</figcaption>
      </figure>
      <h3>- Holder det for meg selv</h3>
      <p>Weng er blant Norges mest suksessfulle langrennsløpere de siste åra. Hun har blant annet fire VM-gull, elleve verdenscupseire og en rekke NM-medaljer på merittlista.</p>
      <p>Før årets sesong har hun imidlertid ikke satt noen konkrete mål, selv om det er noen renn hun ser litt ekstra fram til.</p>
      <p>- Det er noen plasser man liker bedre enn andre, så det er noen skirenn jeg setter høyere på ønskelista om å få gå eller prestere i, sier Weng.</p>
      <p>
        <b>Hvilke steder det er snakk om, er hun derimot redd for å gå ut med.</b>
      </p>
      <p>- Det er ikke hemmelig, men da føler jeg det blir forventninger de dagene eller de stedene. Da blir det forventninger til at her liker jeg meg, og da har jeg tabbet meg ut. Jeg tror jeg får holde det for meg selv.</p>
      <p>Ingvild Flugstad Østberg har ikke noe problem med å avsløre hvilke plasser hun vil gjøre det bra, og trekker fram Davos som en personlig favoritt. For henne handler det imidlertid først og fremst om å få gode opplevelser der det tidligere ikke har gått like bra.</p>
      <p>
        <b>- Det bryr kanskje ikke mannen i stua seg om, men jeg synes det er kjekt å gå bra der man ikke har gått bra før. Det handler ikke nødvendigvis om å vinne, men at man kanskje ikke har mestret løypa tidligere, men så plutselig finner man en nøkkel på det, sier Flugstad Østberg og fortsetter:</b>
      </p>
      <p>- Det handler litt om målene man setter selv, men som ikke er bra nok når man går gjennom mixed zone etterpå. «Hvorfor vant du ikke?», er spørsmål som vi som regel kan få. Jeg er vant til det. Det viser kanskje bare at vi er et lag som presterer i toppen, og at det er der det norske damelaget er forventet å være. Vi er heldig, også er det ganske brutalt samtidig, mener hun.</p>
      <h3>Henter inspirasjon fra utlandet</h3>
      <p>I løpet av sommeren har blant andre Jessica Diggins vært med de norske skijentene på trening. Den amerikanske dama ble nummer seks i verdenscupen sammenlagt forrige sesong, og er en av få som var topp 10 i både langdistanse- og sprintverdenscupen.</p>
      <p>Selv om Norge ofte dominerer i langrenn, føler Weng at det er viktig å hente inn impulser utenfra.</p>
      <p>- Da kan vi snakke om trening, hvordan de gjør det, hvilke opplegg de bruker og hvordan de har det rundt. Også er det veldig sosialt, for vi trenger ikke å bare snakke om trening, sier hun.</p>
      <p>Weng mener at det spesielt er sprintegenskaper - som blant andre Diggins besitter - de norske kan forbedre ved å hente inspirasjon fra utlendingene.</p>
      <p>
        <b>- Der har det kanskje vært litt svakere enn det har vært før. Men vi har fortsatt dronninga på laget i Maiken. Vi har fått opp nye unge jenter som har prestert bra på sprint i år, men de siste åra har veldig mye stått på Maiken. Det er viktig at vi blir litt flere, og at ikke Maiken får alt på skuldrene. Fordi hvis ikke hun har en god dag, går verden under - for journalister i hvert fall. Det er alltid hun som har presset på seg, og da er det fint om andre kan ta noe av det presset.</b>
      </p>
      <p>Under VM-sprinten i Seefeld ble det sølv til Norge. På den siste etappen var distansedronninga Therese Johaug satt opp mot spurtsterke Stina Nilsson, og på oppløpet ble det rå match.</p>
      <p>
        <i>Diggins på trening med de norske:</i>
      </p>
      <h3>Vanemenneske</h3>
      <p>Med en kropp som er i ferd med å bli helt bra igjen, kan Weng følge sitt vanlige treningsprogram.</p>
      <p>- Det er egentlig den gamle planen, så får vi se. Det tar litt tid å komme seg igjen. Året før trente jeg litt annerledes og kom ikke ordentlig i gang. Jeg hadde ikke de bra øktene som jeg har hatt i år. Det tror jeg har vært viktig, sier hun.</p>
      <p>
        <i>- Vil du si at du er et vanemenneske?</i>
      </p>
      <p>- Jeg er jo veldig dårlig på det. Jeg liker å gjøre det samme, til og med hva jeg har på brødskiva. Jeg er kanskje litt vanedyr der. Men jeg har hatt en sesong der jeg gjorde ting litt annerledes, og det gikk veldig bra det året. Men hvis man først får det til, er det lett å gå til det som har funket før, forteller Weng.</p>
      <p>Den nasjonale sesongåpningen er som vanlig på Beitostølen, og går av stabelen 22-24. november i år.</p>
    </article>
  </body>
</html>