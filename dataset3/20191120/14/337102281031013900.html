<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%A9%D8%B4%D8%AA%D8%A7%D8%B1-%D9%BE%D8%B4%D8%AA-%D8%AF%D8%B1%D9%87%D8%A7%DB%8C-%D8%A8%D8%B3%D8%AA%D9%87-%D8%AF%D8%B1-%D8%A7%DB%8C%D8%B1%D8%A7%D9%86-20191120/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-20T14:12:18+00:00"/>
    <meta property="og:title" content="هفته نامۀ فرانسوی &quot;لوپوئن&quot; : کشتار پشت درهای بسته در ایران ادامه دارد"/>
    <meta property="og:description" content="هفته نامۀ فرانسوی &quot;لوپوئن&quot; در مقاله ای به قلم آرمین عارفی، خبرنگار این نشریه حکومت اسلامی ایران را متهم کرد که با قطع کردن اینترنت سرگرم کشتار مردم ناراضی پشت درهای بسته است. نویسندۀ مقاله نوشته است که سه روز است مقامات جمهوری اسلامی ایران با قطع کردن..."/>
  </head>
  <body>
    <article>
      <h1>هفته نامۀ فرانسوی "لوپوئن" : کشتار پشت درهای بسته در ایران ادامه دارد</h1>
      <address><time datetime="2019-11-20T14:12:18+00:00">20 Nov 2019, 14:12</time> by <a rel="author">ناصر اعتمادی</a></address>
      <p>
        <b>هفته نامۀ فرانسوی "لوپوئن" در مقاله ای به قلم آرمین عارفی، خبرنگار این نشریه حکومت اسلامی ایران را متهم کرد که با قطع کردن اینترنت سرگرم کشتار مردم ناراضی پشت درهای بسته است. نویسندۀ مقاله نوشته است که سه روز است مقامات جمهوری اسلامی ایران با قطع کردن اینترنت در واقع ارتباط این کشور را با جهان خارج قطع کرده، در حالی که نادر گزارش های تصویری که به بیرون از کشور درز کرده اند از ادامۀ اعتراض های گستردۀ خیابانی و همچنین سرکوب وسیع تظاهرکنندگان توسط حکومت حکایت می کنند.</b>
      </p>
      <p>آرمین عارفی با استناد به گزارش خبرگزاری فارس، وابسته به سپاه پاسداران، نوشته است که سرویس های اطلاعاتی رژیم اسلامی ایران شمار تظاهرکنندگان را در بیش از صد شهر کشور به ویژه در استان های خوزستان، فارس، تهران و کرمان تنها ۸٧ هزار نفر اعلام کرده است.</p>
      <p>"لوپوئن" نوشته است : اگر چه جمهوری اسلامی به کارگیری سلاح گرم از سوی نیروهای نظامی علیه تظاهرکنندگان را تکذیب و شمار کشته شدگان را تنها یک نفر اعلام کرده است، اما، گزارش های تصویری ارسال شده به خارج از کشور نشان می دهند که بیش از ٢٠٠ نفر از تظاهرکنندگان توسط پلیس، سپاه پاسداران و شبه نظامیان بسیج کشته شده اند.</p>
      <p>دیروز سه شنبه نوزدهم نوامبر سازمان عفو بین الملل شمار کشته شدگان در بیست و یک شهر ایران را دست کم ١٠٦ نفر اعلام کرد. همین منبع گفته است که غالب قربانیان در غرب و جنوب کشور از جمله در استان های کرمانشاه و خوزستان کشته شده اند.</p>
      <p>"لوپوئن" به نقل از شاهدان عینی و با استناد به گزارش های تصویری افزوده است که نیروهای پلیس و نظامی در برخورد با تظاهرکنندگان از سلاح های گرم و گلوله های حقیقی استفاده کرده اند و با خارج کردن مجروحان یا اجساد کشته شدگان از بیمارستان ها مانع از انتشار اخبار دقیق قربانیان سرکوب در ایران می شوند. علی ربیعی، سخنگوی دولت گفته است که آمار کشته شدگان بعداً اعلام خواهد شد.</p>
      <p>دیروز سه شنبه سخنگوی کمیساریای عالی حقوق بشر سازمان ملل، "روپرت کُلویل" نگرانی این نهاد را از به کارگیری سلاح ها و مهمات حقیقی در سرکوب تظاهرکنندگان در ایران اعلام کرد که به گفتۀ او "شمار بالایی کشته به بار آورده است." "روپرت کُلویل" شمار کشته شدگان را دهها تن و شمار دستگیرشدگان را بیش از هزار تن اعلام کرد و از جمهوری اسلامی ایران و نیروهای امنیتی این کشور خواست که از به کارگیری خشونت علیه تظاهرات مسالمت آمیز مردم خودداری ورزند.</p>
    </article>
  </body>
</html>