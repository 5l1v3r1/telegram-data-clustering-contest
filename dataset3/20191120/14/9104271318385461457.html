<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/rapina-a-gaglianico-arrestati-due-banditi"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-20T14:43:51+00:00"/>
    <meta property="og:title" content="Rapina a Gaglianico, arrestati due banditi"/>
    <meta property="og:description" content="Uno dei malviventi è riuscito a fuggire ed è stato bloccato a Carisio"/>
  </head>
  <body>
    <article>
      <h1>Rapina a Gaglianico, arrestati due banditi</h1>
      <h2>Uno dei malviventi è riuscito a fuggire ed è stato bloccato a Carisio</h2>
      <address>
        <time datetime="2019-11-20T14:43:51+00:00">20 Nov 2019, 14:43</time>
      </address>
      <p>Rapina a Gaglianico nel tardo pomeriggio di ieri, martedì 20 novembre: i due banditi sono già stati arrestati dai carabinieri, che hanno anche recuperato il bottino di circa 2mila euro.</p>
      <h3>Rapina a Gaglianico nella sala slot Play Win</h3>
      <p>Il colpo è stato messo a segno da due giovani uomini intorno alle 18,30 alla sala slot Play Win di via Matteotti, nei pressi del supermercato Il Gigante. Ad accorgersi di quanto stava accadendo è stato il gestore stesso, che ha notato i due dalle telecamere del sistema di videosorveglianza. Stavano scassinando le slot. Quando si è avvicinato, gli hanno intimato di farsi gli affari suoi e di fingere di non vedere, pur senza usare la violenza.</p>
      <h3>L’arrivo dei carabinieri, il primo arresto e la fuga di uno dei due ladri</h3>
      <p>Nel frattempo è stato allertato il 112. Una pattuglia dei carabinieri è arrivata in brevissimo tempo, tanto da riuscire a bloccare uno due due rapinatori in flagranza di reato. L’altro, invece, era già riuscito a darsi alla fuga a bordo di un’auto. Sono quindi scattati i meccanismi previsti in caso di rapina, con posti di blocco sulle arterie principali della provincia. L’Opel Astra del malfattore è stata intercettata e bloccata pochi minuti più tardi, nei pressi del casello autostradale di Carisio.</p>
      <p>I responsabili del colpo sono due giovani rumeni di 21 e 25 anni, provenienti dalla provincia di Milano e con alle spalle altri reati contro il patrimonio. Entrambi sono stati tratti in arresto e condotti nella casa circondariale di via dei Tigli.</p>
      <h3>Il bottino</h3>
      <p>Grazie all’azione coordinata dei carabinieri della compagnia di Biella e di quella di Cossato, non soltanto è stata intercettata l’auto del fuggitivo, è stato anche recuperato il bottino. All’interno della vettura, infatti, sono stati trovati circa 2mila euro in contanti, oltre ad arnesi da scasso e telefonini.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/coltiva-cannabis-nellorto-di-casa"/>
        <a href="https://laprovinciadibiella.it/cronaca/turisti-scambiati-per-ladri-a-masserano-intervengono-i-carabinieri"/>
        <a href="https://laprovinciadibiella.it/cronaca/perseguita-un-21enne-di-sandigliano-con-messaggi-minacciosi-denunciato-un-41enne"/>
      </related>
    </article>
  </body>
</html>