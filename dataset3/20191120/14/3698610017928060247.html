<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-vms-rozpovili-v-yakomu-stani-rf-povernula-ukrayinski-korabli-330309_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="У ВМС розповіли, в якому стані РФ повернула українські кораблі"/>
    <meta property="og:description" content="Росіяни познімали з катерів та рейдового буксиру навіть унітази."/>
  </head>
  <body>
    <article>
      <h1>У ВМС розповіли, в якому стані РФ повернула українські кораблі</h1>
      <h2>Росіяни познімали з катерів та рейдового буксиру навіть унітази.</h2>
      <address>
        <time datetime="2019-11-20T14:30:00+00:00">20 Nov 2019, 14:30</time>
      </address>
      <p><b><a href="https://dt.ua/UKRAINE/voronchenko-nazvav-stroki-pributtya-povernutih-rosiyeyu-korabliv-330162_.html">Повернуті Росією катери та рейдовий буксир наближаються до територіальних вод України</a></b>, розповів у коментарі "<a href="https://www.facebook.com/4newkyiv/">4 каналу</a>" командувач Військово-морських сил, адмірал Ігор Воронченко.</p>
      <p>"Зараз от вони тільки підходять до територіальних вод. О 16-й годині вони десь підійдуть. Йде буксирування (суднами "Сапфір", "Титан" і "Гайдамака" - ред.), швидкість дуже маленька. Вони своїм ходом не йдуть, росіяни їх угробили",  - наголосив Воронченко.</p>
      <p>Після майже річного полону стан броньованих артилерійських катерів "Бердянськ" і "Нікополь" та буксиру "Яни Капу" далекий від ідеального – росіяни познімали на суднах навіть електрику та сантехніку.</p>
      <p>"Познімали навіть плафони, розетки та унітази. Так що ми зараз покажемо всьому світу варварське ставлення росіян до всього", - додав адмірал.</p>
      <p>Як повідомлялося, 18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія повернула Україні</b></a> захоплені у 2018 році кораблі ВМС. При цьому в Москві продовжують стверджувати, що повернення кораблів<b> <a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>, а є нібито "жестом доброї волі".</p>
      <p>Судна майже рік простояли в порту окупованої Керчі, <a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html"><b>перед виведенням на них проводилися ремонтні роботи</b></a>. Намагаючись приховати докази минулорічної агресії, росіяни, зокрема, ліквідували пробоїну на борту катера "Бердянськ".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F4newkyiv%2Fvideos%2F578963079539765%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tLzRuZXdreWl2Lw==">4 канал</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>