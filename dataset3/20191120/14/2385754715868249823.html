<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598297/paraleipseis-kai-lathi-deixnei-erevna-gia-podilatodromous-sti-lemeso"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T14:24:00+00:00"/>
    <meta property="og:title" content="Παραλείψεις και λάθη δείχνει έρευνα για ποδηλατοδρόμους στη Λεμεσό"/>
    <meta property="og:description" content="Σοβαρές παραλήψεις και λάθη φαίνεται, εκ πρώτης όψεως, να εντοπίζονται στο έργο σύνδεσης υφιστάμενων ποδηλατοδρόμων στον Δήμο Λεμεσού, με τον Δήμαρχο..."/>
  </head>
  <body>
    <article>
      <h1>Παραλείψεις και λάθη δείχνει έρευνα για ποδηλατοδρόμους στη Λεμεσό</h1>
      <address><time datetime="2019-11-20T14:24:00+00:00">20 Nov 2019, 14:24</time> by <a rel="author">SigmaLive</a></address>
      <p>Σοβαρές παραλήψεις και λάθη φαίνεται, εκ πρώτης όψεως, να εντοπίζονται στο έργο σύνδεσης υφιστάμενων ποδηλατοδρόμων στον Δήμο Λεμεσού, με τον Δήμαρχο Λεμεσού, Νίκο Νικολαϊδη, να ζητά νομική συμβουλή για το ενδεχόμενο διατύπωσης κατηγοριών εναντίον δημοτικών υπαλλήλων.</p>
      <p>Το θέμα είχε απασχολήσει, τον περασμένο μήνα, τα μέσα κοινωνικής δικτύωσης, μετά την ανάρτηση σχετικών φωτογραφιών των υπό κατασκευή ποδηλατοδρόμων, η διαδρομή των οποίων παρουσιάζεται χωρίς λογική συνοχή.<br/><br/>Το 38 σελίδων πόρισμα ερευνώντα λειτουργού που όρισε για το θέμα ο Δήμος, παραλήφθηκε σήμερα από τον Νίκο Νικολαΐδη, ο οποίος σε ανακοίνωσή του αναφέρει πως «με βάση το πόρισμα, προκύπτει, εκ πρώτης όψεως, θέμα σειράς σοβαρών παραλήψεων και λαθών, σε διάφορα στάδια της υλοποίησης του έργου».</p>
      <p>«Σύμφωνα με τις πρόνοιες της Κ.Δ.Π. 71/2000, έχω παραπέμψει το πόρισμα στον Νομικό Σύμβουλο του Δήμου», προσθέτει ο Δήμαρχος Λεμεσού και σημειώνει ότι έχει ζητήσει νομική συμβουλή κατά πόσον μπορούν να διατυπωθούν κατηγορίες εναντίον υπαλλήλων του δήμου.<br/><br/>Σε περίπτωση καταφατικής γνωμοδότησης, ο Δήμαρχος δηλώνει ότι θα προβεί και στη διατύπωση των κατηγοριών και πως σε μια τέτοια περίπτωση, οι κατηγορίες θα διαβιβαστούν στο Δημοτικό Συμβούλιο το οποίο θα διορίσει Πειθαρχική Επιτροπή για να εκδικάσει τα πειθαρχικά παραπτώματα που προκύπτουν.</p>
      <p>Πηγή: ΚΥΠΕ</p>
    </article>
  </body>
</html>