<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/notio-aigaio/rodos-aytokinito-epese-sto-limani-enas-nekros/2919837/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T14:02:24+00:00"/>
    <meta property="og:title" content="Ρόδος: Αυτοκίνητο έπεσε στο λιμάνι, ένας νεκρός"/>
    <meta property="og:description" content="Σοκαρισμένη η Ρόδος από τη βουτιά θανάτου στο λιμάνι της Ακαντιάς. Άνδρας ανασύρθηκε νεκρός από δύτη. Πρόλαβε να βγει σώα η συνοδηγός του. Πληροφορίες πως ο άτυχος οδηγός έπαθε κράμπα και δεν πρόλαβε να αντιδράσει. Δείτε εικόνες από το σημείο."/>
  </head>
  <body>
    <article>
      <h1>Ρόδος: Αυτοκίνητο έπεσε στο λιμάνι, ένας νεκρός</h1>
      <h2>Σοκαρισμένη η Ρόδος από τη βουτιά θανάτου στο λιμάνι της Ακαντιάς. Άνδρας ανασύρθηκε νεκρός από δύτη. Πρόλαβε να βγει σώα η συνοδηγός του. Πληροφορίες πως ο άτυχος οδηγός έπαθε κράμπα και δεν πρόλαβε να αντιδράσει. Δείτε εικόνες από το σημείο.</h2>
      <address><time datetime="2019-11-20T14:02:24+00:00">20 Nov 2019, 14:02</time> by <a rel="author">Newsit Newsroom</a></address>
      <p>Συγκλονισμένη η Ρόδος από την τραγωδία που σημειώθηκε το μεσημέρι της Τετάρτης (20.11.2019) στο λιμάνι της Ακαντιάς. Ένας άνδρας έχασε τη ζωή του όταν αυτοκίνητο έπεσε στη θάλασσα.</p>
      <p>Στο αυτοκίνητο εκτός από τον άνδρα που ανασύρθηκε χωρίς τις αισθήσεις του από δύτη, βρισκόταν και μια γυναίκα, η οποία όμως κατάφερε να βγει και να καλέσει σε βοήθεια.</p>
      <figure>
        <img src="https://www.newsit.gr/wp-content/uploads/2019/11/rodos_autokinito_limani2.jpg"/>
      </figure>
      <p>Μέχρι στιγμής οι συνθήκες υπό τις οποίες το αυτοκίνητο βρέθηκε στη θάλασσα είναι αδιευκρίνιστες. Υπάρχουν αναφορές πως ο άνδρας επιχειρούσε ελιγμό όταν βρέθηκε με το αυτοκίνητο στη θάλασσα. Υπάρχουν όμως κι άλλες, από συγγενή του σύμφωνα με τη Δημοκρατική, σύμφωνα με τις οποίες ο άτυχος οδηγός από την Κρήτη έπαθε <b>κράμπα</b> με αποτέλεσμα το πόδι του να κολλήσει στο γκάζι και να μην μπορέσει να αντιδράσει!</p>
      <figure>
        <img src="https://www.newsit.gr/wp-content/uploads/2019/11/rodos_autokinito_limani3.jpg"/>
      </figure>
      <p>Άμεσα στο σημείο της τραγωδίας βρέθηκε ο επαγγελματίας δύτης Βασίλης Μαντικός, ο οποίος βούτηξε στη θάλασσα και κατάφερε να βγάλει από το βυθό τον οδηγό, όμως δυστυχώς ήταν αργά.</p>
      <p>Η γυναίκα που ήταν συνοδηγός πρόλαβε να βγει από το αυτοκίνητο πριν αυτό βυθιστεί, κολύμπησε και άρχισε να καλεί σε βοήθεια.</p>
      <figure>
        <img src="https://www.newsit.gr/wp-content/uploads/2019/11/rodos_autokinito_limani1.jpg"/>
      </figure>
      <p>Αυτόπτες μάρτυρες δήλωσαν στη Ροδιακή πως είδαν το αυτοκίνητο για κατεβαίνει μέχρι το τέλος του μώλου και τον οδηγό να επιχειρεί να κάνει αναστροφή και να πέφτει στη θάλασσα.</p>
      <p>Για ελάχιστα λεπτά το αυτοκίνητο έμεινε να επιπλέει στην επιφάνεια της θάλασσας. Η γυναίκα – συνοδηγός, κατάφερε να ανοίξει την πόρτα, να βγει έξω και να αρχίσει να κολυμπά, καλώντας συγχρόνως σε βοήθεια.</p>
      <p>Στο σημείο  βρίσκονται αξιωματικοί του Κεντρικού Λιμεναρχείου της Ρόδου οι οποίοι παίρνουν καταθέσεις για το συμβάν και από όσους βρίσκονταν στο σημείο και από την ίδια τη συνοδηγό.</p>
      <p>
        <i>Με πληροφορίες από <a href="https://www.rodiaki.gr/article/426177/rodos-aytokinhto-epese-sth-thalassa-den-prolabe-na-to-egkataleipsei-o-odhgos-toy">rodiaki.gr</a> και </i>
        <a href="https://www.dimokratiki.gr/20-11-2019/boytia-thanatoy-sti-thalassa-tis-akantias/">
          <i>dimokratiki.gr</i>
        </a>
      </p>
    </article>
  </body>
</html>