<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T14:51:00+00:00"/>
    <meta property="og:title" content="وزیر صمت: اجازه افزایش قیمت از سوی خودروسازها را نمی‌دهیم"/>
    <meta property="og:description" content="به گزارش فارس، رضا رحمانی وزیر صمت امروز (چهارشنبه 29 آبان) در پایان جلسه هیئت دولت با حضور در جمع خبرنگاران با اشاره به اقدامات وزارت صنعت، معدن و تجارت برای نظارت  بازار جهت جلوگیری از افزایش قیمت‌ها در پی افزایش نرخ بنزین گفت: بازرسی‌های ما کمیت و کیفیتش افزایش یافته است و همه امکانات در روزهای اخیر بسیج شده است تا در حق مردم اجحاف نشود و موج گرانی که بیشتر ناشی از بار روانی این قضیه است تحمیل نشود."/>
  </head>
  <body>
    <article>
      <h1>وزیر صمت: اجازه افزایش قیمت از سوی خودروسازها را نمی‌دهیم</h1>
      <address>
        <time datetime="2019-11-20T14:51:00+00:00">20 Nov 2019, 14:51</time>
      </address>
      <p>وزیر صمت با تاکید بر اینکه افزایش قیمت از سوی خودروسازها اعمال نشده است، گفت: پیگیری می‌کنیم با عرضه بیشتر اجازه ندهیم افزیش قیمتی داشته باشیم.</p>
      <p>به گزارش فارس، رضا رحمانی وزیر صمت امروز (چهارشنبه 29 آبان) در پایان جلسه هیئت دولت با حضور در جمع خبرنگاران با اشاره به اقدامات وزارت صنعت، معدن و تجارت برای نظارت  بازار جهت جلوگیری از افزایش قیمت‌ها در پی افزایش نرخ بنزین گفت: بازرسی‌های ما کمیت و کیفیتش افزایش یافته است و همه امکانات در روزهای اخیر بسیج شده است تا در حق مردم اجحاف نشود و موج گرانی که بیشتر ناشی از بار روانی این قضیه است تحمیل نشود.</p>
      <p>وی افزود: طبق گزارش‌های میدانی که داریم اقدامات ما در این جهت موثر بوده است البته در برخی کالاها و خدمات مثل حمل و نقل تاثیرات واقعی را هم داریم که بحث جدایی دارد؛ بیشترین تلاش ما این است که به دلیل مباحث روانی به شکل سوءاستفاده‌ای گرانی صورت نگیرد و گرنه در برخی جاها ممکن است این تصمیم درصد پایینی روی برخی قیمت‌ها تاثیرگذار باشد.</p>
      <p>وزیر صنعت، معدن و تجارت گفت: طبق دستور رئیس‌جمهور دولت و دستگاه‌های دولتی طبق به هیچ عنوان تا پایان سال حق گران کردن هیچ کالایی را ندارند.</p>
      <p>وی درباره تولید خودروهای کم مصرف در شرایط افزایش قیمت بنزین اظهار داشت: در این رابطه دو مورد در دست اقدام داشتیم یکی بحث تولید خودروهای الکتریکی و برقی است یکی هم موتور کم مصرف است که قبل از این طرح هم در دستور بوده و الان ضرورت آن بیشتر شده است.</p>
      <p>رحمانی در پاسخ به این سوال که چرا پس از افزایش قیمت بنزین شاهد افزایش قیمت برخی خودروها بودیم، گفت: هیچ افزایش قیمتی از سوی خودروسازها اعمال نشده است این هم مربوط به این چند روز نبوده مثل همیشه که دلالی و برخی اقدامات می‌شد الان هم بحث همان دلالی است و پیگیری می‌کنیم با عرضه بیشتر اجازه ندهیم افزیش قیمتی در این زمینه داشته باشیم.</p>
      <p>وزیر صمت در پاسخ به سوالی مبنی بر این که با افزایش قیمت بنزین برخی از کالاهای اساسی افزایش قیمت پیدا می‌کند،‌ وزارت صمت چه راهکاری دارد، گفت: کنترل کالاهای اساسی بسیار مهم است که این کار اتفاقا در اولویت ما قرار دارد، اولویت بعدی ماهم این است که با تشدید بازرسی‌ها  اجازه ندهیم تورم روانی و انتزاعی افزایش پیدا کند که در حق مردم اجحافی صورت نگیرد.</p>
      <p>وی ادامه داد: البته درصد افزایش برخی کالاها  اجتناب ناپذیر است و اگر آن درصد واقعی اعمال شود شاید در طول زمان اتفاق خواهد افتاد. ما بیشترین تلاشمان این است که در شاریط جدید افزایش بی رویه، بی‌جهت و سو استفاده گرانه اتفاق نیفتند. گزارشات میدانی که دارم تا این لحظه کنترل شده است که بر اثر تشدید بازرسی‌هاست .</p>
      <p>رحمانی در پاسخ به سوالی مبنی بر این که مقام معظم رهبری در مورد حذف قوانین دست و پا گیر در تولید فرمایشاتی داشته‌اند‌ لذا وزارت صمت در این مورد چه خواهد کرد، گفت: رهبری بارها درباره فضای کسب و کار صحبت کردند و تذکر دادند. در حوزه وزارت صمت امسال یکی از محورهایی که بر آن تاکید داریم بهبود فضای کسب و کار است.</p>
      <p>وزیر صمت تاکید کرد: تعداد مجوزها، فرآیندها و سامانه باید تکمیل شود و اقداماتی در این حوزه انجام دادیم که رفع موانع شود، ما در گذشته ۷۸ مجوز داشتیم که آن را به ۴۶ رساندیم. بهبود فضای کسب و کار نیازمند یک کار جمعی است که تمامی دستگاه‌ها باید پای کار بیایند و کمترین بودجه و منابع را می‌خواهد زیرا اراده در این میان مهم‌ترین حرف را می‌زند.</p>
    </article>
  </body>
</html>