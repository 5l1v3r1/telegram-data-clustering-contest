<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742715"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T14:04:00+00:00"/>
    <meta property="og:title" content="สหรัฐส่งกองเรือบรรทุกเครื่องบินผ่านฮอร์มุซ"/>
    <meta property="og:description" content="กองเรือรบบรรทุกเครื่องบิน 'อับราฮัม ลินคอล์น' ของกองทัพเรือสหรัฐ แล่นผ่านเส้นทางยุทธศาสตร์ช่องแคบฮอร์มุซ ในตะวันออกกลาง เมื่อวันอังคาร เพื่อประกาศย้ำนโยบาย 'เสรีภาพในการเดินเรือ' ของวอชิงตัน ท่ามกลางความตึงเครียดกับอิหร่านเจ้าถิ่น"/>
  </head>
  <body>
    <article>
      <h1>สหรัฐส่งกองเรือบรรทุกเครื่องบินผ่านฮอร์มุซ</h1>
      <address>
        <time datetime="2019-11-20T14:04:00+00:00">20 Nov 2019, 14:04</time>
      </address>
      <p>
        <b>กองเรือรบบรรทุกเครื่องบิน "อับราฮัม ลินคอล์น" ของกองทัพเรือสหรัฐ แล่นผ่านเส้นทางยุทธศาสตร์ช่องแคบฮอร์มุซ ในตะวันออกกลาง เมื่อวันอังคาร เพื่อประกาศย้ำนโยบาย "เสรีภาพในการเดินเรือ" ของวอชิงตัน ท่ามกลางความตึงเครียดกับอิหร่านเจ้าถิ่น</b>
      </p>
      <p>สำนักข่าวเอเอฟพีรายงานจากกรุงวอชิงตัน ประเทศสหรัฐอเมริกา เมื่อวันที่ 20 พ.ย. ว่า แถลงการณ์ของกองทัพเรือสหรัฐ ระบุว่า การแล่นผ่านช่องแคบฮอร์มุซ ซึ่งกั้นแยกอิหร่านกับสหรัฐอาหรับเอมิเรตส์ (ยูเออี) เพื่อเข้าสู่อ่าวเปอร์เซีย ของกองเรือบรรทุกเครื่องบินอับราฮัม ลินคอล์น เป็นไปตามแผนที่กำหนดไว้ และผ่านไปด้วยดี โดยไม่มีเหตุการณ์ไม่คาดคิดใดๆ </p>
      <figure>
        <img src="https://www.dailynews.co.th/admin/upload/20191120/news_rCqICzhpXX211705_533.jpg?v=20191121057?v=4194"/>
      </figure>
      <p>ช่องแคบฮอร์มุซเป็นด่านตรวจ เรือบรรทุกน้ำมัน 1 ใน 3 ของโลก และเป็นครั้งแรกที่เรือบรรทุกเครื่องบินของสหรัฐ แล่นผ่านช่องแคบสำคัญนี้ นับตั้งแต่อิหร่านยิงโดรนสหรัฐตก เมื่อเดือน มิ.ย.ที่ผ่านมา ในเขตน่านน้ำใกล้ช่องแคบ และในเดือนเดียวกัน เรือบรรทุกน้ำมัน 2 ลำของต่างชาติ ถูกโจมตีใน่านน้ำใกล้เคียง ซึ่งหลายฝ่ายชี้นิ้วอิหร่านอยู่เบื้องหลัง แต่เตหะรานปฏิเสธ</p>
      <figure>
        <iframe src="https://www.youtube.com/embed/vOFygTTxo5s" width="640" height="360" data-service="Youtube" scrolling="no"/>
      </figure>
      <p>เจ้าหน้าที่กระทรวงกลาโหมสหรัฐ เผยว่า เรือบรรทุกเครื่องบินของกองทัพสหรัฐ แล่นผ่านช่องแคบฮอร์มุซ ซึ่งกว้างเพียงแค่ 50 กม. และไม่ลึกมาก ครั้งสุดท้าย เมื่อเดือน เม.ย. ปีนี้ <br/>อิหร่านเคยขู่หลายครั้ง จะปิดช่องแคบฮอร์มุซ ห้ามเรือบรรทุกน้ำมันนานาชาติแล่นผ่าน หากกลุ่มประเทศศัตรู รวมถึงสหรัฐ เป็นภัยคุกคามร้ายแรงต่ออิหร่าน.<br/><br/>ภาพ - AFP<br/>คลิป - NewZee PK<br/> </p>
    </article>
  </body>
</html>