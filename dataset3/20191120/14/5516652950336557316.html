<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426167/sth-synanthsh-twn-perifereiarxwn-me-ton-prwthypoyrgo-o-giwrgos-xatzhmarkos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T14:20:01+00:00"/>
    <meta property="og:title" content="Στη συνάντηση των περιφερειαρχών με τον πρωθυπουργό ο Γιώργος Χατζημάρκος"/>
    <meta property="og:description" content="Στην καθιερωμένη ανά δίμηνο σύσκεψη υπό τον πρωθυπουργό, Κυριάκο Μητσοτάκη, με τους περιφερειάρχες της χώρας, η οποία έγινε τη Δευτέρα, στο Μέγαρο Μαξίμου συμμετείχε ο περιφερειάρχης Νοτίου Αιγαίου, Γιώργος Χατζημάρκος."/>
  </head>
  <body>
    <article>
      <h1>Στη συνάντηση των περιφερειαρχών με τον πρωθυπουργό ο Γιώργος Χατζημάρκος</h1>
      <address>
        <time datetime="2019-11-20T14:20:01+00:00">20 Nov 2019, 14:20</time>
      </address>
      <p>
        <b>Στην καθιερωμένη ανά δίμηνο σύσκεψη υπό τον πρωθυπουργό, Κυριάκο Μητσοτάκη, με τους περιφερειάρχες της χώρας, η οποία έγινε τη Δευτέρα, στο Μέγαρο Μαξίμου συμμετείχε ο περιφερειάρχης Νοτίου Αιγαίου, Γιώργος Χατζημάρκος.</b>
      </p>
      <p>Στο επίκεντρο της συνάντησης, στην οποία συμμετείχαν οι υπουργοί, Προστασίας του Πολίτη, Μιχάλης Χρυσοχοΐδης και Εσωτερικών, Τάκης Θεοδωρικάκος, καθώς και ο υφυπουργός Εθνικής Άμυνας, Αλκιβιάδης Στεφανής, βρέθηκαν η μεγαλύτερη απορρόφηση και η ταχύτερη αξιοποίηση τον κονδυλίων του ΕΣΠΑ, το θέμα της ενίσχυσης των αρμοδιοτήτων των Περιφερειών και το μεταναστευτικό-προσφυγικό ζήτημα.</p>
      <p>Όσον αφορά την υλοποίηση του ΕΣΠΑ τέθηκε το ζήτημα του καλύτερου συντονισμού μεταξύ κεντρικής διοίκησης και Περιφερειών και κατατέθηκαν προτάσεις για την ταχύτερη απορροφητικότητα των κονδυλίων του Προγράμματος. Παρουσιάζοντας την στρατηγική της κυβέρνησης, ο πρωθυπουργός σημείωσε ότι στο εξής οι Περιφέρειες θα έχουν επιπλέον αρμοδιότητες χρηματοδότηση, ως επιβράβευση, ανάλογη του ρυθμού απορρόφησης πόρων και εκτέλεσης έργων.</p>
      <p>Ο περιφερειάρχης, Γιώργος Χατζημάρκος, ανέφερε ότι το Νότιο Αιγαίο διατηρεί σημαντικό προβάδισμα έναντι του μέσου όρου της χώρας όσον αφορά την απορρόφηση των πόρων του ΕΣΠΑ που του αναλογεί και τόνισε ότι αυτό αποτελεί πραγματικό άθλο, δεδομένης της σοβαρής υποστελέχωσης των δύο Διευθύνσεων Τεχνικών Έργων Κυκλάδων και Δωδεκανήσων, επαναφέροντας την ανάγκη στελέχωσης των υπηρεσιών αυτών με επαρκές προσωπικό, που θα δώσει την δυνατότητα για γρηγορότερους ρυθμούς υλοποίησης του Προγράμματος.</p>
      <p>
        <b>Ως προς το μεταναστευτικό – προσφυγικό ζήτημα, για το οποίο ο πρωθυπουργός ζήτησε από τους περιφερειάρχες να δείξουν αλληλεγγύη προς τα νησιά που σηκώνουν το βάρος του προβλήματος, ο περιφερειάρχης, αφού αναφέρθηκε στον υπεύθυνο τρόπο με τον οποίο η Περιφέρεια Νοτίου Αιγαίου διαχειρίστηκε την προσφυγική κρίση από το 2015, μέχρι και σήμερα, εξέφρασε τη σύμφωνη γνώμη του προς την απόφαση της κυβέρνησης το βάρος αυτό να κατανεμηθεί και στις 13 Περιφέρειες της χώρας.</b>
      </p>
      <p>Συγκεκριμένα, ο περιφερειάρχης δήλωσε: «Στο προσφυγικό – μεταναστευτικό ζήτημα, το Νότιο Αιγαίο έχει πληρώσει πολύ βαρύ τίμημα και έχει κρατήσει ψηλά την αξιοπρέπεια και τη φήμη, όχι μόνο των νησιών του, αλλά και της χώρας ολόκληρης, τιμώντας την ιστορία, τον πολιτισμό και τον ανθρωπισμό της και έχει εξ αυτού σηκώσει στις πλάτες του φορτίο πολύ μεγαλύτερο από εκείνο που του αναλογεί. Η Κως και η Λέρος πρέπει να μετατραπούν, πριν την Άνοιξη του 2020, σε κλειστά κέντρα και να σταματήσει κάθε σκέψη για τη Ρόδο. Δεν θα δεχτώ πλέον να αποτελέσει ο πολιτικός τσαμπουκάς άλλων περιοχών, λόγο επιπλέον επιβάρυνσης του Νοτίου Αιγαίου. Η χώρα πρέπει να σοβαρευτεί από άκρου εις άκρον. Δεν θα μπορούσε να με βρίσκει περισσότερο σύμφωνο και να με εκφράζει απόλυτα η δήλωση του πρωθυπουργού ''δεν γίνεται να δίνω μάχη και να ζητώ αλληλεγγύη από την Ευρώπη, όταν δεν υπάρχει αλληλεγγύη μεταξύ μας'».</p>
      <p>Όπως ανακοίνωσε ο υπουργός Προστασίας του Πολίτη Μιχάλης Χρυσοχοΐδης, προσλαμβάνονται 400 συνοριοφύλακες στον Έβρο, 500 νέοι υπάλληλοι στις υπηρεσίες ασύλου στα νησιά και στην ενδοχώρα και 800 άτομα για τη φύλαξη των συνόρων στα νησιά και στα κέντρα φιλοξενίας μεταναστών, ενώ ανακοίνωσε τη δημιουργία κλειστών κλειστών προαναχωρησιακών κέντρων.</p>
      <p>Ο υπουργός Εσωτερικών Τάκης Θεοδωρικάκος αναφέρθηκε στο νέο μεταρρυθμιστικό πλαίσιο που θα κατατεθεί στο πρώτο εξάμηνο του 2020, για τη διεύρυνση των αρμοδιοτήτων της Τοπικής Αυτοδιοίκησης, ύστερα από εκτενή διάλογο.</p>
      <p>Ο πρωθυπουργός Κυριάκος Μητσοτάκης μετά την συνάντηση, δήλωσε:</p>
      <p>«Όλοι οι περιφερειάρχες και με τη συνεργασία των συναρμόδιων υπουργείων θα είναι οπλισμένοι με έναν συγκεκριμένο οδικό χάρτη για να κερδίσουμε και τον χαμένο καιρό και τις χαμένες ευκαιρίες. Και όλοι οι περιφερειάρχες θα έχουν πια στα χέρια τους έναν κατάλογο με προβλήματα που εντοπίστηκαν αλλά και τους στόχους που θέτουμε ανά περιοχή. Θα προσφέρουμε κάθε τεχνική βοήθεια στις περιφέρειες, θα προχωρήσουμε σε θεσμικές παρεμβάσεις που θα λύσουν τα χέρια σας ώστε θα μπορείτε να δράσετε γρήγορα. Περιμένουμε όμως από όλους σας να εντείνετε τις προσπάθειές σας γιατί η ανάπτυξη για όλους, η ανάπτυξη σε όλη την Ελλάδα είναι το κοινό μας στοίχημα και είναι ένα στοίχημα το οποίο είμαι σίγουρος ότι θα κερδίσουμε».</p>
    </article>
  </body>
</html>