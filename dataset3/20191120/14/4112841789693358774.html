<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76801-Odstartovala-herna-sluzba-Google-Stadia-Zatial-je-to-prepadak"/>
    <meta property="og:site_name" content="REFRESHER"/>
    <meta property="article:published_time" content="2019-11-20T14:35:00+00:00"/>
    <meta property="og:title" content="Odštartovala herná služba Google Stadia. Zatiaľ je to prepadák"/>
    <meta property="og:description" content="Vysoká cena hier, nízke rozlíšenie a lagy sú veľkým sklamaním."/>
  </head>
  <body>
    <article>
      <h1>Odštartovala herná služba Google Stadia. Zatiaľ je to prepadák</h1>
      <address><time datetime="2019-11-20T14:35:00+00:00">20 Nov 2019, 14:35</time> by <a rel="author">Matej Krajčovič</a></address>
      <p>
        <b>Vysoká cena hier, nízke rozlíšenie a lagy sú veľkým sklamaním.</b>
      </p>
      <p>November je mesiacom, v ktorom štartujú viaceré veľké služby. Okrem seriálového a filmového <a href="https://refresher.sk/69217-Disney-bude-vysielat-animovane-klasiky-ako-serialovy-SpiderMan-ci-XMen">Disney+</a> bola 19. novembra spustená aj <b>Google Stadia. </b></p>
      <p>Táto platforma má navždy zmeniť spôsob, akým hráme <b>počítačové hry</b>. Vďaka Stadii už nebudeš potrebovať najnovšiu konzolu alebo počítač s výkonnou grafikou. Mal by ti stačiť akýkoľvek tablet alebo bežný kancelársky stroj schopný spustiť internetový prehliadač.</p>
      <p>Hry bežia na vzdialených serveroch Googlu, kde svoju postavu ovládaš cez bežnú myš, klávesnicu alebo ovládač, no všetky grafické výpočty sa urobia tam a nie na tvojom bežnom PC. Na monitor sa ti vrátil len video stream, náročný približne rovnako, ako seriál z Netflixu.  </p>
      <related>
        <a href="https://refresher.sk/63990-Google-predstavil-vlastnu-hernu-platformu-Stadia-Ponukne-hranie-v-4K-a-60-FPS"/>
      </related>
      <p>Prvé <b>recenzie</b> však odhalili niekoľko <b>závažných háčikov</b>. Stadia má v najvyššej konfigurácii ponúkať 4K HDR video so 60 fps, čím by teoreticky stačila dnešnému <i>PlayStationu 4 Pro</i> a <i>Xboxu One X</i>. </p>
      <p>Redaktor webu <a href="https://finalweapon.net/">Finalweapon.net</a> si však všimol, že to čo Stadia produkuje dnes, je <b>veľkým sklamaním</b>. Porovnáva napríklad screenshoty z Red Dead Redemption 2, ktoré nedávno vyšlo na PC. </p>
      <p>  </p>
      <figure>
        <iframe data-src="https://twitter.com/Nitomatta/status/1196485009315520512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Súčasné rozlíšenie má byť nižšie ako Full HD (údajne 1440p), a čo je horšie, obraz dosahuje iba 30 fps, takže nie je vôbec plynulý. V sľubovanej kvalite beží iba zlomok dostupných hier. </p>
      <p>A problémy pokračujú. Stadia zatiaľ beží len ľudom, ktorí si kúpili tzv. <b>Premiere Edition</b> s controllerom a Chromecastom pre pripojenie k televízoru za 129 eur. </p>
      <p>Niektoré <b>hry si ale budeš musieť kupovať zvlášť</b> aj v prípade, že si budeš platiť <b>mesačné predplatné vo výške 9,99 eur</b>.</p>
      <figure>
        <iframe src="https://www.youtube.com/embed/A6Wy_pWscsk" width="700" height="393" data-service="Youtube" scrolling="no"/>
      </figure>
      <p>Za spomínaný Red Dead Redemtion 2 zaplatíš minimálne 59,99 dolárov a Assasins's Creed Odyssey by ťa vyšiel ďalších 30, <a href="https://www.androidpolice.com/2019/11/18/google-reveals-pricing-for-first-stadia-games-pro-subscribers-get-discounts/">píše Android Police</a>. FIFU, NHL či GTA a ďalšie top tituly bežne dostupné na PC, Xbox alebo PlayStation, si však cez Google Stadiu <b>nezahráš vôbec</b>. V ponuke totiž nie sú. </p>
      <p><a href="https://www.theverge.com/2019/11/18/20970297/google-stadia-review-gaming-streaming-cloud-price-specs-features-chrome-pixel">Recenzia The Verge</a> Google Stadiu označuje za prinajlepšom <b>betu</b>, takže ti vôbec nemusí byť ľúto, že na Slovensku zatiaľ služba dostupná nie je. Určite by si totiž tiež nadával na <b>nepríjemný lag</b> <i>(odozvu po stlačení každého tlačidla alebo pohybe) </i>a ďalšie nedostatky. </p>
      <p><i>„Nie je žiadny dôvod, prečo by si mal ktokoľvek Stadiu práve teraz kúpiť,“</i> hodnotí práve The Verge. Je otázkou, či sa to v roku 2020 zmení, veľa totiž nepočuť ani o GeForce Now od Nvidie, ktorá sa objavila už skôr. Že by technológie na cloudové hranie ešte nedozreli? </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/38515-Android-napadol-nebezpecny-virus-Gooligan-Na-konte-uz-ma-milion-pouzivatelov-a-denne-pribudnu-tisice-dalsich"/>
        <a href="https://refresher.sk/39125-Google-chce-buduci-rok-vyslat-na-cesty-az-stovku-svojich-autonomnych-aut-Teraz-nam-ukazuje-prve-z-nich"/>
        <a href="https://refresher.sk/41886-Lepsie-setrenie-baterie-prehladnejsie-notifikacie-a-obraz-v-obraze-Novy-Android-O-odhaluje-softverove-novinky"/>
        <a href="https://refresher.sk/42077-iPhone-8-dostane-nebezpecneho-konkurenta-Otec-systemu-Android-poodhalil-smartfon-bez-ramikov"/>
        <a href="https://refresher.sk/70684-KVIZ-Musis-si-kupit-skiny-aby-si-mohol-hrat-Fortnite-Otestuj-ci-sa-vyznas-v-najpopularnejsej-battle-royale-hre"/>
        <a href="https://refresher.sk/76745-Legendarny-HalfLife-je-spat-Jeho-tvorcovia-oznamili-novy-diel-pre-virtualnu-realitu"/>
        <a href="https://refresher.sk/76664-V-nove-hre-budes-hrat-za-historicky-prvniho-transgender-hrdinu-od-velkeho-studia"/>
        <a href="https://refresher.sk/76638-Takto-vyzera-pokracovanie-legendarnej-hry-Age-of-Empires-Stvrty-diel-predstavili-v-kratkom-gameplay"/>
      </related>
    </article>
  </body>
</html>