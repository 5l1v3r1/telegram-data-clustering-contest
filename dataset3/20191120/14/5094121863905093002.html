<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kniha-o-listopadu-1989-v-liberci-neni-pomnikem-zaslouzilych.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T14:00:00+00:00"/>
    <meta property="og:title" content="Kniha o listopadu 1989 v Liberci není pomníkem zasloužilých"/>
    <meta property="og:description" content="Sedmnáct příběhů, sedmnáct osudů a nesčetně fotografií zachycujících atmosféru na náměstí, v ulicích města i v očích lidí. To je obsahem knihy, která připomíná události před třiceti lety v Liberci. Nikoliv pouhým výčtem historických událostí, ale na osobních příbězích. „Historie se skládá z tisíců malých příběhů,“ říká autorka publikace, novinářka Jana Patková."/>
  </head>
  <body>
    <article>
      <h1>Kniha o listopadu 1989 v Liberci není pomníkem zasloužilých</h1>
      <address><time datetime="2019-11-20T14:00:00+00:00">20 Nov 2019, 14:00</time> by <a rel="author">Jana Švecová</a></address>
      <p>„Kniha není a nechce být historickým pojednáním, byť nabízí základní přehled událostí historika Jaroslava Pažouta. A už vůbec se nesnaží dění zhodnotit. Není ani výčtem všech, kdo se o listopadovou revoluci v Liberci zasloužili. Výběr těch, kteří mi do knihy odvyprávěli kousek svého příběhu, nebyl soutěží v zásluhách,“ shrnula autorka. „Chtěla jsem slyšet, jak sametové dny prožíval vysokoškolák, středoškolačka, fotograf nebo duchovní. Člověk na balkonu radnice i ve fabrice,“ dodala.</p>
      <p>Kniha tak zachycuje třeba vyprávění někdejší členky stávkového výboru Vysoké škole strojní a textilní Jarmily Levko, vzpomínku Gabriely Kafkové, která spolu s Milošem Sabáčkem stála u zrodu Liberecké iniciativy, předchůdce Občanského fóra, nebo kněze a františkánského mnicha Antoníny Kejdany. Nechybí ani vyprávění režiséra Petra Palouše, který už 18. listopadu informoval v Malém divadle, co se děje v Praze, i vzpomínka odvážného ředitele stavební průmyslovky Jiřího Lauermana. A fotografa Milana Drahoňovského, který hektické dny dokumentoval svým objektivem a je také autorem fotografické části této výjimečné publikace.</p>
      <p>„Z revoluce vzniklo asi dva tisíce fotek. Podle mě je kromě Prahy velmi málo měst, které mají tak bohatý fotografický archiv,“ zhodnotil fotograf, jehož snímky vystavuje v těchto dnech nejen Malá výstavní síň v Liberci, ale jsou i součástí výstavy Okamžiky sametové revoluce na pražských Příkopech.</p>
      <p><b>PŘÍBĚH FOTOGRAFA</b><br/>Milan Drahoňovský tehdy začínal fotit pro liberecký Vpřed. „Šéfredaktor 'onemocněl' a redakce se tak přesunula do našeho obýváku,“ zavzpomínal na hektické revoluční chvilky, které prožíval spolu se začínajícími novináři Miladou Medkovou a Jaroslavem Sedlákem.</p>
      <p>Fotil nejen na náměstí, zachytil i průvody studentů. „To byla vlastně moje první fotka, když jsem v pondělí ráno vyšel z baráku. Kluci z průmyslovky už šli s vlajkou, která se později objevila na všech plakátech,“ vylíčil.</p>
      <figure>
        <img src="https://g.denik.cz/25/e2/psani-pro-me-predstavuje-svobodu-a-volnost-myslenek-jitka-ludvikova-03_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/jitka-ludvikova-psani-pro-me-predstavuje-svobodu-a-volnost-myslenek-20191119.html">Jitka Ludvíková: Psaní pro mě představuje svobodu a volnost myšlenek Přečíst článek ›</a>
      </aside>
      <p>Fotil v divadle i tváře lidí před vánočními obchody, v nichž se před rokem 1989 nenakupovalo, ale shánělo, a které zdobily plakáty s nápisy na podporu Občanského fóra. Zachytil fronty na maso i muže, který lepil plakáty na výlohu ovocného baru. „Pak jsem se dozvěděl, že ten cukrář byl po roce 68 vyhozený novinář Miroslav Chmel,“ podotkl Drahoňovský.</p>
      <p>Byl také u toho, když studenti sundavali rudé hvězdy a další komunistické symboly z průčelí firem a institucí. Fotil první humanitární sbírky pro Rumunsko. A zachytil koncert Karla Kryla v libereckém „Áčku“. „Tehdy jsem si říkal: Když už je tu Kryl, tak už je to doopravdy. Krylovy písničky jsem si tajně pouštěl už jako kluk a najednou tahle ikona, tenhle Bůh, stojí přede mnou na jevišti,“ popsal setkání s jedním ze symbolů roku 1989.</p>
      <p>Po letech přiznává, že se chvílemi objevil i strach, zasutý někam hluboko po setkání tehdy osmiletého kluka s ruskými tanky. „Ještě před listopadem jsem taky vyfotil přehlídku Lidových milicí, a když jsem si znovu vybavil tu masu vybavenou 'ostrejma', moc dobře mi nebylo,“ připomněl si fotograf.</p>
      <p>„Původním záměrem bylo dát slovo i druhé straně, mezi jinými právě i členům milicí, ale zaprvé se k této minulosti mnoho z nich moc nechtělo přiznávat a pak jsme si řekli, že to bude knížka o oslavě svobody,“ dodala Jana Patková. Z příběhů, s nimiž se setkala, ji osobně oslovil asi nejvíc ten Vladimíra Pekuláše. „Moc lidí ho nezná, ale ti, co se s ním setkali, o něm mluvili s velkou úctou,“ uzavřela autorka.</p>
      <figure>
        <img src="https://g.denik.cz/25/32/na-namesti-vyrostla-jedle-06_denik-150-3x2.jpg"/>
      </figure>
      <aside>
        <a href="https://liberecky.denik.cz/zpravy_region/foto-na-libereckem-namesti-vyrostla-jedle-vanocni-strom-rozsviti-v-nedeli-20191119.html">FOTO: Na libereckém náměstí vyrostla jedle. Vánoční strom rozsvítí v neděli Přečíst článek ›</a>
      </aside>
    </article>
  </body>
</html>