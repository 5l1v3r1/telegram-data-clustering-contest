<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/ergazomeni-kata-zerva-metakinisis-gia-na-ikanopiisoun-tin-diikisi"/>
    <meta property="og:site_name" content="Voria.gr"/>
    <meta property="article:published_time" content="2019-11-20T14:07:00+00:00"/>
    <meta property="og:title" content="ΕΡΓΑΖΟΜΕΝΟΙ ΚΑΤΑ ΖΕΡΒΑ: ΜΕΤΑΚΙΝΗΣΕΙΣ ΓΙΑ ΝΑ ΙΚΑΝΟΠΟΙΗΣΟΥΝ ΤΗΝ ΔΙΟΙΚΗΣΗ"/>
    <meta property="og:description" content="Ο Σύλλογος Νηπιαγωγών Νηπιοβρεφοκόμων Δήμου Θεσσαλονίκης κάνει λόγο για ορυμαγδό μετακινήσεων που γίνονται για να ικανοποιήσουν την αυλή της διοίκησης"/>
  </head>
  <body>
    <article>
      <h1>ΕΡΓΑΖΟΜΕΝΟΙ ΚΑΤΑ ΖΕΡΒΑ: ΜΕΤΑΚΙΝΗΣΕΙΣ ΓΙΑ ΝΑ ΙΚΑΝΟΠΟΙΗΣΟΥΝ ΤΗΝ ΔΙΟΙΚΗΣΗ</h1>
      <h2>Ο Σύλλογος Νηπιαγωγών Νηπιοβρεφοκόμων Δήμου Θεσσαλονίκης κάνει λόγο για ορυμαγδό μετακινήσεων που γίνονται για να ικανοποιήσουν την αυλή της διοίκησης</h2>
      <address><time datetime="2019-11-20T14:07:00+00:00">20 Nov 2019, 14:07</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p><b>Καζάνι</b> που βράζει ο <b>δήμος Θεσσαλονίκης</b> μετά την απόφαση της διοίκησης να μετακινήσει υπαλλήλους, με στόχο, όπως ανέφερε, την ενίσχυση των υπηρεσιών και των τμημάτων που έρχονται σε επαφή με τον πολίτη.<br/><br/>Μετά την ανακοίνωση του <a href="https://www.voria.gr/article/../../article/ergazomeni-d-thessalonikiso-dimarchos-xechreoni-proeklogika-grammatia">Συλλόγου Εργαζομένων Δήμου Θεσσαλονίκης (ΣΕΔΘ), που χρέωνε στον δήμαρχο ότι «ξεχρεώνει προεκλογικά γραμμάτια»</a> και δεύτερο σύλλογος εργαζόμενων αντιδρά στις μετακινήσεις. <br/><br/>Σε ανακοίνωσή του ο Σύλλογος Νηπιαγωγών Νηπιοβρεφοκόμων και Βοηθών Βρεφοκόμων Δήμου Θεσσαλονίκης κάνει λόγο για ορυμαγδό μετακινήσεων, οι οποίες γίνονται «όχι για τη βελτίωση των υπηρεσιών προς όφελος του δημότη αλλά για να ικανοποιήσουν την αυλή της διοίκησης». <br/><br/>Αναφέρουν επίσης ότι το χρονικό αυτό διάστημα στους κύκλους των εργαζομένων επικρατεί μεγάλη απογοήτευση, ταραχή, ανασφάλεια, φόβος» και θέτουν το ερώτημα «για ποιο λόγο και με ποια κριτήρια γίνονται οι μετακινήσεις την στιγμή μάλιστα που δεν έχουν γίνει οι κρίσεις και δεν έχει συνταχθεί ο νέος ΟΕΥ». <br/><br/>«Αποκορύφωμα δε, ο τραγέλαφος της πρόσφατης διπλής μετακίνησης της συναδέλφου μας και μέλους του συλλόγου μας, στην Δημοτική Ενότητα Τριανδρίας.</p>
      <p>Συγκεκριμένα: Στις 15/10/2019  υποβιβάστηκε με Εντολή Δημάρχου, η αναπληρώτρια Προϊσταμένη του Τμήματος Κοινωνικής Πολιτικής και Ισότητας των Φύλων σε απλή υπάλληλο και μετατέθηκε στο Τμήμα Υποστήριξης Συμβουλίου Δημοτικής Ενότητας Τριανδρίας.</p>
      <p>Την ίδια μέρα, μετακινήθηκε επίσης με εντολή Δημάρχου και μόλις δύο μήνες πριν τη συνταξιοδότησή της (κατά δήλωσή της), η Αν. Προϊσταμένη του Τμήματος Υποστήριξης Συμβουλίου Δημοτικής Ενότητας Τριανδρίας.</p>
      <p>Την ίδια μέρα, η παλαιότερη οργανικά υπάλληλος του Τμήματος «προβιβάστηκε» ως Aναπληρώτρια Προϊσταμένη αντικαθιστώντας την προκάτοχό της (χωρίς να το επιδιώκει η ίδια).</p>
      <p>Ξαφνικά και ακριβώς μετά από 29 ημέρες θητείας (15/11/2019) η “προβιβασθείσα” Αναπληρώτρια Προϊσταμένη του Τμήματος της Διοικητικής Υποστήριξης της Δημοτικής Ενότητας Τριανδρίας, υποβιβάζεται αναίτια και προκλητικά σε απλή υπάλληλο και μετατίθεται στο Αυτοτελές Τμήμα Κοιμητηρίων!  Στην κενή θέση ευθύνης που αφήνει πίσω της, τοποθετείται με εντολή Δημάρχου και πάλι ως Αναπληρώτρια Προϊσταμένη, η πριν από 29 ημέρες υποβιβασθείσα Προϊσταμένη του Τμήματος Κοινωνικής Πολιτικής και Ισότητας των Φύλων».</p>
      <p>Ο Σύλλογος Νηπιαγωγών Νηπιοβρεφοκόμων και Βοηθών Βρεφοκόμων εκφράζει τη διαφωνία του «κάθετα και οριζόντια με τον άθλιο τρόπο που γίνεται η διαχείριση των υπαλλήλων του δήμου μας καθώς αντιμετωπίζονται ως άψυχα αντικείμενα».</p>
      <p>«Ο μόνος τρόπος για να επιτευχθούν οι στρατηγικοί στόχοι των υπηρεσιών είναι να υπάρχει αγαστή και διαρκής συνεργασία των ανθρώπων που εισηγούνται τις μετακινήσεις, με όλους τους  εμπλεκομένους», σημειώνει ο Σύλλογος.</p>
      <p>Ξεκαθαρίζει ότι δεν πρόκειται να μείνει απαθής και θεατής σε τέτοιου είδους φαινόμενα. Συγκεκριμένα:</p>
      <p>«Δηλώνει ξεκάθαρα την αμέριστη συμπαράσταση του στο μέλος του (στην προϊσταμένη με την μικρότερη θητεία (29 ημερών) της Δημοτικής Ενότητας Τριανδρίας) και σας ζητά να την αποκαταστήσετε έχοντας ως μέτρο το περί δικαίου αίσθημα. Συμπαρίσταται σε όλους τους παραγωγικούς, εξυπηρετικούς και αποδοτικούς συναδέλφους που ΑΔΙΚΑ μετακινήθηκαν». <br/><br/>«Κύριε Δήμαρχε</p>
      <p>Γνωρίζετε άραγε πως συνδικαλιστές (κατ΄όνομα παρά κατ’ ουσία) – γυρολόγοι, διαδίδουν στους εργαζόμενους, με περισσό θράσος, πως μπορούν να τους βοηθήσουν σε πιθανή μετακίνηση λόγο των γνωριμιών που έχουν στην διοίκηση σας;  </p>
      <p>Αληθεύει άραγε ότι σας έχουν παραδώσει λίστες στο γραφείο σας με ονόματα συναδέλφων, ΠΡΟΣ ΜΕΤΑΚΙΝΗΣΗ;</p>
      <p>Τέλος, αληθεύει ότι όχι μόνο ΔΕΝ ΜΕΤΑΚΙΝΟΥΝΤΑΙ αλλά ΒΟΛΕΥΟΝΤΑΙ, συνάδελφοι που είναι «φίλοι» ή ανήκουν σε συγκεκριμένο σύλλογο που διατηρούσε «στενές» σχέσεις με ΟΛΕΣ τις προηγούμενες διοικήσεις και  ΣΥΝΕΧΙΖΕΙ….;</p>
      <p>Λυπούμαστε βαθύτατα για τα παραπάνω,θέλουμε να πιστεύουμε όμως ότι οι αυλικοί σας ευθύνονται για τέτοιου είδους απαξιωτικές ενέργειες που  δεν ανταποκρίνονται στην προσωπικότητα σας, τουναντίον  μάλιστα την αμαυρώνουν…»</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/diamartiria-ergazomenon-tou-dimou-thessalonikis-exo-apo-to-dimarchio"/>
        <a href="https://www.voria.gr/article/anaplasis-prasina-scholia-sto-techniko-programma-tou-dimou-gia-to-2020"/>
        <a href="https://www.voria.gr/article/stin-ano-poli-stis-2-dekemvriou-i-1i-fotagosisi-ston-dimo-thessalonikis"/>
        <a href="https://www.voria.gr/article/chaliampalias-stis-kalendes-i-ipogii-kadi-tou-d-thessalonikis"/>
        <a href="https://www.voria.gr/article/paratimeno-sto-ntepo-to-karavi-pou-despoze-sto-dimarchio-thessalonikis"/>
        <a href="https://www.voria.gr/article/dimos-thessalonikistin-tetarti-i-parousiasi-tou-technikou-programmatos"/>
      </related>
    </article>
  </body>
</html>