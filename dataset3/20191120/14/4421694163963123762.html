<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/lviv-yanyna-yakogo-zbyv-tramvaj-oshtrafuvaly-cherez-sud/"/>
    <meta property="og:site_name" content="VARTA1"/>
    <meta property="article:published_time" content="2019-11-20T14:47:00+00:00"/>
    <meta property="og:title" content="Львів’янина, якого збив трамвай № 8, оштрафували через суд"/>
    <meta property="og:description" content="Львів'янина, якого збив трамвай оштрафували через суд"/>
  </head>
  <body>
    <article>
      <h1>Львів’янина, якого збив трамвай № 8, оштрафували через суд</h1>
      <address>
        <time datetime="2019-11-20T14:47:00+00:00">20 Nov 2019, 14:47</time>
      </address>
      <p>Post Views: 841</p>
      <p>Дорожньо-транспортна пригода сталась ще 25 вересня, близько 9.30 год., на проспекті Червоної Калини. Про це повідомляла <a href="https://varta1.com.ua/u-lvovi-tramvaj-8-zbyv-lyudynu-foto/">“Варта1”.</a></p>
      <p>Тоді трамвай № 8 скоїв наїзд на 36-річного пішохода, який перебував на трамвайній колії. Чоловіка госпіталізували в лікарню, де він і проходив дороговартісне лікування довший час. </p>
      <p>Як повідомило сьогодні видання <a href="https://zaxid.net/">“Zaxid.net”</a>, історія мала своє продовження. Сихівський районний суд Львова оштрафував постраждалого пішохода на 340 грн, а окрім штрафу, призначив ще й оплату 384 грн судового збору.</p>
      <p>Поліція звернулася до суду з вимогою стягнути з нього штраф за адміністративне порушення за <a href="https://kodeksy.com.ua/kodeks_ukraini_pro_administrativni_pravoporushennya/statja-124.htm">ст. 124 КУпАП</a> (порушення правил дорожнього руху, що спричинило пошкодження транспортних засобів.). Суддя Сихівського райсуду Микола Борачок <a href="http://reyestr.court.gov.ua/Review/85545322">визнав</a> правоту поліцейських і оштрафував чоловіка на 20 неоподатковуваних мінімумів доходів громадян (340 грн). </p>
      <p>Як себе почуває, та що думає з приводу всієї цієї історії чоловік, вирішила дізнатись “<a href="https://varta1.com.ua/medyky-povidomyly-pro-stan-postrazhdalogo-yakogo-zbyv-tramvaj-na-syhovi/">Варта1″</a>.</p>
      <p>Зараз потерпілий виписаний з лікарні й поступово повертається до роботи. Каже, що в той злощасний день у нього стався мікроінсульт, що можливо також частково вплинуло на його реакцію і призвело до аварії. Тому, як говорить сам постраждалий, не все так однозначно як здається.</p>
      <p>Чоловік досі скаржиться на болі в нозі, забої обличчя, які дають про себе знати.</p>
      <p>Він зазначає, що підтверджує рішення суду і додає, що оскаржувати його не має зараз ні грошей, ні бажання.</p>
      <p>“Якби я подав на них зустрічений позов, то я б може і виграв, але часу б це вкрало дуже багато. Його немає. Грошей на судові тяжби і зарплату адвоката також. Я плачу штраф, а вони не подають на мене за пошкодження трамваю. Ми один одного не чіпаєм. Я більше не хочу нічого про це чути”, — каже чоловік.</p>
      <p>Прогулянка того злощасного ранку трамвайною колією обійшлася чоловіку у 724 грн штрафу, безліч коштів на лікування та реабілітацію, вимушені “лікарняні” і переживання рідних.</p>
      <figure>
        <img src="https://varta1.com.ua/wp-content/uploads/2019/11/71336399_782038932214373_8877593677371801600_n-768x433.jpg"/>
      </figure>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>