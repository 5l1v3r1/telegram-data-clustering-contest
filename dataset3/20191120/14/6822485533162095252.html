<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T14:21:00+00:00"/>
    <meta property="og:title" content="بهترین جایگزین بنزین ۳۰۰۰ تومانی چیست؟"/>
    <meta property="og:description" content="تسنم نوشت: ایران و ترکیه هر دو از کشورهای مهم و قدرتمند منطقه هستند. این دو کشور مسلمان٬ هر کدام نزدیک به 82 میلیون جمعیت دارند، تعداد خودروهای سبک هر دو کشور تقریباً همسان است و از لحاظ فرهنگی و تربیتی نیز شباهت‌های فراوانی با هم دارند. شرایط جغرافیایی و اقلیمی ترکیه و ایران نیز٬ چندان دور از هم نیست. ترکیه نیز همچون ایران یک کشور چهارفصل است و مناطق جغرافیایی متفاوتی با اقلیم‌های متفاوت دارد. از لحاظ اقتصادی نیز مردمان این دو کشور٬ فاصله عمیقی با هم ندارند، لذا چنین به‌نظر می‌رسد که برای دست یافتن به تحلیل روشنی از وضعیت مصرف بنزین در ایران٬  ترکیه کشور خوبی برای مقایسه است."/>
  </head>
  <body>
    <article>
      <h1>بهترین جایگزین بنزین ۳۰۰۰ تومانی چیست؟</h1>
      <address>
        <time datetime="2019-11-20T14:21:00+00:00">20 Nov 2019, 14:21</time>
      </address>
      <p>با افزایش قیمت بنزین به هر لیتر ۳۰۰۰ تومان و سهمیه‌بندی بنزین ۱۵۰۰ تومانی، یکی از بهترین جایگزین‌های مصرف بنزین، سوخت CNG‌ است؛ الگویی که ترکیه با ورود گاز مایع به سبد سوخت حمل‌و نقل خود، مصرف بنزین را به یک‌دهم ایران رساند.</p>
      <p>تسنم نوشت: ایران و ترکیه هر دو از کشورهای مهم و قدرتمند منطقه هستند. این دو کشور مسلمان٬ هر کدام نزدیک به 82 میلیون جمعیت دارند، تعداد خودروهای سبک هر دو کشور تقریباً همسان است و از لحاظ فرهنگی و تربیتی نیز شباهت‌های فراوانی با هم دارند. شرایط جغرافیایی و اقلیمی ترکیه و ایران نیز٬ چندان دور از هم نیست. ترکیه نیز همچون ایران یک کشور چهارفصل است و مناطق جغرافیایی متفاوتی با اقلیم‌های متفاوت دارد. از لحاظ اقتصادی نیز مردمان این دو کشور٬ فاصله عمیقی با هم ندارند، لذا چنین به‌نظر می‌رسد که برای دست یافتن به تحلیل روشنی از وضعیت مصرف بنزین در ایران٬  ترکیه کشور خوبی برای مقایسه است.</p>
      <p>در ترکیه روزانه حدود 9 میلیون لیتر بنزین مصرف می‌شود، در حالی‌که در ایران با تعداد مشابه خودروها، در حدود 90 تا 100 میلیون لیتر در روز بنزین مصرف می‌کنیم.</p>
      <p>دلیل این اختلاف بالا را علاوه بر مسائلی چون، مصرف بهینه‌تر سوخت توسط ناوگان حمل‌و نقل ترکیه نسبت به خودروهای ایران، مالیات بالای بنزین در ترکیه و به‌تبع آن قیمت بالای عرضه بنزین و فرهنگ درست مصرف ناشی از قوانین بازدارنده، در سهم بالای گاز مایع (CNG و LPG) در سبد سوخت حمل و نقل این کشور باید دنبال کرد.</p>
      <p>بیش از 70 درصد مصرف گازمایع در ترکیه مربوط به خودروها بوده، در واقع ترکیه با افزایش سهم گازمایع در سبد سوخت خودروها و فرهنگ‌سازی مصرف در این زمینه، توانسته مصرف بنزین را به میزان زیادی کنترل کند؛ به طوری که علاوه بر آثار مثبت اقتصادی ناشی از صرفه‌جویی در مصرف بنزین، هوایی پاک‌تر به کلانشهرهای خود هدیه کند.</p>
      <p>در ایران نیز روزانه چیزی در حدود 20 میلیون مترمکعب معادل 20 میلیون لیتر، CNG مصرف می‌کنیم، در حالی که ظرفیت اسمی نصب شده عرضه سوخت CNG بیش از 40 میلیون مترمکعب در روز است. در واقع نیمی از ظرفیت اسمی نصب شده عرضه سوخت CNG‌کشور هم‌اکنون بدون استفاده است.</p>
      <p>با افزایش قیمت بنزین به هر لیتر 3000 تومان و سهمیه‌بندی بنزین 1500 تومانی، یکی از بهترین جایگزین‌های مصرف بنزین، سوخت CNG‌ است که قیمت فروش هر مترمکعب آن 453 تومان بوده و از آنجایی که فروش گاز CNG‌ در جایگا‌ه‌های سوخت بر اساس واحد کیلوگرم انجام می شود، با تبدیل واحدها و بر مبنای مصوبه هیئت وزیران، قیمت فروش هر کیلوگرم سوخت CNG به میزان 656.8 تومان است.</p>
    </article>
  </body>
</html>