<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/borotba-z-kontrafaktom-shcho-robiti-biznesu-ta-derzhavi-50054656.html"/>
    <meta property="og:site_name" content="НВ"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="Контрафакт. Чи можливо вирішити проблему?"/>
    <meta property="og:description" content="Чи достатньо технологій для зниження обсягів незаконного виробництва брендових товарів"/>
  </head>
  <body>
    <article>
      <h1>Контрафакт. Чи можливо вирішити проблему?</h1>
      <h2>Чи достатньо технологій для зниження обсягів незаконного виробництва брендових товарів</h2>
      <address><time datetime="2019-11-20T14:30:00+00:00">20 Nov 2019, 14:30</time> by <a rel="author">Микола Ничипорук</a></address>
      <p>Згідно з Global Brand Counterfeiting Report 2018 ринок контрафактної продукції за 2017 рік оцінюється у $1.2 трильйон доларів. При цьому, дослідження прогнозують збільшення обсягу обігу усього контрафакту до 2020 року до 1.82 трильйонів. Суми вражаючі. І в даному випадку найбільш неприйнятним є те, що шкода наноситься не тільки кінцевим споживачам продукції а й інтересам законних виробників.</p>
      <p>Як свідчить статистика, левова частка таких правопорушень стосується саме великих міжнародний корпорацій та в свою чергу добре відомих брендів. За останній час у процесі боротьби з цією проблемою світовою спільнотою було накопичено досить значний досвід, в тому числі пов’язаний із технологіями. Це зокрема, QR-маркування товарів, RFID та NFC ідентифікація, нанесення голограм, онлайн трекінг партій товарів тощо. Але чи достатньо одних лише технологій для повного зупинення чи бодай зниження обсягів незаконного виробництва брендових товарів? Нажаль, практика показує, що ні.</p>
      <p>На мою думку <b>ефективна протидія масовим порушенням можлива лише у рамках процесуального закону та у тісній співпраці з державою</b>. Наразі, найпопулярнішим, та на думку виробників, найбільш дієвим способом захисту своїх прав в Україні є внесення відомостей про права інтелектуальної власності у спеціальний митний реєстр. Наступним за популярністю вважається господарське та цивільне судочинство, які також мають певний інструментарій для захисту прав законних виробників. Однак, з коментованої статистики видно, що ці методи не надто впливають на проблему виготовлення та збуту контрафактної продукції всередині країни, а подекуди і взагалі є неефективними, оскільки усувають лише результат протиправної діяльності а не причину та наслідки.</p>
      <p>В той же час, виробники часто нехтують кримінальним правом як дієвим інструментом протидії контрафакту, хоча таке ігнорування не є виправданим. Завдяки йому, бізнесу відкривається доволі обширний перелік ефективних та перевірених часом засобів попередження та невідкладного зупинення процесу виготовлення та реалізації підробок.</p>
      <p>Протиправне використання торгової марки чи фірмового найменування є кримінально караним діянням та має наслідком переслідування з боку держави. Зокрема, у чинному Кримінальному кодексі міститься стаття, яка встановлює відповідальність за незаконне використання знака для товарів і послуг, фірмового найменування та кваліфікованого зазначення походження товару.</p>
      <p>Відтак, слідчий на досудовому розслідуванні наділений правом на здійснення ряду гласних та негласних слідчих дій. <b>У сфері протидії контрафакту найбільш типовою «моделлю» спільних дій правоохоронних органів та бізнесу є:</b></p>
      <p>1. Здійснення контрольованої закупки контрафактної продукції;</p>
      <p>2. Проведення обшуку за місцем продажу, виробництва чи зберігання контрафакту;</p>
      <p>3. Вилучення контрафактної продукції чи обладнання для її виготовлення;</p>
      <p>4. Арешт вилученого майна та інших активів правопорушника.</p>
      <p>Однак, незважаючи на всю значимість наведених дій у представників бізнесу може виникнути закономірне запитання — <b>як саме вказані слідчі та процесуальні дії можуть допомогти володільцям права на свій бренд захистити свої прибутки та нематеріальні активи?</b></p>
      <p>Перш за все, в рамках кримінального провадження буде проводитись <b>розслідування не тільки щодо факту реалізації контрафактної продукції а й щодо її виробництва.</b> Буде проведено пошук пунктів фасування та зберігання контрафакту, виробничих потужностей, осіб причетних до її виготовлення, збуту та зберігання. Відправною точкою для цього є проведення <b>контрольованої закупки,</b> що дозволяє зафіксувати факт правопорушення, особу, що його вчиняє, та інші відомості, необхідні для подальшого доказування у кримінальному провадженні.</p>
      <p>Ця слідча дія має негласний характер, тому вимоги до підстав її проведення значно вищі аніж у звичайних. До прикладу, її проведення можливе тільки у випадках, коли готується чи вчиняється тяжкий або особливо тяжкий злочин, щодо надзвичайно цінних товарів чи у значних кількостях, на суму більше 926 500 грн.</p>
      <p>По-друге, за наслідками контрольованої закупки здійснюється <b>обшук у місці де її проведено</b>, товар вилучається, а виробничі потужності опечатуються. Після цього, суд невідкладно розглядає клопотання слідчого про арешт вилучених підробок, усього обладнання, яким вони виготовлялись та інколи і всіх складських приміщень у яких вони зберігаються.</p>
      <p>Далі, за наявності підстав, суддя накладає арешт на це майно із забороною користування, що призводить до повного блокування виробництва контрафакту. З цього моменту будь-яка діяльність щодо виготовлення та розповсюдження фальсифікованої продукції стає неможливою.</p>
      <p>По-третє, приємним бонусом, який водночас є своєрідним запобіжником від подальшої протиправної діяльності є <b>знищення усієї контрафактної продукції та інколи й обладнання, за допомогою якого здійснювалось її виробництво,</b> однак це можливо лише у випадку винесення обвинувального вироку, про що прямо зазначається у рішенні суду.</p>
      <p><b>Наведу приклад з власної практики. </b>Міжнародна компанія — власник загальновідомого бренду, здійснювала реалізацію свого ексклюзивного товару на території України. Продукт швидко здобув довіру бізнесу та користувався неабияким попитом. Однак, через певний період часу компанія почала зазнавати катастрофічних втрат через падіння рівня продажів. Як виявилось ринок заполонили підробки. Перше, що зробила компанія — ініціювала масу судових процесів щодо продавців цього контрафакту. Однак, як тільки вдавалось виграти господарський спір та припинити продаж підробки одним дилером, тут же з’являвся інший.</p>
      <p>Так тривало, допоки не було ініційовано відповідне кримінальне провадження та оперативними заходами виявлено підпільний цех з виробництва підробок цього товару. В подальшому, за результатами проведення всього комплексу слідчих дій, все ж таки було припинено протиправну діяльність цеху. Як результат — рівень продажів товару одразу пішов вгору, довіра бізнесу відновилась.</p>
      <p>Отже, завдяки вищеописаним слідчим і процесуальним діям, бізнесом може бути досягнуто наступних цілей:</p>
      <p>- вилучення та знищення контрафакту</p>
      <p>- повне блокування процесу виробництва підробок</p>
      <p>- арешт активів правопорушників</p>
      <p>Окрім цього, для виконання іншого завдання, яке є не менш важливим для бізнесу, Кримінальний процесуальний кодекс передбачає інститут<b> відшкодування шкоди, завданої злочином</b>. Для покриття збитків, завданих незаконним використанням торгової марки чи фірмового найменування, потерпілі мають право подати до правопорушника цивільний позов, який є частиною кримінального провадження та який вирішується в його межах одночасно з винесенням обвинувального вироку.</p>
      <p>При цьому вся доказова база, зібрана під час проведення слідчих дій, буде автоматично використана на доведення обґрунтованості позову, що значно спрощує та прискорює процес доказування. За законом підлягає відшкодуванню не тільки прямо завдана шкода, а також і упущена вигода, моральна шкода, шкода, завдана діловій репутації компанії. На підтвердження конкретної суми збитків проводиться судова експертиза.</p>
      <p>Водночас варто зазначити, що і правопорушник буде мати свій інтерес у якнайшвидшому відшкодуванні шкоди, оскільки це може бути враховано судом при постановленні вироку, а у деяких випадках і при вирішенні питання про звільнення його від відповідальності. Однак, вирішальну роль у даному випадку буде відігравати саме рішення законного володільця бренду, який навряд чи піде на зустріч злочинцю без повного відшкодованих збитків, а інколи і без публічного визнання вини та прохання про вибачення.</p>
      <p>Таким чином, кримінальне право та процес містять вкрай дієві інститути боротьби з контрафактом. Спектр можливостей у кримінальному провадженні значно ширший, аніж у цивільному та господарському судочинстві. За його допомогою, компанія, чиї права було порушено, має змогу не тільки відшкодувати усю завдану таким правопорушенням шкоду та зібрати якісну доказову базу, а й повністю припинити діяльність з виготовлення і розповсюдження контрафакту та вилучити з обігу вже реалізований.</p>
    </article>
  </body>
</html>