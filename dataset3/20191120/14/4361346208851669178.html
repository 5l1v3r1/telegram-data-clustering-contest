<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/mezey-gyorgy-horvath-nelkul-nem-lettem-volna-bajnok-a-vidivel/187028"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T14:27:00+00:00"/>
    <meta property="og:title" content="Mezey György: Horváth nélkül nem lettem volna bajnok a Vidivel"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Mezey György: Horváth nélkül nem lettem volna bajnok a Vidivel</mark>
      </h1>
      <address><time datetime="2019-11-20T14:27:00+00:00">20 Nov 2019, 14:27</time> by <a rel="author">Bors</a></address>
      <p>
        <b>Dr. Mezey Györgynek a 2010/2011-es futballidényben első bajnoki címét köszönhette a Videoton együttese. A 78 éves szakember egy megkésett siratóban arra a segítőjére emlékezik, aki már nincs az élők sorában: Horváth Gáborra. </b>
        <b>Dr. Mezey Györgynek a 2010/2011-es futballidényben első bajnoki címét köszönhette a Videoton együttese. A 78 éves szakember egy megkésett siratóban arra a segítőjére emlékezik, aki már nincs az élők sorában: Horváth Gáborra.</b>
      </p>
      <p>– Mindig könnyezem, ha felötlik bennem az életének hatvanegyedik évében, szeptemberben elhunyt Gábor – mondja a kiváló edző, aki az 1986-os mexikói vb-döntőbe vezérelte a magyar válogatottat. – Kedves ember volt, mindig derűs, arcán örök mosoly, áradt belőle az életigenlés.</p>
      <p>A néhai Horváth technikai igazgatóként segítette Mezeyt a székesfehérvári futballklubnál.</p>
      <figure>
        <img src="http://media.borsonline.hu/cikk/20/192635/big-lead/650x360/2029821_1581266-screen-shot-2018-07-08-at-200232.jpg"/>
        <figcaption>© MTI</figcaption>
      </figure>
      <p>– A társaságában képtelenség volt szomorkodni, pedig meghurcolta őt is az élet. Játékosom volt, a megbízhatóság, a soha fel nem adás, a fegyelem, az önfeláldozás mintaképe. Más focista annyi csapás után, amennyin Gábor keresztülment, nem harcolt volna tovább. De ő a meccseken ugyanúgy zakatolt előre, mint a küzdelem első pillanataiban.</p>
      <p>Mezey említi: edzői, vezetői pályafutása során mindig elsőként érkezett az üres öltözőbe, amit szentélynek tekintett. A Videotonban azonban változott a helyzet.</p>
      <p>– Gabi rendre megelőzött, friss pogácsával, gőzölgő kávéval várt. Óriási érdemei vannak a Videoton első aranyérmének megszerzésében! Valamennyi adat naprakészen a fejében volt, reggeltől estig a csapat érdekében dolgozott. A szíve elvitte, de nem halt meg, bennem él, a társam most is. Még egyszer – és utoljára – megelőzött... Csak fizikai valóságában ment el, egyénisége, hite, szelleme, kisugárzása, optimizmusa ma is erősít.</p>
    </article>
  </body>
</html>