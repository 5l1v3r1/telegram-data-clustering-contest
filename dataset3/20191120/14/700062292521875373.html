<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714432-krhth-pateras-viaze-epi-seira-eton-thn-anhlikh-korh-toy.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T14:24:00+00:00"/>
    <meta property="og:title" content="Κρήτη: Πατέρας βίαζε επί σειρά ετών την ανήλικη κόρη του"/>
    <meta property="og:description" content="Στις δικαστικές αίθουσες αναμένεται να αναβιώσει σήμερα η υπόθεση του 52χρονου Κρητικού Ο 52χρονος άνδρας, ο οποίος είχε καταδικαστεί πριν από περίπου δύο χρόνια σε συνολική"/>
  </head>
  <body>
    <article>
      <h1>Κρήτη: Πατέρας βίαζε επί σειρά ετών την ανήλικη κόρη του</h1>
      <address>
        <time datetime="2019-11-20T14:24:00+00:00">20 Nov 2019, 14:24</time>
      </address>
      <p>Στις δικαστικές αίθουσες αναμένεται να αναβιώσει σήμερα η υπόθεση του 52χρονου Κρητικού</p>
      <p>Ο 52χρονος άνδρας, ο οποίος είχε καταδικαστεί πριν από περίπου δύο χρόνια σε συνολική ποινή κάθειρξης 32 ετών, φέρεται να βίαζε την κόρη του από την τρυφερή ηλικία των 11 ετών!</p>
      <p>Σήμερα Τετάρτη, ο καταδικασθείς πατέρας αναμένεται να καθίσει στο εδώλιο του Μικτού Ορκωτού Εφετείου Ανατολικής Κρήτης, προκειμένου να δικαστεί σε δεύτερο βαθμό.</p>
      <p>
        <b>Πώς ξεκίνησε ο εφιάλτης για την ανήλικη </b>
      </p>
      <p>Η σοκαριστική υπόθεση ήρθε στο φως της δημοσιότητας πριν από περίπου 4 χρόνια. Το 2015, μετά την ενηλικίωσή της, η νεαρή κοπέλα βρήκε το κουράγιο και κατήγγειλε τον πατέρα της στις Αρχές για τα όσα βίωνε τα προηγούμενα χρόνια στα χέρια του.</p>
      <p>Σύμφωνα με την απόφαση του πρωτοβάθμιου δικαστηρίου, ο 52χρονος φέρεται να παρενόχλησε ερωτικά την κόρη του για πρώτη φορά όταν εκείνη ήταν μόλις 11 ετών. Το καλοκαίρι εκείνου του έτους, με τη δικαιολογία ότι έπρεπε η ανήλικη να μάθει για τον σαρκικό έρωτα και να της εκλείψει η περιέργεια ώστε να αποφύγει μελλοντικούς κινδύνους, ο 52χρονος οδήγησε την κόρη του στο κρεβάτι και προσπάθησε να έρθει σε ερωτική επαφή μαζί της.</p>
      <p>Παρά τις αντιρρήσεις του κοριτσιού, ο πατέρας της ήρθε σε επαφή μαζί της. Έκτοτε, αυτό γινόταν ανά τακτά χρονικά διαστήματα, με τον πατέρα να εκβιάζει ψυχολογικά την κόρη του, υποστηρίζοντας μεταξύ άλλων ότι σε περίπτωση που τον κατήγγειλε θα διαλυόταν η οικογένειά τους.</p>
      <p>Ο “εφιάλτης” της ανήλικης συνεχίστηκε για πέντε ακόμη χρόνια, οπότε και ομολόγησε στην αδελφή της τα όσα φρικτά συνέβαιναν. Πριν από περίπου τέσσερα χρόνια και αφού ενηλικιώθηκε, η κοπέλα κατήγγειλε τον πατέρα της στις Αρχές.</p>
      <p>Το πρωτοβάθμιο δικαστήριο διεξήχθη τον Οκτώβριο του 2017. Τότε το Μικτό Ορκωτό Δικαστήριο Ηρακλείου έκρινε ένοχο τον κατηγορούμενο άνδρα για τέσσερις πράξεις: Για αποπλάνηση παιδιού κατ’ εξακολούθηση σε βάρος παθούσας μη έχουσας συμπληρώσει το 12ο έτος της ηλικίας της, τελεσθείσα μέχρι και τη συμπλήρωση του 15ου έτους της (εξακολουθητική αποπλάνηση). Επίσης, καταδικάστηκε για βιασμό κατ’ εξακολούθηση, αλλά και για αιμομιξία κατ’ εξακολούθηση, όπου ο παθών-κατιών δεν είχε συμπληρώσει το 15ο έτος της ηλικίας του μέχρι και τη συμπλήρωση του 18ου έτους του. Τέλος, ο 52χρονος κρίθηκε ένοχος και για ενδοοικογενειακή προσβολή γενετήσιας αξιοπρέπειας κατ’ εξακολούθηση.</p>
      <p>Ας σημειωθεί ότι η υπεράσπιση του κατηγορουμένου ζήτησε να του αναγνωριστεί το ελαφρυντικό του πρότερου έντιμου βίου, αίτημα το οποίο δεν έγινε δεκτό από την Έδρα.</p>
      <p>
        <b>Η πρόταση του εισαγγελέα  - Ομόφωνη η απόφαση του δικαστηρίου</b>
      </p>
      <p>Τελικά, το Μικτό Ορκωτό Δικαστήριο τού επέβαλε ομόφωνα κάθειρξη 18 ετών για την πρώτη πράξη, ενώ του επέβαλε κάθειρξη 8 ετών (κατά πλειοψηφία 4-3) για την πράξη του βιασμού κατ’ εξακολούθηση. Ομόφωνη ήταν η απόφαση του δικαστηρίου και για την επιβολή κάθειρξης 18 ετών για την «αιμομιξία κατ’ εξακολούθηση», αλλά και για επιβολή φυλάκισης 2 ετών για την 4η πράξη (ενδοοικογενειακή προσβολή γενετήσιας αξιοπρέπειας κατ’ εξακολούθηση).</p>
      <p>Ας τονιστεί ότι ο εισαγγελέας της Έδρας πρότεινε να επιβληθεί στον 52χρονο συνολική ποινή κάθειρξης 32 ετών. Η πρόταση αυτή υιοθετήθηκε από το Μικτό Ορκωτό Δικαστήριο. Αξίζει να επισημάνουμε ότι η υπεράσπιση του κατηγορουμένου ζήτησε από την Έδρα η έφεσή του να έχει αναστέλλουσα δύναμη. Το εν λόγω αίτημα απορρίφθηκε, κι έτσι ο 52χρονος οδηγήθηκε στη φυλακή.</p>
      <p>Αξίζει να σημειωθεί, πάντως, ότι το δικαστήριο είχε κρίνει τότε ότι η άθλια κατάσταση την οποία βίωνε για χρόνια η ανήλικη κοπέλα την ώθησε να πετύχει την εισαγωγή της σε πανεπιστημιακή σχολή μακριά από το σπίτι της, προκειμένου να απαλλαγεί και να ζήσει ελεύθερη, μακριά από το νοσηρό περιβάλλον του πατέρα της.</p>
      <p>
        <a href="https://www.neakriti.gr/article/kriti/1560806/pateras-viaze-epi-seira-eton-tin-aniliki-kori-tou-kathetai-sto-skamni/">neakriti</a>
      </p>
    </article>
  </body>
</html>