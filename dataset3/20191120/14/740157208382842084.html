<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/mazowsze-wygralo-w-trybunale-finansowanie-szpitali-do-zmiany,135270.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T14:29:00+00:00"/>
    <meta property="og:title" content="Mazowsze wygrało w Trybunale. Finansowanie szpitali do zmiany"/>
    <meta property="og:description" content="Trybunał Konstytucyjny większością głosów orzekł, że art. 59 w zakresie, w jakim każe samorządom pokrywać straty szpitali, jest niekonstytucyjny. Rząd ma 18 miesięcy na naprawienie niekonstytucyjnych przepisów - podał mazowiecki urząd marszałkowski."/>
  </head>
  <body>
    <article>
      <h1>Mazowsze wygrało w Trybunale. Finansowanie szpitali do zmiany</h1>
      <address><time datetime="2019-11-20T14:29:00+00:00">20 Nov 2019, 14:29</time> by <a rel="author">AW  </a></address>
      <h4>Trybunał Konstytucyjny większością głosów orzekł, że art. 59 w zakresie, w jakim każe samorządom pokrywać straty szpitali, jest niekonstytucyjny. Rząd ma 18 miesięcy na naprawienie niekonstytucyjnych przepisów - podał mazowiecki urząd marszałkowski.</h4>
      <hr/>
      <p>Wyrok trybunału to pokłosie wniosku sejmiku województwa mazowieckiego. Samorządowcy alarmowali, że kolejne decyzje na szczeblu Ministerstwa Zdrowia i NFZ pogarszają kondycję finansową szpitali.</p>
      <figure>
        <iframe data-src="https://twitter.com/StruzikAdam/status/1197118840938913792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.portalsamorzadowy.pl/ochrona-zdrowia/sytuacja-mazowieckich-szpitali-sie-pogarsza-to-odbija-sie-na-budzecie-samorzadu,134681.html">Niedofinansowanie świadczeń, wzrost wynagrodzeń i lawinowo rosnące ceny produktów i usług prowadzące do wzrostu zadłużenia placówek. Zdaniem urzędu marszałkowskiego wymienione koszty są przerzucane na samorządy.</a>
      </p>
      <p>Samorząd województwa mazowieckiego prowadzi 26 podmiotów leczniczych. Nadzoruje, ale nie ma wpływu ani na wysokość kwot, które wpłyną z NFZ do szpitala, ani na zasady, według których szpital ma realizować swoje zadania.</p>
      <p>- Można więc powiedzieć, że coraz częściej w praktyce zarządzanie szpitalem przez dyrektora placówki sprowadza się do dzielenia biedy i gaszenia pożarów - mówi marszałek Adam Struzik - Rządzący, wprowadzając kolejne ustawy, swoimi decyzjami obciążają finansowo szpitale, czyli tak naprawdę przerzucają obowiązek finansowy na ich podmioty tworzące, czyli m.in. samorządy - dodaje.</p>
      <p>Wprowadzenie sieci szpitali i ryczałtów miało poprawić sytuację polskiej służby zdrowia. Jak twierdzi mazowiecki urząd marszałkowski, tak się jednak nie stało. Z roku na rok sytuacja się pogarsza, co uderza przede wszystkim w pacjentów. Kolejki wydłużają się, a zadłużenie szpitali rośnie.</p>
      <p>Zdaniem Trybunału powszechnie występujące zadłużenie szpitali stanowi "nieodparty dowód na to, że środki przekazywane przez NFZ szpitalom są nieadekwatne do kosztów ich działalności".</p>
      <p> - Art. 59 ust. 2 w związku z art. 55 ust. 1 pkt 6 i art. 61 ustawy z dnia 15 kwietnia 2011 r. o działalności leczniczej (Dz. U. z 2018 r. poz. 2190 i 2219 oraz z 2019 r. poz. 492, 730 i 959) oraz w związku z art. 38 ust. 1 ustawy z dnia 10 czerwca 2016 r. o zmianie ustawy o działalności leczniczej oraz niektórych innych ustaw (Dz. U. poz. 960) w zakresie, w jakim zobowiązuje jednostkę samorządu terytorialnego, będącą podmiotem tworzącym samodzielny publiczny zakład opieki zdrowotnej, do pokrycia straty netto stanowiącej ekonomiczny skutek wprowadzania przepisów powszechnie obowiązujących, które wywołują obligatoryjne skutki finansowe dla działania samodzielnego publicznego zakładu opieki zdrowotnej, jest niezgodny z art. 167 ust. 4 w związku z art. 166 ust. 2, art. 68 ust. 2 i art. 2 Konstytucji Rzeczypospolitej Polskiej oraz nie jest niezgodny z art. 166 ust. 1 Konstytucji - czytamy w orzeczeniu TK.</p>
      <p> </p>
      <p>Jutro (21 listopada) w siedziba Urzędu Marszałkowskiego Województwa Mazowieckiego odbędzie się konferencja, podczas której władze regionu odniosą się do wyroku Trybunału Konstytucyjnego.</p>
      <p> </p>
    </article>
  </body>
</html>