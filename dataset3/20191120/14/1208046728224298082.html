<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/signell-jag-tycker-inte-att-vi-har-ett-samre-lag-nu/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-20T14:37:03+00:00"/>
    <meta property="og:title" content="Signell: ”Jag tycker inte att vi har ett sämre lag nu”"/>
    <meta property="og:description" content="Få tror på Sverige inför VM i Japan. På tisdagens pressträff i Malmö fick Handbollskanalen en pratstund med förbundskapten Henrik Signell. – Jag tycker inte att vi har ett sämre lag nu än tidigare, säger han. Den 30 november är det dags – svensk VM-premiär mot DR Kongo. Under onsdagen påbörjade Sverige sin resa mot […]"/>
  </head>
  <body>
    <article>
      <h1>Signell: ”Jag tycker inte att vi har ett sämre lag nu”</h1>
      <address><time datetime="2019-11-20T14:37:03+00:00">20 Nov 2019, 14:37</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>Få tror på Sverige inför VM i Japan. På tisdagens pressträff i Malmö fick Handbollskanalen en pratstund med förbundskapten Henrik Signell.<br/>– Jag tycker inte att vi har ett sämre lag nu än tidigare, säger han.</b>
      </p>
      <p>Den 30 november är det dags – svensk VM-premiär mot DR Kongo. Under onsdagen påbörjade Sverige sin resa mot Japan och lägret i Fukuoka. Handbollskanalen pratade med förbundskapten Henrik Signell dagen före avresan.</p>
      <p>– Det har varit mycket förberedelser med trupp och alla detaljer som ska vara klara – nu ska vi köra på och se till att vi använder de här tio dagarna till att förbereda oss så bra som möjligt, säger ”Sigge” till Handbollskanalen.</p>
      <p>– Jag är framförallt väldigt glad och förväntansfull. Det är mycket tankar i mitt huvud eftersom jag inte vill missa något utan se till så att tjejerna kan fokusera på det som är viktigt.</p>
      <p>
        <b>Är det fel att säga att ni går in i det här mästerskapet med lägre yttre förväntningar än under dina tidigare som förbundskapten?</b>
      </p>
      <p>– Jag vet inte riktigt, men jag har förstått att många ser det så. Själv gör jag nog inte riktigt det. Vi hade ett VM då Bella, Linn och Hagman alla var skadade under våra förberedelser och det blev ett eländigt EM senast med skador på Sabina, Bella och Gustin.</p>
      <p>– Visst, Bundsen är borta nu, men i gengäld har vi fått tillbaka några som visserligen kanske inte är i full form just nu, men där andra spelare under tiden har fått chansen och verkligen tagit den i form av Mässing och Petrén med flera. Jag tycker inte att vi har ett sämre läge.</p>
      <p>
        <b>Ni kanske till och med har ett ganska skönt läge?</b>
      </p>
      <p>– Ja, jag tycker det. Däremot kan jag förstå att många tycker att det är lite ovisst. Men vi känner att om vi får det att klaffa har vi en härlig möjlighet. Vi har goda möjligheter att överraska alla som inte tror på oss, säger Signell.</p>
      <p>En anledning att känna tro som svensk supporter är naturligtvis den fina form som flera av de svenska spelarna varit i under hösten.</p>
      <p>– Det är många som är i en klubbmiljö där de mår bra. Det har varit en del klubbyten och det är inte alltid så att själva laget är bättre, men många har fått spela mer och kanske haft ett mer humant ledarskap som gör att de mår bättre.</p>
      <p>– Det är många som har presterat bra, men jag tänker framförallt på Linn Blohm som har varit fantastisk. Dessutom Jamina i Randers och Melissa under hennes första år som utlandsproffs. Men det finns många fler, förklarar han.</p>
      <p>
        <b>Det måste kännas ganska skönt som förbundskapten att du har spelare i form?</b>
      </p>
      <p>– Det är klart att det är viktigt att de presterar i sin vardag, det är ju inte så att spelare höjer sig bara för att de kommer till ett landslag. Däremot finns det många exempel genom åren på spelare som inte fått spela så mycket i sitt klubblag men som har kommit till landslaget och presterat grymt bra, tack vare ny omgivning och att de mår bra i gruppen. Det är viktigt för mig att ha med mig det.</p>
      <p>Sverige kommer alltså att starta sitt läger i Fukuoka innan de åker vidare till Kumamoto där samtliga VM-matcher kommer att spelas.</p>
      <p>– Vi kommer nog att ta det vackert i några dagar när vi har kommit fram, det är en lång resa och så tidsomställningen på det. Alla sådana här samlingar handlar mycket om att påminna sig om vårt sätt att spela och det är inom alla möjliga spelformer. Även om det är otroligt skickliga spelare så tar det tid, de är till 90 procent i en annan miljö med ett helt annat spel och där de kanske till och med spelar på en annan position.</p>
      <p>
        <b>Få tror på Sverige, men vad talar för att ni gör ett starkt mästerskap trots allt?</b>
      </p>
      <p>– Jag tycker inte att vi har ett sämre lag nu. Två mästerskap i rad har vi haft lite stolpe ut. Under VM var det situationer i semifinalen mot Frankrike som kunde gått åt vilket håll som helst. Men framförallt i EM där vi hade skador på tongivande spelare och ändå var nära en semifinal mot ett tröttkört Rumänien. Man kan inte alltid prata om små marginaler, men vi är där uppe och tampas, säger Henrik Signell och avslutar.</p>
      <p>– Vi har visat att vi kan slå alla lag och därför tror jag att vi kan göra det igen. Jag vill tro att vi har ett klimat i laget där det inte spelar någon roll om du har gjort 100 landskamper eller fem, alla är trygga oavsett.</p>
    </article>
  </body>
</html>