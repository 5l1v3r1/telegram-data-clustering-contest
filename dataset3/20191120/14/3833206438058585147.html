<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Osudiha-zemedelec-za-zloupotreba-s-evrosredstva-915400"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T14:03:00+00:00"/>
    <meta property="og:title" content="Осъдиха земеделец за злоупотреба с евросредства"/>
    <meta property="og:description" content="Окръжната прокуратура в Шумен изправя пред съда земеделец, затаил сведения, за да получи неправомерн..."/>
  </head>
  <body>
    <article>
      <h1>Осъдиха земеделец за злоупотреба с евросредства</h1>
      <address>
        <time datetime="2019-11-20T14:03:00+00:00">20 Nov 2019, 14:03</time>
      </address>
      <p>Окръжната прокуратура в Шумен изправя пред съда земеделец, затаил сведения, за да получи неправомерно безвъзмездна помощ от фондове на Европейския съюз, съобщиха от Апелативна прокуратура – Варна.</p>
      <p>47-годишният Дончо Д. е предаден на съд с обвинителен акт на Окръжната прокуратура в Шумен за извършено престъпление по член 248, ал. 5 във връзка с член 248а, ал. 2 от НК – предоставяне на неверни сведения с цел получаване на парични средства от европейските фондове.</p>
      <p>На 26 юли 2016 г. подсъдимият в качеството си на физическо лице затаил сведения в нарушение на задължението да ги предостави, за да получи безвъзмездно финансиране по програмата за развитие на селските райони на Европейския съюз. Така чрез предоставените неверни сведения успял да получи левовата равностойност на 10 000 евро, от които над 16 000 лева са от Европейския земеделски фонд за развитие на селските райони и близо 3000 лева от националния бюджет на България.</p>
      <p>Дончо Д. притежавал и обработвал земеделска земя. Доходите от земеделската му дейност обаче не били достатъчни да издържа семейството си. Научил, че може да кандидатства за средства от еврофондовете, които да подпомогнат дейността на малкото му стопанство. В документите за кандидатстването той "пропуснал“ да посочи, че отглежда и шест животни. При посочването на този факт икономическият размер на стопанството му би надхвърлил сумата от 7999 евро, което е горната граница на стопанствата, които можело да бъдат подпомогнати по европейската програма.</p>
      <p>След одобряването на кандидатурата му за безвъзмездна помощ затаените от Дончо Д. сведения станали известни на Държавен фонд "Земеделие“, които подали сигнал в Окръжната прокуратура в Шумен. Неправомерно получените средства вече са частично  възстановени.</p>
      <p>Предстои делото срещу подсъдимия 47-годишен земеделец да бъде насрочено за разглеждане в Шуменския окръжен съд.</p>
    </article>
  </body>
</html>