<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/the-situation-in-kashmir-is-normal-internet-will-be-lifted-at-the-right-time-amith-sha-in-rajya-sabha452.html"/>
    <meta property="og:site_name" content="DoolNews"/>
    <meta property="article:published_time" content="2019-11-20T14:49:00+00:00"/>
    <meta property="og:title" content="'കശ്മീരില്‍ സ്ഥിതിഗതികള്‍ സാധാരണ നിലയിലാണ്' ;ശരിയായ സമയത്ത് ഇന്റര്‍നെറ്റ് വിലക്ക് പിന്‍വലിക്കുമെന്നും രാജ്യസഭയില്‍ അമിത് ഷാ"/>
    <meta property="og:description" content="Amith Shah National News India ന്യൂദല്‍ഹി: ജമ്മൂ കാശ്മീരിലെ സ്ഥിതിഗതികള്‍ സാധാരണ നിലയിലാണെന്നും ശരിയായ സമയത്ത് സര്‍ക്കാര്‍ ഏര്‍പ്പെടുത്തിയ ഇന്റര്‍നെറ്റ് വിലക്ക് പിന്‍വലിക"/>
  </head>
  <body>
    <article>
      <h1>'കശ്മീരില്‍ സ്ഥിതിഗതികള്‍ സാധാരണ നിലയിലാണ്' ;ശരിയായ സമയത്ത് ഇന്റര്‍നെറ്റ് വിലക്ക് പിന്‍വലിക്കുമെന്നും രാജ്യസഭയില്‍ അമിത് ഷാ</h1>
      <address><time datetime="2019-11-20T14:49:00+00:00">20 Nov 2019, 14:49</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ജമ്മൂ കാശ്മീരിലെ സ്ഥിതിഗതികള്‍ സാധാരണ നിലയിലാണെന്നും ശരിയായ സമയത്ത് സര്‍ക്കാര്‍ ഏര്‍പ്പെടുത്തിയ ഇന്റര്‍നെറ്റ് വിലക്ക് പിന്‍വലിക്കുമെന്നും കേന്ദ്ര ആഭ്യന്തരമന്ത്രി അമിത് ഷാ.</p>
      <p>രാജ്യസഭയില്‍ സംസാരിക്കുകയായിരുന്നു അമിത് ഷാ. ഇന്റര്‍നെറ്റ് സൗകര്യം അനിവാര്യമാണ് പക്ഷേ രാജ്യത്തിന്റെ സുരക്ഷയും കശ്മീരിലെ പൗരന്മാരുടെ സുരക്ഷയുമാണ് ഏറ്റവും പ്രധാനം. കശ്മീരിലെ അന്തരീക്ഷം പൂര്‍ണമായി സമാധാനപരമല്ല. അതിര്‍ത്തികളില്‍ ഉടനീളം സംഘര്‍ഷം നിലനില്‍ക്കുന്നുണ്ട് എന്നും അമിത് ഷാ പറഞ്ഞു.</p>
      <p>കശ്മീരില്‍ തീവ്രവാദികള്‍ക്ക് എതിരെയാണ് പോരാട്ടം നടക്കുന്നത് ഇത്തരം കാര്യങ്ങള്‍ക്കാണ് സര്‍ക്കാര്‍ മുന്‍ഗണന നല്‍കുന്നതെന്നും അമിത് ഷാ പറഞ്ഞു. കശ്മീരില്‍ കോളെജുകളും സ്‌ക്കൂളുകളും പ്രവര്‍ത്തിക്കുന്നുണ്ട്. ദിനപത്രങ്ങളും ആപ്പിള്‍ കച്ചവടവും നല്ല രീതിയില്‍ നടന്നുകൊണ്ടിരിക്കുകയാണ്. ടി.വി ചാനലുകളും ലഭിക്കുന്നുണ്ടെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/india-is-heading-for-economic-growth-below-5-says-economists.html?utm_source=doolnews&amp;utm_medium=related"/>
      </related>
      <p>അതേസമയം അമിത് ഷായുടെ അവകാശം വാദം പൊള്ളയാണെന്നും കശ്മീരില്‍ സ്‌കൂളുകളും കോളജുകളും തുറന്നിട്ടുണ്ടെങ്കിലും വിദ്യാര്‍ഥികളുടെ ഹാജര്‍ കുറവാണെന്നും രാജ്യസഭ പ്രതിപക്ഷ നേതാവ് ഗുലാം നബി ആസാദ് പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>രാജ്യത്തിനുള്ള ഭീഷണി പണ്ടും ഉണ്ടായിരുന്നെന്നും അദ്ദേഹം ചൂണ്ടികാട്ടി. നേരത്തെ മുസ്ലിം രാഷ്ട്രങ്ങളിലെ സ്വകാര്യ ടി.വി ചാനലുകളില്‍ വരുന്ന ഒന്നും തന്നെ ജമ്മു കശ്മീരില്‍ പ്രക്ഷേപണം ചെയ്യരുതെന്ന് ജമ്മു കശ്മീരിലെ ടെലിവിഷന്‍ ഓപ്പറേറ്റര്‍മാര്‍ക്ക് കേന്ദ്രസര്‍ക്കാര്‍ നിര്‍ദ്ദേശം നല്‍കിയിരുന്നു.</p>
      <related>
        <a href="https://www.doolnews.com/sabarimala-women-entry-justice-gavai-says-old-verdict-is-there-supreme-court132.html?utm_source=doolnews&amp;utm_medium=related"/>
      </related>
      <p>കേന്ദ്ര വാര്‍ത്താ പ്രക്ഷേപണ മന്ത്രാലയം പുറത്തിറക്കിയ ഉത്തരവിന്റെ പകര്‍പ്പോടു കൂടി ഇന്ത്യാ ടുഡേ ടി.വിയാണ് ഈ വാര്‍ത്ത പുറത്തുവിട്ടത്. ഇതനുസരിച്ചില്ലെങ്കില്‍ കേബിള്‍ ടി.വി നിയമങ്ങളുടെ ലംഘനമാകുമെന്ന മുന്നറിയിപ്പും ഉത്തരവിലുണ്ട്.</p>
      <p>ഇറാന്‍, പാക്കിസ്ഥാന്‍, തുര്‍ക്കി, മലേഷ്യ തുടങ്ങിയ രാജ്യങ്ങളിലെ ടി.വി ചാനലുകളില്‍ വരുന്ന ഉള്ളടക്കമാണ് ഒരു കാരണവശാലും പ്രക്ഷേപണം ചെയ്യരുതെന്ന നിര്‍ദ്ദേശം വന്നിരിക്കുന്നത്.</p>
      <related>
        <a href="https://www.doolnews.com/economic-crisis-britannia-holds-back-product-launches.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഓഗസ്റ്റ് അഞ്ചിന് കശ്മീരിന്റെ പ്രത്യേക പദവി റദ്ദാക്കിയ തീരുമാനത്തോടെ ഏര്‍പ്പെടുത്തിയ നിരോധനാജ്ഞയും മറ്റും മൂലം ഇന്റര്‍നെറ്റും ടെലിവിഷന്‍ സേവനങ്ങളും ഏറെനാളായി മുടങ്ങിയിരുന്നു. ചാനലുകള്‍ പ്രവര്‍ത്തിച്ച് തുടങ്ങിയെങ്കിലും ഇന്റര്‍നെറ്റ് ഉപയോഗം ഇപ്പോഴും കശ്മീരില്‍ ലഭ്യമല്ല.</p>
      <p>DoolNews Video</p>
      <figure>
        <iframe src="https://www.youtube.com/embed/mhsrxbUx1XE" width="527" height="309" data-service="Youtube" scrolling="no"/>
      </figure>
    </article>
  </body>
</html>