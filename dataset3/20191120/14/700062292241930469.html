<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/showbiz/714429-gnosth-hthopoios-mplegmenh-se-ypothesh-exapathshs-alvanon-me-kerdos-30000-eyro.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T14:13:00+00:00"/>
    <meta property="og:title" content="Γνωστή ηθοποιός μπλεγμένη σε υπόθεση εξαπάτησης Αλβανών με κέρδος 30.000 ευρώ"/>
    <meta property="og:description" content="Γνωστή ηθοποιός κατηγορείται ότι, με την ιδιότητά της ως δικηγόρος, βοήθησε έναν απατεώνα να εξαπατήσει Αλβανούς, από τους οποίους αποκόμισε συνολικά 30.000 ευρώ! Η γυναίκα"/>
  </head>
  <body>
    <article>
      <h1>Γνωστή ηθοποιός μπλεγμένη σε υπόθεση εξαπάτησης Αλβανών με κέρδος 30.000 ευρώ</h1>
      <address>
        <time datetime="2019-11-20T14:13:00+00:00">20 Nov 2019, 14:13</time>
      </address>
      <p>Γνωστή ηθοποιός κατηγορείται ότι, με την ιδιότητά της ως δικηγόρος, βοήθησε έναν απατεώνα να εξαπατήσει Αλβανούς, από τους οποίους αποκόμισε συνολικά 30.000 ευρώ! Η γυναίκα απολογήθηκε σήμερα ενώπιον της τακτικής ανακρίτριας Ρόδου με την κατηγορία της απλής συνέργειας σε απάτη.</p>
      <p>Ο 58χρονος κάτοικος Πεταλούδων, στον οποίο η ηθοποιός κατηγορείται ότι παρείχε απλή συνδρομή, φέρεται ότι εξαπάτησε τουλάχιστον 17 Αλβανούς, εκμεταλλευόμενος την επιθυμία τους να αποκτήσουν νομιμοποιητικά έγγραφα στην Ελλάδα, ενώ ακόμα μία δικηγόρος Αθηνών φέρεται ως συνεργός του σε δύο υποθέσεις και θα απολογηθεί στο μέλλον.</p>
      <p>Ο 58χρονος κατηγορείται για απάτη κατ’ εξακολούθηση κατ’ επάγγελμα, με συνολικό όφελος άνω των 30.000 ευρώ, για πλαστογραφία, υπεξαγωγή εγγράφων και αντιποίηση του δικηγορικού λειτουργήματος. Η ηθοποιός φέρεται ότι του παρείχε απλή συνδρομή στο κακούργημα της εξακολουθητικής απάτης, τετελεσμένης και σε απόπειρα.</p>
      <p>
        <b>Είχε συλληφθεί για υπεξαγωγή εγγράφων</b>
      </p>
      <p>Σύμφωνα με τη «δημοκρατική», από τον Αύγουστο του 2015 ως τον Δεκέμβριο του 2015, ο 58χρονος ξεγέλασε έναν 39χρονο Αλβανό, λέγοντάς του ότι η ηθοποιός είναι δικηγόρος και μπορεί -λόγω γνωριμιών και διασυνδέσεων– να διεκπεραιώσει τη διαδικασία έκδοσης ελληνικής ταυτότητας αντί 2.000 ευρώ. Η ίδια τηλεφώνησε στο θύμα, λέγοντάς του ότι η υπόθεσή του δεν προχωρά λόγω απεργίας των δικηγόρων.</p>
      <p>Της αποδίδεται ακόμη ότι, από τον Αύγουστο του 2015 ως τον Ιούνιο του 2016, βοήθησε τον 58χρονο να εξαπατήσει έναν ακόμα Αλβανό, από τον οποίο πήρε 1.800 ευρώ για να του εκδώσει ελληνική ταυτότητα. Την ίδια δικαιολογία περί απεργίας δικηγόρων είπε και στο δεύτερο θύμα.</p>
      <p>Ο 58χρονος είχε συλληφθεί στις 2 Ιουνίου 2016 για υπεξαγωγή εγγράφων, πλαστογραφία, απάτη και παράβαση της νομοθεσίας που διέπει τη διαμονή των αλλοδαπών στη χώρα, και είχε αφεθεί ελεύθερος, προκειμένου να διενεργηθεί προκαταρκτική εξέταση για την πλήρη εξιχνίαση της δράσης του.</p>
      <p>Στην απολογία του υποστήριξε ότι ο ίδιος έκανε μόνο διαμεσολάβηση για την αποστολή των εγγράφων των αλλοδαπών στη δικηγόρο, ενώ ισχυρίστηκε ότι και ο ίδιος εξαπατήθηκε από εκείνη.</p>
      <p>parapona-rodou</p>
    </article>
  </body>
</html>