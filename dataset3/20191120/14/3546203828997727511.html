<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1240034839_Kak_se_hranyat_futbolistite_Osnovni_printsipi_v_rejima_na_zvezdite"/>
    <meta property="og:site_name" content="webcafé"/>
    <meta property="article:published_time" content="2019-11-20T14:13:00+00:00"/>
    <meta property="og:title" content="Как се хранят футболистите: Основни принципи в режима на звездите"/>
    <meta property="og:description" content="Професионалният спорт иска жертви и лишения"/>
  </head>
  <body>
    <article>
      <h1>Как се хранят футболистите: Основни принципи в режима на звездите</h1>
      <address><time datetime="2019-11-20T14:13:00+00:00">20 Nov 2019, 14:13</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/11/20/diet/1170x731.jpeg"/>
          <figcaption>В почти всички съвременни клубове работят диетолози. Те внимателно подбират продуктите и изготвят менюто на спортистите.</figcaption>
        </figure>
        <figure>
          <img src="https://images.webcafe.bg/2019/11/20/hazard/1170x703.jpeg"/>
          <figcaption>Еден Азар пристигна в Реал Мадрид със 7 кг наднормено тегло.</figcaption>
        </figure>
        <figure>
          <img src="https://images.webcafe.bg/2018/10/18/benzema/1170x780.jpg"/>
          <figcaption>Карим Бензема също понякога има проблеми с теглото.</figcaption>
        </figure>
      </slideshow>
      <p>
        <b>Доменико Тедеско е от най-младата вълна перспективни футболни треньори. Роденият в Италия и прекарал почти целия си живот в Германия специалист е само на 34, но вече бе начело на клуб от Бундеслигата.</b>
      </p>
      <p>Тедеско изкара почти два сезона в Шалке, извеждайки "кралскосините" до второто място в дебютната си кампания в Гелзенкирхен. В средата на миналия месец пък бе привлечен от руския гранд Спартак Москва и от него се очакват добри резултати.</p>
      <p>Младият наставник е с широк кръгозор и обръща внимание на всичко - физическа подготовка, тактика и т.н. Важна част от всекидневната му работа е и хранителният режим на футболистите му.</p>
      <p>"Много ми харесва боршът, който се приготвя в Тарасовка (базата на Спартак). Като цяло руската кухня е прекрасна. Започвайки от самолет още когато летях за Русия до всеки ресторант, в който влизам, всичко е супер! По-добре е от Италия", радва се треньорът. Тедеско може и да си угажда, но категорично не позволява своеволия с храненето на футболистите на московчани.</p>
      <p>
        <b>А подобна е ситуацията в почти всички съвременни клубове, в които работят редица диетолози.</b>
      </p>
      <p>Те внимателно подбират продуктите и изготвят менюто на спортистите. Понякога се уповават на общоприети хранителни стандарти, но не са малко и тези, които си позволяват експерименти. Разбира се, всеки диетолог има личен опит и собствено мнение за определени храни, но като правило в повечето случаи мненията на експертите по основните теми съвпадат.</p>
      <p>Като процент количеството на мазнините на един футболист не трябва да надвишават 10-12% от общото му телесно тегло. Ако тази норма бъде надвишена, се намалява скоростта му, а излишният товар се отразява зле на гръбначния стълб и ставите.</p>
      <p>За сравнение: обикновеният човек консумира около 2400 калории на ден, докато професионалният играч трябва да приема 3000-3500 при стандартни натоварвания, а при пикови (обикновено през първата седмица на тренировъчните лагери) този брой достига до 5000 калории.</p>
      <p>Когато се подготвя менюто, се взимат предвид следните хранителни вещества в храната:</p>
      <p><b>Протеини. </b>Количеството за професионален футболист трябва да бъде приблизително 2,3 г на 1 кг тегло, като около 60% от тази норма се набавя от животински продукти. Добър вариант са говеждото месо, пилешкото, яйцата, рибата и млечните изделия. За набавянето на протеини в организма могат да се приемат и различни зърнени храни, боб, ориз или картофи (за предпочитане печени).</p>
      <p><b>Мазнини.</b> И при тях също е желателно да бъдат от животински произход (поне 70%). За 1 кг тегло на ден трябва да се приемат 1,8 г мазнини. Именно те са основният източник на енергия, така необходима при интензивни физически натоварвания. Мазнините са главно в млечните продукти (сметана, мляко, масло и др.), ядките и различните масла (фъстъчено, ленено, сусамено).</p>
      <p><b>Въглехидрати.</b> Тук случаят е малко по-специален, тъй като няма общоприети норми за дневния прием на въглехидрати от спортистите. Струва си обаче да се каже, че въглехидратите от някои хранителни продукти навлизат в тялото постепенно, а  други - моментално. Различните зърнени храни, тестени изделия, зеленчуци и плодове с ниско съдържание на захар са идеални за постепенна асимилация. Но ако трябва незабавно да повишите нивото на въглехидратите в тялото, тогава е достатъчно просто да изпиете чаша сладък чай. Обикновено се прибягва до това веднага след интензивна тренировка, за да се възстановят силите на състезателя.</p>
      <p>Разбира се, всеки професионален отбор има свое собствено меню, което зависи не само от възгледите на диетолозите и треньора. Самите футболисти играят важна роля при съставянето му, защото в много клубове има чужденци, чиито хранителние навици могат да са коренно различни спрямо тези на местните.</p>
      <p>
        <b>С ясното съзнание, че във всеки тим си има своите специфики, ви предлагаме едно примерно меню за футболисти:</b>
      </p>
      <p><b>Закуска - 30% от дневния прием на калории.</b> Може би най-важното хранене, защото тялото на спортиста сутрин трябва да получи голямо количество хранителни вещества, които ще бъдат изразходвани малко по-късно по време на тренировъчния процес. Обикновено футболистите приемат зърнени храни, яйца, пълнозърнести печива и натурални сокове за закуска;</p>
      <p><b>Обяд - 40% от дневната норма. </b>Не по-малко важно хранене от закуската. За обяд готвачите сервират различни супи, протеинови храни, плодове и зеленчуци;</p>
      <p><b>Следобедна закуска - 10%. </b>На пръв поглед това е леко и напълно незадължително хранене, но всъщност играе много важна роля за възстановяването на спортистите. Приемат се плодове и зеленчуци, различни млека, а също и натурални сокове;</p>
      <p><b>Вечеря - 20% от дневната норма. </b>Нали знаете старата мъдрост: "Изяж закуската си сам, споделия обяда с приятел и подари вечерята на врага си". Това хранене е не по-малко важно от останалите, но основното е да не се прекалява с калориите. Тялото на спортиста се възстановява през нощта не благодарение на храната, а на съня. А както е известно, насън храносмилането се забавя и е желателно храната да е усвоена преди лягането, тъй като в противен случай могат да се появят стомашни проблеми. На вечеря е добре да се приемат малки порции тестени изделия (например - паста), плодове и зеленчуци, както и напитки без захар.</p>
      <p>През целия сезон на професионалните футболисти е строго забранено да употребяват газирани напитки, чипс и бисквити, пържени храни, сладки кремове и, разбира се, алкохол (въпреки твърденията, че малко бира или вино не са противопоказни).</p>
      <p>Диетата на играчите се променя в деня на мача и към горните табута се добавят следните храни: семена и ядки, различни масла, подправки, бобови растения, а също и някои видове месо. Най-предпочитани са задушените зеленчуци с пуешко, пилешко или риба, обезмаслени млека и натурални сокове.</p>
      <p>Графикът на звездите във футбола е убийствен, но все пак и те имат периоди през годината, в които се отдават на почивка и кулинарни изкушения. Често отпускането води до натрупването на излишни килограми и глоби, когато се завърнат по клубовете си и нормалното си ежедневие. Но какво да се прави? Както обичаме да казваме - и те са хора.</p>
      <related>
        <a href="https://www.webcafe.bg/sportcafe/oshte-sport/id_261842162_10_000_krachki_na_den_Koy_go_izmisli_tova_i_ima_li_realna_polza_za_zdraveto"/>
        <a href="https://www.webcafe.bg/sportcafe/oshte-sport/id_209015884_Mitovete_i_istinite_za_Coca-cola_Zashto_ya_piyat_sportistite"/>
      </related>
    </article>
  </body>
</html>