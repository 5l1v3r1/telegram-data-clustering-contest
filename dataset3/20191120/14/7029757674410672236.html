<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/marinela-arabadzhieva-otnovo-vleze-v-bolnitsa.html"/>
    <meta property="og:site_name" content="News.bg"/>
    <meta property="article:published_time" content="2019-11-20T14:39:42+00:00"/>
    <meta property="og:title" content="Маринела Арабаджиева отново влезе в болница"/>
    <meta property="og:description" content="За това е потвърдила адвокатката й Ина Лулчева"/>
  </head>
  <body>
    <article>
      <h1>Маринела Арабаджиева отново влезе в болница</h1>
      <address>
        <time datetime="2019-11-20T14:39:42+00:00">20 Nov 2019, 14:39</time>
      </address>
      <p><b>Маринела Арабаджиева е откарана в МВР болница</b>, съобщи Нова телевизия. За това е <b>потвърдила и адвокатката й Ина Лулчева.</b></p>
      <p><b>Била е настанена в интензивно отделение в критично състояние, но е стабилизирана.</b> От здравното заведение <b>не коментират какво е състоянието й,</b> информация за него ще съобщават само на близките на Арабаджиева.</p>
      <p>Това не е първият път, в който бизнес дамата напуска следствения арест заради здравословни проблеми.</p>
      <p><b>През септември <a href="https://news.bg/bulgaria/marinela-arabadzhieva-e-s-opasnost-za-zhivota.html">Арабаджиева бе с опасност за живота</a>.</b> Хипертония втора степен, спиране на моторните функции на жизненоважни органи и многократно колабиране са част от здравословните проблеми, които тя има. Заради тях тя <b>беше <a href="https://news.bg/crime/pusnaha-pod-domashen-arest-marinela-arabadzhieva.html">освободена под домашен арест </a>с решение на Специализирания наказателен съд, но на втора инстанция то беше отменено.</b></p>
      <p><b>Ветко и Маринела Арабаджиеви са <a href="https://news.bg/crime/spetsprokuraturata-tarshuva-v-ofisi-v-hotelite-marinela-i-maritsa.html">с обвинения за участие в организирана престъпна група </a>с цел данъчни престъпления и пране на пари</b>. В продължение на месеци властите ги издирваха, а през март ги задържаха в имение в Испания. Арабаджиева бе <a href="https://news.bg/crime/marinela-arabadzhieva-veche-e-u-nas.html"><b>екстрадирана от Испания</b> </a>на 30 май.</p>
      <p>По делото е обвинен <b>и малкият им син Вълчо, който неотдавна <a href="https://news.bg/crime/valcho-arabadzhiev-izliza-na-svoboda-sreshtu-500-000-leva.html">излезе от ареста срещу половин милион лева гаранция.</a></b></p>
    </article>
  </body>
</html>