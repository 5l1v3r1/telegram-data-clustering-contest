<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-sanatate-23502891-pacientii-boli-cronice-cer-aiba-acces-vaccinuri-compensate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T14:07:00+00:00"/>
    <meta property="og:title" content="Pacienții cu boli cronice cer să aibă acces la vaccinuri compensate"/>
    <meta property="og:description" content="Coaliția Organizațiilor Pacienților cu Afecțiuni Cronice din România și Societatea Română de Epidemiologie atrag atenția asupra necesității introducerii compensării la vaccinuri pentru"/>
  </head>
  <body>
    <article>
      <h1>Pacienții cu boli cronice cer să aibă acces la vaccinuri compensate</h1>
      <address><time datetime="2019-11-20T14:07:00+00:00">20 Nov 2019, 14:07</time> by <a rel="author">Alina Neagu</a></address>
      <p><b>​Coaliția Organizațiilor Pacienților cu Afecțiuni Cronice din România și Societatea Română de Epidemiologie atrag atenția asupra necesității introducerii compensării la vaccinuri pentru pacienții cu afecțiuni cronice. "Ultimele dezbateri cu profesioniștii și cu pacienții ne-au arătat că mulți pacienți cronici, care ar fi trebuit să fie vaccinați, nici măcar nu erau conștienți de acest lucru. Unele scheme de vaccinare sunt foarte scumpe ajungând la aproximativ 1000 de euro, iar cei mai mulți pacienți nu și le permit", atrage atenția Radu Gănescu, președintele Coaliției Organizațiilor Pacienților cu Afecțiuni Cronice din România.<br/></b><br/>Pacienții cu boli cronice din România au acces gratuit doar la o parte dintre vaccinuri, cum ar fi vaccinul împotriva gripei.<b><br/></b><br/>Medici din mai multe specialități medicale (epidemiologie, chirurgie, boli infecțioase, reumatologie, nefrologie, oncologie, geriatrie, pneumologie, cardiologie, medicină de familie etc.), reprezentanți ai asociațiilor de pacienți și ai autorităților locale au participat astăzi la Iași la sediul Universității de Medicină și Farmacie 'Gr.T. Popa' din Iași la dezbaterea cu tema 'Strategia de vaccinare pentru pacienții cronici'.<br/><br/>"A fost discutată oportunitatea vaccinării persoanelor cu afecțiuni cronice, care prezintă vulnerabilitate pentru a dezvolta boli infecțioase acute, cu potențial evolutiv mult mai grav comparativ cu populația generală, inclusiv prin decompensarea bolii lor de bază. Vorbim despre pacienți la care există o deteriorare a stării lor de sănătate prin imunodepresie de diverse cauze (diabet, boli hematologice, cancer, boli inflamatorii cronice, splenectomie, transplant, infecția HIV/SIDA, etc.). Pentru acești pacienți dar și pentru persoanele din anturajul lor apropiat este nevoie de vaccinare mai ales în contextul în care acoperirea vaccinală generală este suboptimală", a declarat prof. dr. Doina Azoicăi, președintele Societății Române de Epidemiologie.<br/><br/>"Ultimele dezbateri cu profesioniștii și cu pacienții ne-au arătat că mulți pacienți cronici, care ar fi trebuit să fie vaccinați, nici măcar nu erau conștienți de acest lucru. Unele scheme de vaccinare sunt foarte scumpe ajungând la aproximativ 1000 de euro, iar cei mai mulți pacienți nu și le permit. Ca organizație umbrelă ce apără drepturile pacienților la acces la diagnostic de cea mai bună calitate și cu susținerea profesioniștilor, susținem necesitatea introducerii compensării vaccinării pentru pacienții cronici. Sistemul de sănătate din România cheltuie mai mult tratând complicațiile bolilor infecțioase acute la acești pacienți, ca să nu mai vorbim de suferința pacienților", atrage atenția Radu Gănescu, președintele Coaliției Organizațiilor Pacienților cu Afecțiuni Cronice din România.<br/><br/>Dezbaterea face parte din proiectul Inițiativă pentru viitor, lansat de Coaliția Organizațiilor Pacienților cu Afecțiuni Cronice la începutul lunii aprilie, cu susținerea Societății Române de Epidemiologie, Societății de Boli Infecțioase și HIV/SIDA, Societății Naționale de Medicina Familiei și Asociației Române de Sănătate Publică și Management Sanitar.</p>
    </article>
  </body>
</html>