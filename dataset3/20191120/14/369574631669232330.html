<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/ceska-televize-bude-muset-setrit-rada-vyzvala-dvoraka-aby-na/r~f9aad4f60b9d11eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T14:14:07+00:00"/>
    <meta property="og:title" content="Začněte šetřit, vyzvala Rada České televize Dvořáka. Chce po něm plán úspor"/>
    <meta property="og:description" content="Televizní poplatek 135 korun se od roku 2008 nenavýšil, jeho reálná hodnota se ale kvůli inflaci nebo vývoji mezd snižuje"/>
  </head>
  <body>
    <article>
      <h1>Začněte šetřit, vyzvala Rada České televize Dvořáka. Chce po něm plán úspor</h1>
      <address>
        <time datetime="2019-11-20T14:14:07+00:00">20 Nov 2019, 14:14</time>
      </address>
      <p>ČT letos hospodaří s vyrovnaným rozpočtem 6,7 miliardy korun, což je zhruba stejně jako loni. Hlavní část výnosů tvoří příjem z výběru televizních poplatků v objemu kolem 5,6 miliardy korun. Výnosy z podnikatelské činnosti přesáhly 690 milionů korun.</p>
      <p>Televizní poplatek 135 korun se podle předsedy rady Jana Bednáře nezvyšoval od roku 2008 a výnos z jeho výběru je od té doby zhruba konstantní. Jeho reálná hodnota se ale snižuje o zhruba dvě procenta ročně kvůli inflaci, vývoji mezd a dalším faktorům. Za předpokladu nezměněné výše poplatku proto televize musí kvůli zachování vyrovnaného hospodaření začít šetřit.</p>
      <p>Dalším požadavkem rady vedle vyrovnaného rozpočtu je zachování volných peněz na účtech České televize ve výši 700 milionů korun, což odpovídá desetině rozpočtu.</p>
      <p>Související</p>
      <h3>Poslanci ČSSD navrhují, aby kontrolní úřad hlídal hospodaření rozhlasu a ČT</h3>
      <figure>
        <img src="https://cdn.xsd.cz/resize/2fcee63b85bb36e3b69ec6dbb30dff97_extract=149,0,1750,985_resize=240,135_.jpg?hash=a0f03993fd973cff9e98031e13a17212"/>
      </figure>
      <p>Rada zároveň Dvořákovi uložila, aby do poloviny února předložil návrh programového, technického, personálního a ekonomického plánu ČT na roky 2021 až 2024.</p>
      <p>Mzdové náklady ČT byly téměř dvě miliardy, provozní a režijní náklady činily téměř 1,6 miliardy korun. Stopadesátimilionové náklady šly na přechod na nový vysílací standard DVB-T2. Z loňských investic televize 401,5 milionu korun šlo 176 milionů na obměnu televizní techniky a infrastruktury a víc než 78 milionů na informační technologie a digitální archiv.</p>
      <p>ČT vysílá šest televizních programů ČT1, ČT2, ČT24, ČT sport, ČT :D a ČT art. Zaměstnává téměř 3000 lidí.</p>
    </article>
  </body>
</html>