<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574506/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T14:19:06+00:00"/>
    <meta property="og:title" content="נתניהו בכינוס מחנה הימין: &quot;גנץ תשתחרר מלפיד&quot;"/>
    <meta property="og:description" content="ראש הממשלה בנימין נתניהו קרא במהלך ישיבת מחנה הימין לבני גנץ להקים ממשלת אחדות: &quot;גנץ, תשתחרר מהוטו של לפיד. מה הוא מהלך קסמים עליך? תעשה את הדבר הנכון ובוא לממשלת אחדות&quot; | וגם: &quot;אם יהיו בחירות – ננצח&quot;"/>
  </head>
  <body>
    <article>
      <h1>נתניהו בכינוס מחנה הימין: "גנץ תשתחרר מלפיד"</h1>
      <address><time datetime="2019-11-20T14:19:06+00:00">20 Nov 2019, 14:19</time> by <a rel="author">איתי גדסי</a></address>
      <p>
        <b>ראש הממשלה בנימין נתניהו קרא במהלך ישיבת מחנה הימין לבני גנץ להקים ממשלת אחדות: "גנץ, תשתחרר מהוטו של לפיד. מה הוא מהלך קסמים עליך? תעשה את הדבר הנכון ובוא לממשלת אחדות" | וגם: "אם יהיו בחירות – ננצח"</b>
      </p>
      <figure>
        <img src="http://www.93fm.co.il/wp-content/uploads/2019/11/%D7%91%D7%99%D7%91%D7%99.jpg"/>
        <figcaption>נתניהו<cite>צילום: הדס פרוש, פלאש 90</cite></figcaption>
      </figure>
      <p>ראש הממשלה בנימין נתניהו דיבר לפני זמן קצר בכינוס סיעות המחנה הלאומי: "תודה לכל החברים שנמצאים כאן על החברות, העמידה האיתנה, הלכידות. זה לא מובן מאליו בפוליטיקה. הלכידות הזאת חייבת להגיע לכל שדרות העם. אסור לפסול אף ציבור, לא את הציבור החרדי שהוא חלק אינטגרלי מהמדינה ומהעם, לא אף ציבור – יהודים ולא יהודים. כל מי שתומך במדינת ישראל כמדינה יהודית ודמוקרטית הוא שותף שלנו והשותפות הזאת הכרחית".</p>
      <p>"אנחנו בצומת דרכים היסטורית. המדינה חזקה יותר מאי פעם. רק שלשום החליטה מחלקת המדינה של הממשל האמריקני על חוקיות ההתיישבות. יש לנו חלון הזדמנויות היסטורי שלא יחזור, להשיג דברים שיכולנו רק לחלום עליהם. יש לנו הזדמנות לקבוע את גבולותינו, לכרות בריתות עם שכנינו, ומכל הטעמים הללו אסור לאבד אף יום".</p>
      <p>"מה שצריך עכשיו זה לא עוד מערכת בחירות אלא ממשלת אחדות – כדי לממש ההזדמנויות ולהדוף את הסכנות. תראו מה קרה בעזה ובסוריה. המסר שלי לכל אובינו – אנחנו אולי בממשלת מעבר אבל אנחנו מלוכדים כאיש אחד. אני רוצה להודות לאביגדור ליברמן על שהסיר את הרעיון ההזוי של ממשלת מיעוט, ממשלה שנשענת על תומכי טרור. אני רוצה לשאול את גנץ ואשכנזי – איך יכולתם ללכת אחרי לפיד לרעיון המטורף הזה? עשיתם מעשה שלא ייעשה".</p>
      <p>נתניהו קרא לגנץ: "בני גנץ, עדיין לא מאוחר. בוא נשב ביחד ונודיע עוד הערב שאנחנו מקימים ממשלת אחדות לאומית. זה מה שישראל זקוקה לו. אסור לדרדר את המדינה לבחירות נוספות. גנץ, תשתחרר מהוטו של לפיד. מה הוא מהלך קסמים עליך? תעשה את הדבר הנכון ובוא לממשלת אחדות. בתולדות המדינה עברנו הרבה אתגרים ומשברים. כל פעם ידענו להתגבר ולצאת מחוזקים יותר. כך צריך לעשות גם הפעם. כשרוצים, אפשר לעשות. הדבר הנכון הוא להקים עכשיו ממשלה. לא צריך בחירות. בגלל מה, בגלל פסילות אישיות? אם יהיו בחירות אנחנו ננצח, אבל חשוב יותר שהמדינה תנצח בעת הזאת".</p>
      <p>לדבריו: "אין פערים גדולים. אפשר לפתור אותם בנקל. אנחנו יכולים לגבור על האתגר ולהקים ממשלת אחדות עכשיו ומיד. צריך לגלות מנהיגות. אנחנו מוכנים. בני גנץ, אתה מוכן? אני מוכן לפגוש אותך בעוד חמש דקות".</p>
      <related>
        <a href="http://www.93fm.co.il/radio/574509/"/>
        <a href="http://www.93fm.co.il/radio/574414/"/>
        <a href="http://www.93fm.co.il/radio/574410/"/>
      </related>
    </article>
  </body>
</html>