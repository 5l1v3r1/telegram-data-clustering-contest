<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90099"/>
    <meta property="og:site_name" content="Denník politika"/>
    <meta property="article:published_time" content="2019-11-20T14:35:02+00:00"/>
    <meta property="og:title" content="V Rakúsku zatkli tri osoby v súvislosti s nahrávkou, ktorá položila Kurzovu vládu"/>
    <meta property="og:description" content="20.11.2019 (Webnoviny.sk) – V súvislosti s videom, ktoré spôsobilo skôr počas tohto roka pád rakúskej vlády, zatkli troch ľudí. Oznámila to rakúska prokuratúra. Prokurátor Thomas Vecsey v stredu uviedol, že osoby zadržali v utorok a prehľadali tiež viaceré nehnuteľnosti. Detaily k raziám však neposkytol."/>
  </head>
  <body>
    <article>
      <h1>V Rakúsku zatkli tri osoby v súvislosti s nahrávkou, ktorá položila Kurzovu vládu</h1>
      <address><time datetime="2019-11-20T14:35:02+00:00">20 Nov 2019, 14:35</time> by <a rel="author">Webnoviny</a></address>
      <p>20.11.2019 (Webnoviny.sk) – V súvislosti s videom, ktoré spôsobilo skôr počas tohto roka pád rakúskej vlády, zatkli troch ľudí. Oznámila to rakúska prokuratúra. Prokurátor Thomas Vecsey v stredu uviedol, že osoby zadržali v utorok a prehľadali tiež viaceré nehnuteľnosti. Detaily k raziám však neposkytol.</p>
      <p>Uniknutá nahrávka, ktorú získali nemecké médiá, zachytáva vtedajšieho vicekancelára Heinza-Christiana Stracheho, ako ponúka údajnému ruskému investorovi štátne zákazky výmenou za finančnú podporu pre jeho Slobodnú stranu Rakúska (FPÖ).</p>
      <p>Aféra nielenže stála Stracheho miesto predsedu strany, ale položila aj celú vládu expremiéra Sebastiana Kurza. Nahrali ju údajne na Ibize krátko pred voľbami v roku 2017.</p>
      <p>Bývalý kancelár Kurz, ktorý zvolal po zverejnení nahrávky predčasné voľby, momentálne rokuje so stredoľavicovými Zelenými o sformovaní novej vlády.</p>
      <p>Viac k témam: <a href="https://www.webnoviny.sk/tag/rakuska-policia/"><u>rakúska polícia</u></a><br/>Zdroj: Webnoviny.sk – <a href="https://www.webnoviny.sk/v-rakusku-zatkli-tri-osoby-v-suvislosti-s-nahravkou-ktora-polozila-kurzovu-vladu/"><u>V Rakúsku zatkli tri osoby v súvislosti s nahrávkou, ktorá položila Kurzovu vládu</u></a> © SITA Všetky práva vyhradené.</p>
    </article>
  </body>
</html>