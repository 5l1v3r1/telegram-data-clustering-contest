<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Rymarov-Mesto-nechalo-opravit-drobne-pamatky-v-Ondrejove-604042"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T14:05:00+00:00"/>
    <meta property="og:title" content="Rýmařov: Město nechalo opravit drobné památky v Ondřejově"/>
    <meta property="og:description" content="V místní části Ondřejov byl v minulých dnech opraven kříž poděkování Bohu a památník obětem 1. světové války."/>
  </head>
  <body>
    <article>
      <h1>Rýmařov: Město nechalo opravit drobné památky v Ondřejově</h1>
      <address>
        <time datetime="2019-11-20T14:05:00+00:00">20 Nov 2019, 14:05</time>
      </address>
      <p>
        <b>V místní části Ondřejov byl v minulých dnech opraven kříž poděkování Bohu a památník obětem 1. světové války.</b>
      </p>
      <p>Kříž poděkování Bohu z tmavé leštěné žuly byl v minulosti již opravován – prasklina byla stažena plechovou objímkou, která vlivem zatékání vody a působení mrazu v zadní části praskla. Už předtím však nepůsobila příliš esteticky, kříž byl uvolněný a chyběl na něm korpus Krista, který na něm byl dříve umístěn.</p>
      <p>Při současné opravě byla plechová spona odstraněna, kříž byl snesen, byla vyrobena nová základna a kříž znovu umístěn na těleso spodní části. Současně byl doplněn o korpus Krista. Samotný kříž byl očištěn, navoskován a nápisy přepsány stříbrnou barvou. Opravu provedl Svatopluk Bedřich ml. z Lomnice za celkovou částku 31 800,00 Kč.</p>
      <p>Památník obětem 1. světové války má spodní a střední blok vyzděn z žuly, na nich je umístěna deska ze slezského mramoru, na spodním bloku je umístěna žulová leštěná deska se jmény obětí. Pomník je umístěn v těsné blízkosti vzrostlého jasanu, jehož kořeny blok památníku odtlačovaly a došlo k vychýlení objektu ze svislé osy. Podle stanoviska odboru životního prostředí již vzhledem ke svému stáří strom neporoste tak intenzívně, aby docházelo k většímu naklánění spodní části pomníku, proto byl pomník ponechán na původním místě v původní podobě, jen s malými opravami spárování. U jasanu byl proveden ořez pahýlu silné větve nad pomníkem a dvou bočních spodních větví. Střední zděná část pomníku byla rozebrána a přestavěna, aby mohla být umístěna horní část pomníku ve svislé ose. Celý pomník byl očištěn, navoskován a penetrován, jména obětí byla přepsána zlatou barvou. Opravu provedl Svatopluk Bedřich ml. z Lomnice za celkovou částku 44 800,00 Kč.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Rymarov-Nova-hasicska-zbrojnice-zahajila-provoz-598423"/>
        <a href="https://www.parlamentnilisty.cz/politika/obce-volicum/Rymarov-Pres-Podolsky-potok-vedou-dve-staronove-lavky-592885"/>
        <a href="https://www.parlamentnilisty.cz/politika/obce-volicum/Rymarov-Atletika-pro-nejmensi-deti-591918"/>
        <a href="https://www.parlamentnilisty.cz/politika/obce-volicum/Rymarov-Mesto-z-ptaci-perspektivy-591181"/>
      </related>
    </article>
  </body>
</html>