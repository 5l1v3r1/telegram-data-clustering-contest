<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109259-Madz-opital-da-vzrivi-bivshata-si-sled-spor-za-izdradzka-na-deteto"/>
    <meta property="og:site_name" content="Канал 3"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="Мъж опитал да взриви бившата си след спор за издръжка на детето"/>
    <meta property="og:description" content="За подбудителство задържаният мъж от Средец може да получи от 1 г. до 8 г."/>
  </head>
  <body>
    <article>
      <h1>Мъж опитал да взриви бившата си след спор за издръжка на детето</h1>
      <h2>За подбудителство задържаният мъж от Средец може да получи от 1 г. до 8 г.</h2>
      <address>
        <time datetime="2019-11-20T14:44:00+00:00">20 Nov 2019, 14:44</time>
      </address>
      <p>
        <b>Полицията в Бургас задържа 34-годишен мъж от Средец, поръчител на взрив, избухнал в двора на къща в айтоското село Черноград на 19 февруари, който по чудо не взел жертви. Това съобщиха на извънреден брифинг окръжният прокурор на Бургас Георги Чинев и директорът на ОД МВР Бургас старши комисар Радослав Сотиров.</b>
      </p>
      <p>А.К. е арестуван при полицейска операция на 18 ноември, когато е задържан и извършителят на бомбения атентат Д.Н. от руенското село Дъскотна. В дома му са открити ръчна бойна граната, тротилова пресовка, капсул-детонатор, шнурове и голямо количество бойни патрони, 22 калибър.</p>
      <p>До ареста на двамата се стигнало след разследване, при което са били използвани и СРС-та, каза прокурор Чинев. Установено е, че поръчителят платил 2500 евро на Д.Н., който около 02,20 ч. на 19 февруари метнал самоделна бомба с еквивалент на 400-грамова тротилова шашка към терасата на двуетажна къща в Черноград.</p>
      <p>За късмет бомбата се ударила в парапет, паднала в двора и се взривила, взривът разтресъл цялата къща, образувала се е яма 30/30 см, дълбока 8 см.</p>
      <p>По време на взрива в къщата била само една възрастна жена, която не е пострадала. Това бил домът на родителите на жената, с която поръчителят А.К. бил в конфликт.</p>
      <p>
        <i>
          <b>"За огромна радост устройството не е могло да попадне в терасата. Също така е от голямо значение, че тя се е намирала в задната част на къщата“, каза прокурор Чинев.</b>
        </i>
      </p>
      <p>Ябълката на раздора било оспорвано бащинство. Мъжът отказвал да признае детето, но след като бащинството било безспорно установено, бил осъден да плаща издръжка. А.К. не давал парите, поради което районната прокуратура образувала досъдебно производство срещу него.  След изплащане на дължимата сума то е било прекратено, каза прокурор Чинев. Явно вбесен от развоя на събитията А.К. решил да отмъсти и поръчал взрива на криминално проявения Д.Н. от Дъскотна.  </p>
      <p>Извършителят също е на 34 години. Той е криминално проявен, но не е осъждан. "Всички действия са съгласувани и извършени под надзора на Окръжна прокуратура - Бургас", каза ст. комисар Радослав Сотиров. </p>
      <p>
        <b>Двамата са задържани за 72 часа, предстои в близките дни да бъде гледана мярката им за неотклонение "задържане под стража".</b>
      </p>
      <p>За подбудителство задържаният мъж от Средец може да получи от 1 г. до 8 г. лишаване от свобода.</p>
      <related>
        <h4>Още по темата</h4>
        <a href="http://kanal3.bg/news/bulgaria/crime/105141-Ostaviha-v-aresta-madz%252C-obvinen-v-iznasilvane-na-bivsha-sauchenichka"/>
        <a href="http://kanal3.bg/news/world/europe/104485-Madz-ubi-bivshata-si%252C-mayka-%D1%9D-i-sestra-%D1%9D"/>
        <a href="http://kanal3.bg/news/lifestyle/zvezdi/102744-Bivshata-na-princ-Hari-se-sgodi"/>
      </related>
    </article>
  </body>
</html>