<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/kvu_u_sluzi_narodu_ofitsiyno_ne_pratsyuie_zhodnoi_osoby_331230.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T14:55:00+00:00"/>
    <meta property="og:title" content="КВУ: у ʺСлузі Народуʺ офіційно не працює жодної особи"/>
    <meta property="og:description" content="Як інформують у прес-службі КВУ, Комітет виборців України продовжує аналізувати фінансові звіти політичних партій. Станом на середину листопада політичні партії мали подати звіти за ІІІ квартал 2019 року, що включає період із липня до вересня."/>
  </head>
  <body>
    <article>
      <h1>КВУ: у ʺСлузі Народуʺ офіційно не працює жодної особи</h1>
      <h2>Як інформують у прес-службі КВУ, Комітет виборців України продовжує аналізувати фінансові звіти політичних партій. Станом на середину листопада політичні партії мали подати звіти за ІІІ квартал 2019 року, що включає період із липня до вересня.</h2>
      <address>
        <time datetime="2019-11-20T14:55:00+00:00">20 Nov 2019, 14:55</time>
      </address>
      <figure>
        <img src="https://galinfo.com.ua/media/gallery/intxt/s/l/sluga_650x410_650x410.jpg"/>
      </figure>
      <p>Відповідно до звіту ʺСлуги Народуʺ про майно, доходи, витрати і зобов'язання фінансового характеру в політичній партії офіційно не працює жодної особи. Так, у графі ʺпрацівники складу апарату партіїʺ вказано цифру 0. Для порівняння: у ВО ʺБатьківщинаʺ офіційно працює 73 особи, в ʺЄвропейській солідарностіʺ – 46 осіб, в ʺГолосуʺ – 3, Радикальній партії Олега Ляшка – 20, ʺСамопомочіʺ – 264, ʺУкраїнській стратегії Гройсманаʺ - 3.</p>
      <p>Варто відзначити, що ʺСлуга Народуʺ також не витрачала офіційно коштів на заробітну плату. Всього за період липня-вересня партія витратила 240 млн. грн., із них 0 грн. – на заробітну плату.</p>
      <p>Крім цього в ʺСлуги Народуʺ не зареєстровано жодного місцевого осередку зі статусом юридичної особи.</p>
      <p>ʺСкладно уявити парламентську політичну партію, в якій би працювали особи виключно на волонтерських засадах. Зокрема, партію, в якої немає оплачуваного на постійній основі бухгалтера, охорони, секретаря, працівників прес-служби та оргвідділу. Багаторічна практика вказує, що такі партії можуть здійснювати тіньову оплату праці – ʺв конвертахʺ. Схожа ситуація із місцевими осередками партій, які не мають статусу юридичних осіб. Закон ʺПро політичні партії в Україніʺ дозволяє існування місцевих організацій без такого статусу, однак, на думку КВУ, це свідчить про централізований характер управління та може бути спробою тінізації партійного життя. Зокрема, такі місцеві організації не здатні проводити повноцінну фінансову та господарську діяльність через відсутність рахунків у банках. Однак це також полегшує життя партіям, які не зобов’язати звітувати про діяльність осередків без статусу юросіб перед НАЗКʺ, - заявив голова КВУ Олексій Кошель.</p>
      <p>Відповідно до даних Реєстру політичних партій ʺСлугу Народуʺ було офіційно зареєстровано 31 березня 2016 року.</p>
    </article>
  </body>
</html>