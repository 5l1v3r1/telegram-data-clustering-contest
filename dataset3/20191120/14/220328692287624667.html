<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/muzikalna-aleya-na-slavata-be-otkrita-v-london-407199.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T14:02:07+00:00"/>
    <meta property="og:title" content="Музикална алея на славата бе открита в Лондон"/>
    <meta property="og:description" content="Британската музикална версия на прочутата Алея на славата в Холивуд е в Камдън - инкубатор на таланти, които впоследствие са се изявявали успешно на с..."/>
  </head>
  <body>
    <article>
      <h1>Музикална алея на славата бе открита в Лондон</h1>
      <address>
        <time datetime="2019-11-20T14:02:07+00:00">20 Nov 2019, 14:02</time>
      </address>
      <p>Лондон вече има нова атракция - Музикална алея на славата, съобщават „Билборд“ и ABC. Британската музикална версия на прочутата Алея на славата в Холивуд е в Камдън - инкубатор на таланти, които впоследствие са се изявявали успешно на световните сцени.</p>
      <p>Рок легендите Роджър Долтри и Пийт Таунсенд от „Ху“ първи получиха каменна плоча на Музикалната алея на славата. Легендарните рокаджии споделиха, че са поласкани, че са първите, на които е оказана подобна чест.</p>
      <p>Роджър Долтри и Пийт Таунсенд бяха представени от вокала на „Праймъл скрийм“ и самопровъзгласил се „маниак“ по „Ху“ Боби Гилеспи. Гилеспи заяви, че за първи път е чул групата по радиото, когато е бил 15-годишен, и незабавно се е запалил по нея.</p>
      <p>Музикалната алея на славата в Лондон ще е между зала „Раундхаус“ и популярния клуб „Коко“. Организаторите планират през следващите 20 години на алеята да бъдат поставени над 400 каменни плочи. Очаква се сред почетените звезди на музиката да бъдат „Меднес“, „Клаш“, покойната Ейми Уайнхаус, която е родена в Камдън.</p>
      <p>Избраните да получат каменни плочи ще се определят от международно жури от музиканти и представителите на индустрията.</p>
      <p>Идеята за Музикална алея на славата в Лондон по подобие на холивудската е на музикалния промоутър Лий Бенет, който е живял няколко години в Калифорния. Желанието на Бенет е алеята в Камдън да бъде по-специална и не толкова комерсиална, и да се превърне във водеща туристическа атракция.</p>
      <p>„Никое друго място в света не може да се похвали с музикалната история на Камдън“, заяви Лий Бенет, споменавайки имената на звезди от ранга на „Колдплей“, „Ред хот чили пепърс“, „Пинк флойд“, „Нирвана“, Стиви Уондър и Ейми Уайнхаус, чийто път тръгва именно от този район в Лондон, или са озарявали неговата сцена.</p>
    </article>
  </body>
</html>