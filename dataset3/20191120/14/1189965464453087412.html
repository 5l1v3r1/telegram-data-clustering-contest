<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259973/ektakto-deltio-gia-kakokairia-i-emy-proeidopoiei-entona-kai-stin-attiki-ta-fainomena"/>
    <meta property="og:site_name" content="LiFO"/>
    <meta property="article:published_time" content="2019-11-20T14:27:00+00:00"/>
    <meta property="og:title" content="Έκτακτο δελτίο για κακοκαιρία: Η ΕΜΥ προειδοποιεί - Έντονα και στην Αττική τα φαινόμενα"/>
    <meta property="og:description" content="Κακοκαιρία ξεκινά από το βράδυ - Σε ποιες περιοχές θα είναι έντονα τα φαινόμενα"/>
  </head>
  <body>
    <article>
      <h1>Έκτακτο δελτίο για κακοκαιρία: Η ΕΜΥ προειδοποιεί - Έντονα και στην Αττική τα φαινόμενα</h1>
      <h2>Κακοκαιρία ξεκινά από το βράδυ - Σε ποιες περιοχές θα είναι έντονα τα φαινόμενα</h2>
      <address><time datetime="2019-11-20T14:27:00+00:00">20 Nov 2019, 14:27</time> by <a rel="author">NEWSROOM</a></address>
      <p>
        <b>Με έκτακτο δελτίο για <a href="https://www.lifo.gr/tags/%CE%9A%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1">κακοκαιρία </a>προειδοποιεί η ΕΜΥ ενώ έντονα ενδέχεται να είναι τα φαινόμενα και στην Αττική αναφέρει το Meteo.</b>
      </p>
      <p>Σύμφωνα με το έκτακτο δελτίο, επιδείνωση του καιρού προβλέπεται σήμερα Τρίτη (19-11-2019) από τις βραδινές ώρες και από τα δυτικά, με ισχυρές βροχές και καταιγίδες που θα συνοδεύονται πρόσκαιρα από χαλαζοπτώσεις και ισχυρούς ανέμους.</p>
      <p>Πιο αναλυτικά θα επηρεαστούν:</p>
      <p>1. ΤΗΝ ΤΡΙΤΗ (19-11-2019)</p>
      <p>Από τις βραδινές ώρες τα νησιά του Ιονίου, η Ήπειρος και η δυτική Στερεά.</p>
      <p>2. ΤΗΝ ΤΕΤΑΡΤΗ (20-11-2019)</p>
      <p>α. Τα νησιά του Ιονίου, η Ήπειρος, η δυτική Στερεά και η δυτική Πελοπόννησος. Εξασθένηση των φαινομένων προβλέπεται από τα βορειοδυτικά μετά το μεσημέρι.</p>
      <p>β. Η δυτική Μακεδονία μέχρι το μεσημέρι, η κεντρική και βαθμιαία η ανατολική Μακεδονία.</p>
      <p>3. ΤΗΝ ΠΕΜΠΤΗ (21-11-2019)</p>
      <p>α. Κατά διαστήματα η κεντρική και η ανατολική Μακεδονία, η Θράκη και πιθανώς τα νησιά του βορειοανατολικού Αιγαίου.<br/>β. Από τις απογευματινές ώρες και από τα νοτιοδυτικά η Πελοπόννησος, η δυτική Κρήτη, αργά το βράδυ οι Κυκλάδες και τα νότια τμήματα της Εύβοιας και της ανατολικής Στερεάς (συμπεριλαμβανομένης της Αττικής).</p>
      <p>Νεφώσεις με τοπικές βροχές κυρίως στην Πελοπόννησο και στη Βόρεια Ελλάδα, με εντονότερα φαινόμενα στην Ανατολική Μακεδονία και στη Θράκη, όπου θα εκδηλωθούν και σποραδικές καταιγίδες, αναμένονται έως το μεσημέρι της Πέμπτης, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Μετά το μεσημέρι αύριο, ο καιρός θα παρουσιάσει επιδείνωση από τα νοτιοδυτικά, με βροχές και καταιγίδες που τοπικά θα είναι ισχυρές. Τις βραδινές ώρες ισχυρά φαινόμενα αναμένονται στη Χαλκιδική, σε περιοχές της Κεντρικής Μακεδονίας, στο Βόρειο Αιγαίο, στις Νότιες Κυκλάδες, στη Δυτική Κρήτη και ενδεχομένως τοπικά στις Σποράδες. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 2 έως 15 βαθμούς, στη Βόρεια Ελλάδα από 8 έως 18, στην Ήπειρο από 8 έως 20 βαθμούς, στην Κεντρική Ελλάδα από 8 έως 19, στη Δυτική και Νότια Ελλάδα από 15 έως 21 βαθμούς, στα υπόλοιπα ηπειρωτικά από 10 έως 23 βαθμούς, στα νησιά του Ιονίου από 15 έως 21 βαθμούς, και στα νησιά του Αιγαίου από 12 έως 23 βαθμούς, ενώ στην Κρήτη οι μέγιστες θα φτάσουν τοπικά στους 25 με 26 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από νότιες διευθύνσεις με εντάσεις έως 5 μποφόρ, αλλά βαθμιαία στα νοτιοδυτικά πελάγη θα στραφούν σε δυτικούς βορειοδυτικούς με εντάσεις έως 6 μποφόρ, ενώ αργά το βράδυ στο Βόρειο Αιγαίο θα στραφούν σε ανατολικούς με εντάσεις έως 7 μποφόρ. Στο Ιόνιο οι άνεμοι θα πνέουν αρχικά ασθενείς και μετά το μεσημέρι βορειοδυτικοί με εντάσεις έως 4 μποφόρ.</p>
      <p>Στην Αττική αναμένονται νεφώσεις με βροχές και τοπικές καταιγίδες μετά το μεσημέρι. Τα φαινόμενα ενδέχεται να είναι κατά περιόδους έντονα. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 1 έως 21 βαθμούς.</p>
      <p>Στη Θεσσαλονίκη αναμένονται νεφώσεις με λίγες τοπικές βροχές ή καταιγίδες, φαινόμενα που το βράδυ θα ενταθούν και θα αποκτήσουν πιο συνεχή χαρακτήρα. Οι άνεμοι θα πνέουν ασθενείς και βαθμιαία βορειοδυτικοί σχεδόν μέτριοι, 4 μποφόρ. Η θερμοκρασία στο κέντρο της πόλης θα κυμανθεί από 12 έως 17 βαθμούς.</p>
    </article>
  </body>
</html>