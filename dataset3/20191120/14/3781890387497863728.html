<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742711"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T14:35:00+00:00"/>
    <meta property="og:title" content="นายกฯเป็นประธานงานเลี้ยงทร. ลั่นพร้อมสนับสนุนเต็มที่"/>
    <meta property="og:description" content="“บิ๊กตู่” ควง “อ.น้อง” เป็นประธานงานเลี้ยงวันกองทัพเรือ ชื่นชมทหารเรือปฏิบัติภารกิจกล้าหาญ-ช่วยเหลือปชช. ลั่นรบ.พร้อมสนับสนุนเต็มที่"/>
  </head>
  <body>
    <article>
      <h1>นายกฯเป็นประธานงานเลี้ยงทร. ลั่นพร้อมสนับสนุนเต็มที่</h1>
      <address>
        <time datetime="2019-11-20T14:35:00+00:00">20 Nov 2019, 14:35</time>
      </address>
      <p>
        <b>“บิ๊กตู่” ควง “อ.น้อง” เป็นประธานงานเลี้ยงวันกองทัพเรือ ชื่นชมทหารเรือปฏิบัติภารกิจกล้าหาญ-ช่วยเหลือปชช. ลั่นรบ.พร้อมสนับสนุนเต็มที่</b>
      </p>
      <p>เมื่อเวลา 19.00 น.วันที่ 20 พ.ย. ที่หอประชุมกองทัพเรือ พล.อ.ประยุทธ์ จันทร์โอชา นายกรัฐมนตรี และรมว.กลาโหม เป็นประธานงานเลี้ยงรับรองเนื่องในวันกองทัพเรือ ครบรอบ 113 ปี  โดยมีนางนราพร จันทร์โอชา ภริยา พล.อ.ประวิตร วงษ์สุวรรณ รองนายกรัฐมนตรี พล.อ.ชัยชาญ ช้างมงคล รมช.กลาโหม ผู้บัญชาการเหล่าทัพ ผู้บัญชาการตำรวจแห่งชาติอดีตผบ.ทร. ข้าราชการทหารเรือชั้นผู้ใหญ่ ผู้ช่วยทูตทหาร ตัวแทนภาครัฐวิสาหกิจและเอกชนเดินทางมาร่วมงาน โดยมีพล.ร.อ.ลือชัย รุดดิษฐ์ ผู้บัญชาการทหารเรือ (ผบ.ทร.) พร้อมด้วยคณะนายทหารระดับสูงของกองทัพเรือและภริยาให้การต้อนรับ ทั้งนี้ภายในงานมีการฉายวีดิทัศน์สารคดีแผนพัฒนากองทัพเรือที่มีความยาว 12 นาที ให้พล.อ.ประยุทธ์ และผู้มาร่วมงานได้รับชม <br/> <br/>อย่างไรก็ตามภายในงานยังได้มีการมอบเรือพระที่นั่งสุพรรณหงส์จำลองให้พล.อ.ประยุทธ์เป็นของที่ระลึกด้วย</p>
      <figure>
        <img src="https://www.dailynews.co.th/admin/upload/20191120/news_bhJjTtmHXV200703_533.jpg?v=20191121049?v=2422"/>
      </figure>
      <p> <br/>ด้านพล.อ.ประยุทธ์ กล่าวว่า กองทัพเรือถือเป็นกำลังของชาติมานาน ตั้งแต่อดีตจนถึงปัจจุบัน โดยเฉพาะวีรกรรมของบรรพบุรุษทหารเรือ ที่เมื่อต้องรบก็ทำการรบได้อย่างกล้าหาญ และเมื่อต้องช่วยเหลือประชาชนก็เป็นสุภาพบุรุษจนเป็นที่ไว้วางใจ และเป็นที่รักของประชาชนเสมอมา อย่างไรก็ดีสภาวะแวดล้อม ทั้งระดับโลกและภูมิภาค ได้เปลี่ยนไปอย่างรวดเร็ว ดังนั้นภารกิจของกองทัพเรือในปัจจุบัน จึงมิใช่เพียงปกป้องอธิปไตยของชาติเท่านั้น แต่ต้องทำทุกอย่างที่เกี่ยวข้องกับเรื่องความมั่นคงของประเทศ และมีบทบาทในการคุ้มครองผลประโยชน์ของชาติทางทะเลที่นับวันจะมีความสำคัญต่อการพัฒนาประเทศมากยิ่งขึ้น  รวมถึงการช่วยเหลือบรรเทาภัยพิบัติทั้งที่เกิดโดยธรรมชาติและเกิดจากน้ำมือมนุษย์ และในปีมหามงคลนี้กองทัพเรือยังมีภารกิจสำคัญในการจัดขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 ซึ่งเป็นพระราชพิธีที่มีความสำคัญของประเทศ </p>
      <figure>
        <img src="https://www.dailynews.co.th/admin/upload/20191120/news_gcdpOyolky200507_533.jpg?v=20191121049?v=2733"/>
      </figure>
      <p>         <br/>“สำหรับก้าวต่อไปของกองทัพเรือ หวังเป็นอย่างยิ่งว่าทุกท่านจะร่วมแรงร่วมใจกันรักษาเกียรติภูมิของราชนาวีไทย และพัฒนาต่อยอดการปฏิบัติหน้าที่ พร้อมทั้งประสานสอดคล้องการทำงานร่วมกับหน่วยงานอื่นเพื่อส่งมอบคุณค่าให้แก่ประชาชนและสังคม เป็นกองทัพเรือที่ประชาชนเชื่อมั่นและภูมิใจตามที่ผบ.ทร.ได้มอบนโยบายไว้  โดยรัฐบาลพร้อมให้การสนับสนุนอย่างเต็มที่ เพื่อให้การปฏิบัติภารกิจต่างๆ ของกองทัพเรือสำเร็จลุล่วงไปได้ด้วยดีดังเช่นที่เคยปฏิบัติมา” พล.อ.ประยุทธ์ กล่าว</p>
      <figure>
        <img src="https://www.dailynews.co.th/admin/upload/20191120/news_yhBNPJeIFL200408_533.jpg?v=20191121049?v=5883"/>
      </figure>
      <figure>
        <img src="https://www.dailynews.co.th/admin/upload/20191120/news_IobyBbVscC200445_533.jpg?v=20191121049?v=4139"/>
      </figure>
      <p> </p>
    </article>
  </body>
</html>