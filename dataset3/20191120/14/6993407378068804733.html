<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sondland-impichment-trumpa-quid-pro-quo/30282890.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T14:57:40+00:00"/>
    <meta property="og:title" content="Слухання про імпічмент у США: дипломат підтвердив quid-pro-quo у розмові Трампа і Зеленського"/>
    <meta property="og:description" content="Посол США в Європейському союзі Ґордон Сондланд заявляє, що інформував Державний департамент і державного секретаря Майка Помпео про зусилля щодо тиску на Україну з вимогою розслідування проти політич"/>
  </head>
  <body>
    <article>
      <h1>Слухання про імпічмент у США: дипломат підтвердив quid-pro-quo у розмові Трампа і Зеленського</h1>
      <address>
        <time datetime="2019-11-20T14:57:40+00:00">20 Nov 2019, 14:57</time>
      </address>
      <p>Посол США в Європейському союзі Ґордон Сондланд заявляє, що інформував Державний департамент і державного секретаря Майка Помпео про зусилля щодо тиску на Україну з вимогою розслідування проти політичного суперника в обмін на військову допомогу, підтвердивши таким чином принцип <a href="https://www.radiosvoboda.org/a/news-pelosi-trump-habarnytstvo/30273106.html">quid-pro-quo</a> («послуга за послугу») у справі.</p>
      <p>Про це йдеться в підготовлених ремарках Сондланда, з якими він 20 листопада виступає перед слідчими в Палаті представників на відкритих слуханнях.</p>
      <p>Посол також підтвердив, що розмовляв телефоном із Дональдом Трампом через день після того, як президент США просив українського лідера Володимира Зеленського почати розслідування проти його політичного опонента з Демократичної партії Джо Байдена.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FRadioSvoboda.Org%2Fvideos%2F591373304737405%2F&amp;show_text=0&amp;width=640" width="640" height="360" data-service="Facebook" scrolling="no"/>
      </figure>
      <p>Сондланд заявляє, що слідував «наказам президента» у відносинах з Україною і працював з особистим адвокатом Трампа Руді Джуліані.</p>
      <p>Слова Сондланда можуть сприйняти як удар по версії Білого дому, який наполягає на відсутності зв’язку між військовою допомогою чи потенційним візитом президента України у Вашингтон та розслідуванням щодо Байдена. Захисники Трампа наголошували, що ніякого quid-pro-quo не було.</p>
      <p>У підготовленій вступній заяві Сондланд також зазначив, що він, зокрема, розповів віцепрезидентові Майку Пенсу про свої «занепокоєння» тим, що військова допомога Україні «стала пов’язаною» з розслідуванням.</p>
      <p>«Усі були в курсі… Це не було секретом», – заявив Сондланд у вступному слові перед розслідувачами.</p>
      <p>Після виголошення вступної промови Сондланд, власник готельного бізнесу і донор Трампа, має відповідати на запитання конгресменів.</p>
      <p>Демократи в Палаті представників, які <a href="https://www.radiosvoboda.org/a/news-trump-impeachment/30181909.html">ініціювали розслідування</a>, намагаються довести, що Трамп – в обхід звичайної процедури – через довірених осіб, в тому числі Сондланда, <a href="https://www.radiosvoboda.org/a/news-zelenskyi-trump-tysk/30234212.html">тиснув на Україну</a>, щоб завдати шкоди своєму політичному опонентові Джо Байдену. Сам Трамп і республіканці заперечують порушення закону з боку президента.</p>
    </article>
  </body>
</html>