<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ministrul-muncii-se-lucreaza-cu-trei-scenarii-pentru-cresterea-salariului-minim-va-fi-o-crestere-marti-vom-face-un-anunt.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T14:44:44+00:00"/>
    <meta property="og:title" content="Ministrul Muncii: Se lucrează cu trei scenarii pentru creșterea salariului minim. Va fi o creștere. Marți vom face un anunț"/>
    <meta property="og:description" content="Ministrul Muncii, Violeta Alexandru, a declarat, miercuri, într-o conferință de presă, că Guvernul lucrează cu trei scenarii pentru creșterea salariului"/>
  </head>
  <body>
    <article>
      <h1> Ministrul Muncii: Se lucrează cu trei scenarii pentru creșterea salariului minim. Va fi o creștere. Marți vom face un anunț </h1>
      <address><time datetime="2019-11-20T14:44:44+00:00">20 Nov 2019, 14:44</time> by <a rel="author">Redacția</a></address>
      <p>Ministrul Muncii, Violeta Alexandru, a declarat, miercuri, într-o conferință de presă, că Guvernul lucrează cu trei scenarii pentru creșterea salariului minim pe economie, că în mod sigur va fi o creștere, iar săptămâna viitoare, marți, va fi anunțată concluzia.</p>
      <p>„Va fi o creștere a salariului. Cuantumul acestei creșteri va reprezenta răspunsul nostru legat de preocuparea noastră sub aspectul impactului bugetar și asupra economiei reale”, a spus Violeta Alexandru.</p>
      <p>Ministrul Muncii a precizat că sunt în continuare întâlniri cu partenerii sociali.</p>
      <p>„Nu ne interesează să anunțăm electoralist o anumită majorare, cum a făcut PSD, cu 100 de lei, ci această majorare să fie sustenabilă”, a spus și vicepremierul Raluca Turcan.</p>
      <p>Nici Raluca Turcan, nici Violeta Alexandru nu au vrut să se pronunțe în legătură cu posibila creștere cu 7,2% a salariului minim pe economie, avansat de premierul Ludovic Orban.</p>
      <p>Premierul Ludovic Orban a anunțat, marți, că salariul minim ar putea crește cu 7,2%. În prezent, salariul minim brut pe economie este 2080 de lei, prin urmare creșterea ar putea fi de 149,7 lei. Astfel, salariul minim brut ar ajunge la aproape 2230 de lei.</p>
      <p>„În cursul acestei săptămâni, definitivăm propunerile pentru formula de calcul a salariului minim. Dacă stabilim că formula de calcul pentru salariul minim va fi determinată de rata inflației, indicele de creștere a prețurilor de consum și indicele de creștere a productivității, salariul minim pe economie ar putea crește cu 7,2%”, anunță premierul Ludovic Orban, printr-o postare pe pagina de Facebook a Guvernului.</p>
      <p>Ludovic Orban a anunțat, luni, că Guvernul va propune în această săptămână creșterea salariului minim.</p>
      <p>Săptămâna trecută, purtătorul de cuvânt al Guvernului, Ionel Dancă, anunța că obiectivul Guvernului este de a adopta hotărârea privind nivelul salariului minim pentru anul 2020 până la finalul lunii noiembrie. El a preciza că o decizie va fi luată după analiza implicațiilor asupra mediului privat.</p>
      <p>„A fost analizată propunerea fostului guvern și s-au evaluat consecințele pe mai multe planuri privind impactul acestei creșteri pentru sectorul economic, pentru sectorul public și în continuare se vor face analize privind modul cum trebuie aplicată această măsură fără a afecta profitabilitatea companiilor și fără a afecta activitatea economică din mediul privat”, a afirmat Dancă.</p>
      <p>El a precizat că analiza va avea în vedere o serie de indicatori obiectivi legați de activitatea economică. Se va ține cont de creșterea economică din acest an, de nivelul inflației, de indicele de productivitate.</p>
      <p>„O decizie va fi luată după consultarea partenerilor sociali, a patronatelor, a sindicatelor și obiectivul Guvernului este ca acest proiect de HG să fie înaintat pentru a fi avizat și adoptat până la finalul lunii noiembrie”, a susținut purtătorul de cuvânt al Guvernului.</p>
      <p>Întrebat dacă s-a discutat și despre cât va fi salariul minim, Dancă a răspuns: „Nu a fost purtată o discuție legată de cuantumul salariului minim, ci pe impactul acestei măsuri. Când va fi definitivată analiza, ea va cuprinde mai multe scenarii și în funcție de discuțiile pe care le vom avea cu partenerii sociali, vom lua o decizie”.</p>
      <p>
        <i>Sursa foto: Inquam Photos / Octav Ganea</i>
      </p>
    </article>
  </body>
</html>