<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/cassazione_condanna_foreign_fighter_italiana-6586850/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T14:41:00+00:00"/>
    <meta property="og:title" content="Confermata in Cassazione la condanna della prima foreign fighter italiana"/>
    <meta property="og:description" content="Maria Giulia 'Fatima' Sergio dovrà scontare la condanna a 9 anni inflitta in primo grado e confermata in appello"/>
  </head>
  <body>
    <article>
      <h1>Confermata in Cassazione la condanna della prima foreign fighter italiana</h1>
      <h2>Maria Giulia 'Fatima' Sergio dovrà scontare la condanna a 9 anni inflitta in primo grado e confermata in appello</h2>
      <address><time datetime="2019-11-20T14:41:00+00:00">20 Nov 2019, 14:41</time> by <a rel="author">AGI - Agenzia Giornalistica Italia</a></address>
      <p>Confermata in via definitiva la<b> condanna</b> a 9 anni di reclusione per <b>Maria Giulia 'Fatima' Sergio</b>, la prima <b>foreign fighter</b> italiana, accusata di terrorismo internazionale. La seconda sezione penale della <b>Cassazione</b> ha dichiarato inammissibili tutti i ricorsi presentati contro la sentenza con cui la <b>Corte d'assise d'appello di Milano</b>, nel giugno 2018, aveva confermato le condanne già inflitte in primo grado.</p>
      <p>Con la pronuncia dei giudici di piazza Cavour, diventano definitivi anche i 10 anni di reclusione per il marito di Fatima, <b>Aldo Kobuzi</b>, originario dell'Albania. Di entrambi, processati in contumacia, non si hanno più notizie, dall'autunno del 2014, quando partirono da <b>Inzago</b>, nel Milanese, per andare a combattere con le milizie dell'Isis in Siria.</p>
      <p>Confermate anche le condanne per <b>Haik Bushra</b>, la presunta 'indottrinatrice' (9 anni), <b>Donika Coku</b> e<b> Seriola Kobuzi</b> (8 anni), madre e sorella di Aldo Kobuzi. </p>
      <related>
        <a href="https://www.agi.it/cronaca/2016/12/19/news/chi_maria_giulia_sergio_la_29enne_campana_arruolata_nellisis-1322719/"/>
      </related>
    </article>
  </body>
</html>