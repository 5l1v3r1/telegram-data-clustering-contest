<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/diyanet-isleri-baskani-erbastan-kesmir-icin-baris-komisyonu-cagrisi-1389550"/>
    <meta property="og:site_name" content="Karar.com"/>
    <meta property="article:published_time" content="2019-11-20T14:14:00+00:00"/>
    <meta property="og:title" content="Diyanet İşleri Başkanı Erbaş’tan Keşmir için barış komisyonu çağrısı"/>
    <meta property="og:description" content="Diyanet İşleri Başkanı Prof. Dr. Ali Erbaş,"/>
  </head>
  <body>
    <article>
      <h1>Diyanet İşleri Başkanı Erbaş’tan Keşmir için barış komisyonu çağrısı</h1>
      <address>
        <time datetime="2019-11-20T14:14:00+00:00">20 Nov 2019, 14:14</time>
      </address>
      <p>
        <b>Diyanet İşleri Başkanı Prof. Dr. Ali Erbaş, "Keşmir’de barış ve huzurun temini için başta Pakistan ve Hindistan olmak üzere İslam ülkelerinden oluşturulacak bir barış komisyonu marifetiyle çalışmaların yürütülmesi gerektiğini düşünüyorum" dedi.</b>
      </p>
      <p>Diyanet İşleri Başkanı Prof. Dr. Ali Erbaş, Stratejik Düşünce Enstitüsü tarafından düzenlenen “Keşmir Krizi: Barışa Yönelik Tehditler ve Uluslararası Toplumun Rolü” başlıklı kongrenin açılışına katıldı.</p>
      <p>Burada bir konuşma yapan Erbaş, Keşmir’de barış ve huzurun sağlanması amacıyla İslam ülkelerinden oluşturulacak bir barış komisyonunun kurulması gerektiğini ifade etti.</p>
      <p>Son iki asırdır dünyada yaşanan gelişmelerden, sömürge ve istila politikalarından en fazla İslam toplumlarının etkilendiğini kaydeden Erbaş şu sözleri kaydetti:</p>
      <p>“İslam dünyasına yönelik emperyalist politikalar oryantalizm çalışmaları ile ivme kazanmış ardından gerçekleşen işgallerle Müslüman coğrafya acımasız baskılara maruz kalmıştır. Özgürlük mücadelelerinin sürdüğü ve hatta bağımsızlıkların ilan edildiği dönemlerde bile emperyalist güçler İslam dünyasından ellerini çekmemişlerdir. Bilinçli bir şekilde kriz bölgeleri oluşturularak Müslüman toplumları siyasi ve ekonomik yönden zayıflatmak suretiyle sömürge politikalarının sürdürülmesi hedeflenmiştir. Keşmir meselesi 70 yılı aşkın bir zamandan beri çözülemeyen bir kriz alanı olarak önümüzde durmaktadır. Nüfusunun büyük çoğunluğunu oluşturan ve Keşmir’in asli unsuru olan Müslümanlar sürekli baskılara ve hak ihlallerine uğramaktadır. Bölgesel ve küresel çekişmelerin, emperyalist uygulamaların ve haksız politikaların kuşatması altında zaman zaman ciddi dramlar ve zulümler yaşanmaktadır” açıklamasını yaptı.</p>
      <p>
        <b>'GÜÇLÜ İTTİFAKLAR KURULMALI'</b>
      </p>
      <p>“Bugün Müslümanların en büyük sorunu birbirleriyle dayanışmadan uzak olmalarıdır” diyen Erbaş şöyle devam etti:</p>
      <p>“Keşmir’den Kudüs’e, Doğu Türkistan’dan Myanmar’a, Yemen’den Suriye’ye bütün sorunlarımızın çözümü için temel şart Müslümanlar olarak bir araya gelmek, meselelerimizi sağduyu ve samimiyetle ele alarak konuşmaktır. Ortak tavır, ortak irade ve ortak eylem planı ortaya koymaktır. Ortak duygu, ortak fikir ve ideallerde buluşarak bir güç oluşturmaktır. Küresel oluşumların etkili olduğu bir dönemde İslam dünyası aile, eğitim, çevre, gençlik, gıda, ekonomi, teknoloji gibi konularda ve bütün alanlarda iş birliği ve ortak çalışmalar yapmak zorundadır. Söz konusu meselelerin çözümü ve daha iyi bir dünyanın inşası için fikir birliğimiz güçlendirilmelidir. Ortak irade ve insiyatif ile sorunları çözecek, imkanları geliştirecek ittifaklar oluşturmamız gerekmektedir. Nihayetinde küresel boyutta adaleti gerçekleştirecek, haksızlık ve zulümleri önleyecek, bütün insanlar ve toplumlar için hukukun teminatı olacak güçlü ittifaklar kurulmalıdır. Bu gerçekleştiğinde sadece İslam dünyası değil bütün insanlık huzur ve güvene kavuşacaktır."</p>
      <p>
        <b>'BARIŞ KOMİSONU' ÇAĞRISI</b>
      </p>
      <p>Keşmir krizinin çözümü için barış komisyonu kurulması çağrısında bulunan Erbaş, sözlerini şöyle tamamladı:</p>
      <p>“Buradan bütün dünyaya ifade etmeliyim ki; her türlü sıkıntı ve baskıya maruz kalan, temel hak ve özgürlükleri ihlal edilen Keşmir halkına destek olmak hukuktan ve evrensel değerlerden bahseden bütün kişi, toplum ve ülkelerin bir samimiyet sınavıdır. Her zaman kardeş Keşmir halkının yanında olduğumuzu ifade etmek istiyorum. Keşmir’de barış ve huzurun temini için başta Pakistan ve Hindistan olmak üzere İslam ülkelerinden oluşturulacak bir barış komisyonu marifetiyle çalışmaların yürütülmesi gerektiğini düşünüyorum. Keşmir halkının geleceğinin halkın kendi iradesiyle belirlemesine yönelik çabaları destekliyor, barış, huzur ve adaletin en kısa sürede tesis edilmesini diliyorum.”</p>
      <p>
        <b>ANKARA/İHA</b>
      </p>
    </article>
  </body>
</html>