<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640968/%D8%A7%D8%AE%D8%A8%D8%A7%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%88%D8%B5%D9%84-%D8%A7%DB%8C%D9%86%D8%AA%D8%B1%D9%86%D8%AA%D8%A7%D8%B1%D8%A7%D8%A6%D9%87-%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="اخباری درباره وصل اینترنت/ارائه گزارشی از ناآرامی های اخیر"/>
    <meta property="og:description" content="اعضای کابینه دوازدهم در حاشیه جلسه امروز (چهارشنبه) بیست و نهم آبان ماه ۱۳۹۸ هیات دولت در حیاط دولت با حضور در جمع خبرنگاران به سوالاتشان پاسخ دادند."/>
  </head>
  <body>
    <article>
      <h1>
        <a href="https://www.bultannews.com/fa/news/640968/%D8%A7%D8%AE%D8%A8%D8%A7%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%88%D8%B5%D9%84-%D8%A7%DB%8C%D9%86%D8%AA%D8%B1%D9%86%D8%AA%D8%A7%D8%B1%D8%A7%D8%A6%D9%87-%DA%AF%D8%B2%D8%A7%D8%B1%D8%B4%DB%8C-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1">اخباری درباره وصل اینترنت/ارائه گزارشی از ناآرامی های اخیر</a>
      </h1>
      <h2>اعضای کابینه دوازدهم در حاشیه جلسه امروز (چهارشنبه) بیست و نهم آبان ماه ۱۳۹۸ هیات دولت در حیاط دولت با حضور در جمع خبرنگاران به سوالاتشان پاسخ دادند.</h2>
      <address><time datetime="2019-11-20T14:44:00+00:00">20 Nov 2019, 14:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسن روحانی در جلسه هیات با قدردانی از اجتماعات عظیم و خودجوش مردم در شهرهای مختلف کشور از جمله زنجان، تبریز ، شهر کرد و سایر شهرها علیه آشوبگرها، تاکید کرد: این بزرگترین نمایش قدرت ملت ایران است و در این جریانات هم توان دشمنان ما مشخص شد و هم میزان ایستادگی، بزرگواری و عظمت ملت ایران به نمایش درآمد. رئیس جمهور تاکید کرد: ما باید در برابر مردم متواضع بوده و سر فرود آوریم و <a href="http://www.isna.ir/news/98082918962/%D8%B1%D9%88%D8%AD%D8%A7%D9%86%DB%8C-%D8%A8%D8%A7%DB%8C%D8%AF-%D8%AF%D8%B1-%D8%A8%D8%B1%D8%A7%D8%A8%D8%B1-%D9%85%D8%B2%D8%AF%D9%88%D8%B1%D8%A7%D9%86%DB%8C-%DA%A9%D9%87-%D8%B9%D9%84%DB%8C%D9%87-%D8%A7%D9%85%D9%86%DB%8C%D8%AA-%DA%A9%D8%B4%D9%88%D8%B1-%D8%A7%D9%82%D8%AF%D8%A7%D9%85-%D9%85%DB%8C-%DA%A9%D9%86%D9%86%D8%AF">در برابر مزدورانی که علیه امنیت کشور اقدام می کنند قاطع باشیم تا </a>کشور در مسیر تعالی و توسعه و امنیت قرار بگیرد.</p>
      <p>مشروح گفت‌وگوهای محمود واعظی، رئیس دفتر رئیس جمهوری، عبدالناصر همتی رئیس کل بانک مرکزی، رضا اردکانیان وزیر نیرو، علی ربیعی سخنگوی دولت، نمکی وزیر بهداشت، درمان و آموزش پزشکی، مسعود سلطانی‌فر وزیر ورزش و جوانان، محسن حاجی‌میرزایی وزیر آموزش و پرورش، با خبرنگاران را می‌توانید در لینک‌های زیر دنبال کنید.</p>
      <p>
        <b>
          <a href="http://www.isna.ir/news/98082918936/%D8%A7%D8%B8%D9%87%D8%A7%D8%B1-%D8%A7%D9%85%DB%8C%D8%AF%D9%88%D8%A7%D8%B1%DB%8C-%D9%88%D8%A7%D8%B9%D8%B8%DB%8C-%D9%86%D8%B3%D8%A8%D8%AA-%D8%A8%D9%87-%D9%88%D8%B5%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A2%DB%8C%D9%86%D8%AF%D9%87-%D9%86%D8%B2%D8%AF%DB%8C%DA%A9">اینترنت در آینده نزدیک وصل می‌شود/عملکرد صدا وسیما خوب بود</a>
        </b>
      </p>
      <p> </p>
      <p><b>محمود واعظی</b>، رئیس دفتر رئیس جمهوری در پاسخ به این پرسش که <b>قطع دسترسی</b> به <b>اینترنت</b> به تشخیص کدام نهاد بوده است، اظهار کرد: در شورای امنیت کشور تصمیمات مشخصی برای امنیت کشور اتخاذ شده و در جایی هم مجبور شدند تصمیم قطع دسترسی به اینترنت را بگیرند. وی درباره زمان وصل شدن اینترنت خاطر نشان کرد: ان شاءالله اگر آرامش همین گونه باشد در آینده خیلی نزدیک اینترنت وصل میشود.</p>
      <p> </p>
      <p>
        <b>
          <a href="https://www.isna.ir/news/98082918951/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AD%D8%AF%D9%88%D8%AF-%DB%B4-%D8%AF%D8%B1%D8%B5%D8%AF-%D8%AF%D8%B1-%D8%B7%D9%88%D9%84-%DB%8C%DA%A9-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A8%D8%B1-%D8%AA%D9%88%D8%B1%D9%85-%D8%AA%D8%A7%D8%AB%DB%8C%D8%B1">افزایش قیمت بنزین حدود ۴ درصد در طول یک سال آینده بر تورم تاثیر دارد</a>
        </b>
      </p>
      <p> </p>
      <p>عبدالناصر همتی، رئیس کل بانک مرکزی گفت که بر اساس بررسی‌های علمی انجام شده افزایش قیمت بنزین در کل حدود ۴ درصد در طول یک سال آینده در تورم تاثیر خواهد گذاشت. وی درباره پیش بینی های انجام شده در خصوص تاثیر قیمت بنزین در رقم تورم اظهار کرد:  یکسری بررسی ها بر اساس برآوردها بر مبنای جدول داده ها و ستانده ها و تاثیرگذاری بنزین در بخش های دیگر انجام دادیم بر اساس اعلام همکاران من اجرای این طرح به طور مستقیم حدود ۲ و نیم درصد و با احتساب تاثیر غیر مستقیم در کل حدود ۴ درصد در طول یک سال آینده در تورم تاثیر خواهد گذاشت.</p>
      <p> </p>
      <p>
        <b>
          <a href="https://www.isna.ir/news/98082918970/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D9%88%D8%A7%D9%85-%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%B1%D9%88%D8%B3%DB%8C%D9%87-%D8%A8%D9%87-%D8%A7%DB%8C%D8%B1%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D9%85%DB%8C-%D8%B4%D9%88%D8%AF-%D8%AF%D8%B1">وام ۵ میلیارد دلاری روسیه به ایران پرداخت می‌شود/در تاجیکستان سرمایه‌گذاری می‌کنیم</a>
        </b>
      </p>
      <p> </p>
      <p>رضا اردکانیان، وزیر نیرو گفت: وام ۵ میلیارد دلاری روسیه به ایران پرداخت می‌شود تا دو پروژه نیروگاه ۱۴۰۰ واتی هرمزگان و برقی‌کردن راه‌آهن اینچه‌برون - گرمسار انجام شود. وی درباره سفر هیئت اقتصادی به کشور روسیه گفت: من به عنوان مسئول کمیسیون مشترک همکاری‌های اقتصادی با روسیه، فردا با هیأتی از دستگاه‌های مختلف برای عملیاتی کردن دریافت وام ۵ میلیارد دلاری دولتی این کشور به ایران عازم مسکو خواهم شد.</p>
      <p> </p>
      <p>
        <b>
          <a href="http://www.isna.ir/news/98082919005/%D8%B1%D8%A8%DB%8C%D8%B9%DB%8C-%D9%85%D8%B1%D8%AF%D9%85-%DA%86%D9%86%D8%AF-%D9%85%D8%A7%D9%87%DB%8C-%D8%B5%D8%A8%D9%88%D8%B1%DB%8C-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF-%D9%82%D8%B1%D8%A7%D8%B1-%D9%86%DB%8C%D8%B3%D8%AA-%D9%82%DB%8C%D9%85%D8%AA-%DA%AF%D8%A7%D8%B2%D9%88%D8%A6%DB%8C%D9%84">وصل اینترنت در استان‌ها بزودی انجام می شود</a>
        </b>
      </p>
      <p> </p>
      <p>علی ربیعی، سخنگوی دولت درباره زمان وصل مجدد اینترنت گفت: این مساله به شورای امنیت کشور محول شده است و با ملاحظه‌های لازم، وصل اینترنت در استان‌ها بزودی انجام می شود. وی درباره میزان اختصاص بنزین سهمیه‌ای برای خودروهای شخصی خاطرنشان کرد: تعیین 60 لیتر منطق علمی داشته است. 60 لیتر برای روستاها و شهرهای کوچک کفایت می‌کند. من از مردم خواهش می‌کنم چند ماهی صبوری داشته باشند، زیرا با کنترل قیمت‌هایی که ما انجام می‌دهیم اثرات این طرح را متوجه خواهند شد.</p>
      <p> </p>
      <p>
        <b>
          <a href="https://www.isna.ir/news/98082919026/%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D9%86%DA%AF%D8%B1%D8%A7%D9%86-%D8%AA%D8%A3%D9%85%DB%8C%D9%86-%D8%B3%D9%88%D8%AE%D8%AA-%D9%86%D8%A8%D8%A7%D8%B4%D9%86%D8%AF-%D8%A7%D8%B5%D9%84%D8%A7%D8%AD-%D8%B3%DB%8C%D8%B3%D8%AA%D9%85-%DA%AF%D8%B1%D9%85%D8%A7%DB%8C%D8%B4%DB%8C-%D9%85%D8%AF%D8%A7%D8%B1%D8%B3">سرویس‌ مدارس نگران تأمین سوخت نباشند/ اصلاح سیستم گرمایشی مدارس</a>
        </b>
      </p>
      <p> </p>
      <p>محسن حاجی‌میرزایی، وزیر آموزش و پرورش گفت: سهمیه سوخت سرویس‌های مدارس پس از ثبت‌نام متقاضیان در سامانه «سپند» تا سقف ۱۲۰ لیتر در ماه تامین می‌شود و رانندگان سرویس‌ها به صورت ریالی بهای میزان پیمایش خود را پس از بررسی‌هایی که انجام می‌شود دریافت می‌کنند.</p>
      <p> </p>
      <p> <b><a href="https://www.isna.ir/news/98082919036/%D8%B3%D9%84%D8%B7%D8%A7%D9%86%DB%8C-%D9%81%D8%B1-%D8%B4%DA%A9%D8%B3%D8%AA-%D9%87%D8%A7%DB%8C-%D8%A7%D8%AE%DB%8C%D8%B1-%D8%BA%D8%B1%D9%88%D8%B1-%D9%85%D9%84%DB%8C-%D8%B1%D8%A7-%D8%AE%D8%AF%D8%B4%D9%87-%D8%AF%D8%A7%D8%B1-%DA%A9%D8%B1%D8%AF-%D9%84%D8%BA%D9%88-%D8%A8%D8%A7%D8%B2%DB%8C-%D9%87%D8%A7">شکست‌های اخیر غرور ملی را خدشه دار کرد/ لغو بازی‌ها با نظر شورای تامین است</a></b></p>
      <p> </p>
      <p>مسعود سلطانی‌فر، وزیر ورزش و جوانان با بیان اینکه شکست‌های اخیر تیم ملی فوتبال غرور ملی ما را خدشه‌دار کرد، گفت: ما از فیفادی‌های بعدی استفاده خواهیم کرد. وی در پاسخ به سوالی درباره علت لغو برخی مسابقات فوتبال داخلی بیان کرد: ما براساس نظر شورای تأمین استان‌ها عمل کردیم. آن‌ها نظراتی درباره وضعیت امنیت کشور داشتند و صلاح دیدند برخی دیدارها به تأخیر بیفتد.</p>
      <p> </p>
      <p>نمکی، وزیر بهداشت، درمان و آموزش پزشکی با اشاره به اینکه آمریکا ورود دارو به کشور را ممنوع کرده است، گفت: ما به سختی داروها را تأمین می‌کنیم اما از مسیرهای غیررسمی استفاده کرده و اجازه نداده‌ایم که دارو به بیماران نرسد. وی همچنین درباره آمارهای متفاوت در خصوص باروری کل جامعه ایرانی تصریح کرد: پیش از اینکه من به وزارت بهداشت بیایم آماری در این زمینه داده شده بود اما ما تیمی را برای استخراج این آمار تعیین کردیم و آمار ما با آمار قبلی متفاوت بود. شاید اشتباه آماری انجام شده یا سوء نیتی در گذشته بوده است. اما مرکز آمار، آماری که ما تهیه کرده بودیم را تأیید کرد.</p>
      <p>همچنین در جلسه امروز هیات دولت، وزیر کشور <a href="https://www.isna.ir/news/98082919086/%D8%A7%D8%B1%D8%A7%D8%A6%D9%87-%DA%AF%D8%B2%D8%A7%D8%B1%D8%B4-%D8%A2%D8%B4%D9%88%D8%A8-%D9%87%D8%A7%DB%8C-%D8%A7%D8%AE%DB%8C%D8%B1-%D8%A8%D9%87-%D8%A7%D8%B9%D8%B6%D8%A7%DB%8C-%D8%AF%D9%88%D9%84%D8%AA">گزارشی از ناآرامی های اخیر </a>که به بهانه افزایش قیمت بنزین صورت گرفته است،‌ ارائه کرد و رییس جمهور با تأکید دوباره بر تعهد دولت به واریز درآمد ناشی از افزایش نرخ قیمت بنزین به حساب مشمولان و طرح کمک معیشتی، از هدایت ها و حمایت های حکیمانه رهبری تشکر کرد.</p>
    </article>
  </body>
</html>