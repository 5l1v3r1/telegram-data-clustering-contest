<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/skola-och-trygghet-fokus-i-stadshusdebatt/"/>
    <meta property="og:site_name" content="DN.SE"/>
    <meta property="article:published_time" content="2019-11-20T14:59:49+00:00"/>
    <meta property="og:title" content="Skola och trygghet i fokus i Stadshusdebatt"/>
    <meta property="og:description" content="Skolan och ordningsvakterna dominerade när de ledande politikerna i Stockholms stadshus debatterade nästa års budget."/>
  </head>
  <body>
    <article>
      <h1>Skola och trygghet i fokus i Stadshusdebatt</h1>
      <address><time datetime="2019-11-20T14:59:49+00:00">20 Nov 2019, 14:59</time> by <a rel="author" href="https://www.dn.se/av/mia-tottmar/" target="_blank">Mia Tottmar</a></address>
      <p>
        <b>Skolan och ordningsvakterna dominerade när de ledande politikerna i Stockholms stadshus debatterade nästa års budget.<br/>– Ni låter satsningar på ordningsvakter tränga ut förebyggande arbete i skolor, parklekar och fritidsgårdar, sade oppositionsborgarrådet Clara Lindblom (V). </b>
      </p>
      <p>Borgarråden i den grönblå majoriteten återkom hela tiden till ord som ”ansvar”, ”lågkonjunktur”, ”stramt”, ”tufft”, ”stora utmaningar” och ”kärvt”.</p>
      <p>– På grund av den vikande konjunkturen behöver Stockholm fokusera på intäkter, minska skuldbeläggningstakten och effektivisera. Vi tar ansvar, sade finansborgarrådet Anna König Jerlmyr (M). </p>
      <p><b>Den rödrosa</b> <b>oppositionen</b> fokuserade på skolan och förskolan.</p>
      <p>– Jag är oroad över vår stad och barnen kommer att drabbas allra hårdast, nu är det skolans tur att få betala årets skattesänkning. Det här är den sämsta skolbudgeten i modern tid, det är också vad lärarfacken säger. Oron är stor hos föräldrar och lärare, sade oppositionsborgarrådet Karin Wanngård (S).</p>
      <figure>
        <img src="https://cached-images.bonnier.news/cms30/UploadedImages/2019/11/20/476319aa-e2b0-4806-9d57-49b2a0785d5c/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Anna König Jerlmyr (M), finansborgarråd.<cite>Foto: Beatrice Lundborg</cite></figcaption>
      </figure>
      <p>Skolborgarrådet Lotta Edholm (L) protesterade mot påståendet att skolan inte skulle tillföras resurser, men menade att ett politiskt ledarskap betyder att ta ansvar för svåra beslut.</p>
      <p>– Det här är det svåraste budgetläge jag har varit med om. Lågkonjunkturen har nått Stockholm. Den enkla och populistiska vägen då är att höja skatten, låna mer och öka uttagen i de kommunala bolagen. Men det skulle få katastrofala följder, sade hon.</p>
      <p><b>Clara Lindblom sade att varken </b>utbildningen eller äldreomsorgen får uppräkningar i budgeten som täcker löne- och kostnadsökningar. </p>
      <p>– Ni kommer inte med några satsningar – det är luftslott, sade hon</p>
      <p>Lotta Edholm<b> </b>svarade att om majoriteten skulle lägga mer på skola och förskola så vore risken för besparingar kommande år stor.</p>
      <p>– Men jag har aldrig stuckit under stol med att det är en väldigt stram budget.</p>
      <p><b>Medborgarnas trygghet </b>var debattens andra stora ämne.</p>
      <p>– Det finns ingen fråga som är så viktig för mig som tryggheten just nu, sade Anna König Jerlmyr.</p>
      <p>Trygghetsborgarrådet Erik Slottner (KD) talade om ”en väldigt framgångsrik satsning” på kommunala ordningsvakter. </p>
      <p>– Nu är vi uppe i hundra vakter och de områden där de kan verka har fördubblats. Vänsterpartiet förlöjligar och degraderar det arbete ordningsvakterna gör i Stockholm, sade han.</p>
      <p><b>Karin Wanngård menade </b>att kriminalitetens grogrund ska bekämpas med jobb och utbildning. Clara Lindblom fyllde på med att ”majoriteten tvingar förebyggande verksamheter att lägga ner”.</p>
      <p>– Jag bor i Hökarängen, där läggs en parklek ned, och i Farsta måste fritidsgården stänga. Utan satsningar på barn och unga hjälper inte fler vakter och poliser.</p>
      <figure>
        <img src="https://cached-images.bonnier.news/cms30/UploadedImages/2019/11/20/3695a2b5-a39b-41fa-a515-7c3bcbf842f3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Clara Lindblom (V), oppositionsborgarråd.<cite>Foto: Magnus Hallgren</cite></figcaption>
      </figure>
      <p>Det var en vänlig och artig ton i debatten, inga höjda röster. Men det förekom en del raljerande och oppositionen gav den forne samarbetspartnern, trafikborgarrådet Daniel Helldén, pikar om fotbyte.</p>
      <p>– Det är förvånansvärt hur Miljöpartiet byter fot. Du väljer att ingå i en majoritet som stoppar avvecklingen av Bromma flygplats. Det är uselt, Daniel! sade Karin Wanngård.</p>
      <p>– Vad gjorde du själv åt Brommas nedläggning när du var finansborgarråd? svarade Helldén.</p>
      <p><b>Clara Lindblom undrade hur MP</b> kan gå med på att sälja Vällingby centrum.</p>
      <p>– Vi kan använda pengarna för att till exempel bygga bostäder. Vi ska se till att vi säljer till en seriös aktör, svarade Daniel Helldén.</p>
      <p>Sverigedemokraternas gruppledare Peter Wallmark krävde att Stockholm säger nej till nyanlända som anvisas till staden, att modulbostäder går till studenter och hemlösa, tiggeriförbud, slöjförbud i skolan och stopp för hemspråksundervisning som inte är lagstadgad.</p>
      <p><a href="https://www.dn.se/sthlm/regionfullmaktige-samlas-for-batalj-runt-tajt-budget/">Läs mer: Regionfullmäktige samlades för batalj runt tajt budget</a> </p>
      <p>
        <a href="https://www.dn.se/sthlm/stockholms-stads-budget-presenteras-stramare-tider/">Läs mer: Stockholms stads budget presenteras: ”Stramare tider”</a>
      </p>
    </article>
  </body>
</html>