<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/20/bagaglio-a-mano-a-pagamento-la-rivoluzionaria-sentenza-contro-rya-137-954916.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T14:03:14+00:00"/>
    <meta property="og:title" content="Bagaglio a mano a pagamento, la rivoluzionaria sentenza contro Ryanair"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Spagna</h6>
      <h1>Bagaglio a mano a pagamento, la rivoluzionaria sentenza contro Ryanair</h1>
      <h2>Secondo i giudici spagnoli la politica adottata dalla compagnia aerea sui bagagli a mano è illegittima</h2>
      <address>
        <time datetime="2019-11-20T14:03:14+00:00">20 Nov 2019, 14:03</time>
      </address>
      <p>Una sentenza rivoluzionaria, e che potrebbe portare ad un nuovo cambio sulla normativa relativa al trasporto dei bagagli a mano in aereo.</p>
      <p>In Spagna un tribunale di Madrid ha infatti condannato la compagnia aerea Ryanair per aver fatto pagare a una passeggera un supplemento per portare a bordo il suo trolley.</p>
      <p>Secondo Ryanair, infatti, per avere con sé a bordo il proprio bagaglio a mano è necessario acquistare la tariffa "priority", che permette ai passeggeri di portare, oltre alla propria borsa personale, un trolley di massimo 10 chili di peso.</p>
      <p>Ma non secondo il tribunale, che nella stessa sentenza obbliga Ryanair non solo a restituire alla passeggera i 20 euro spesi oltre agli interessi moratori, ma anche a ritirare la clausola che obbliga i passeggeri a pagare una tariffa aggiuntiva per il bagaglio a mano.</p>
      <p>Secondo i giudici la politica adottata dalla compagnia aerea sui bagagli a mano è illegittima limitando i diritti riconosciuti ai passeggeri dalla legge spagnola sui trasporti, all'articolo 97.</p>
      <p>(Unioneonline/v.l.)</p>
    </article>
  </body>
</html>