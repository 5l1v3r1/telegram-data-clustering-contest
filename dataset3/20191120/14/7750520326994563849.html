<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/sbu-zatrymala-uchasnykiv-mizhregionalnogo-ugrupovannya-torgivtsiv-metadonom.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T14:21:38+00:00"/>
    <meta property="og:title" content="СБУ затримала учасників міжрегіонального угруповання торгівців метадоном"/>
    <meta property="og:description" content="СБУ затримала учасників міжрегіонального угруповання торгівців метадоном"/>
  </head>
  <body>
    <article>
      <h1>СБУ затримала учасників міжрегіонального угруповання торгівців метадоном</h1>
      <address>
        <time datetime="2019-11-20T14:21:38+00:00">20 Nov 2019, 14:21</time>
      </address>
      <p>
        <b>На території Житомирської та Київської областей Служба безпеки України затримала організатора та активних учасників міжрегіонального організованого угруповання, яке займалося збутом синтетичного наркотика метадону на мільйони гривень, розповідає <a href="https://1news.com.ua/">1News</a>.</b>
      </p>
      <figure>
        <img src="https://1news.com.ua/wp-content/uploads/2019/11/n_6727_43044625.jpg"/>
      </figure>
      <p>Організував наркобізнес мешканець Васильківського району Київщини. До протиправної діяльності як кур’єрів та дилерів він залучив чотирьох раніше судимих за аналогічні злочини мешканців столичного регіону й Житомирщини. За попередньою інформацією метадон ділки отримували від постачальників із південного регіону. Збували наркотики гуртовими партіями та у роздріб через так звану систему «закладок».</p>
      <p>Гроші від замовників наркоторгівці отримували на спеціально відкриті банківські рахунки, після чого повідомляли місце схованки з «товаром». Наркотрафік працював інтенсивно: лише за останні 2 місяці ділки збули «синтетики» на 2 мільйони гривень. Учасників групи на чолі з організатором правоохоронці затримали за місцями їх проживання у двох регіонах.</p>
      <figure>
        <img src="https://1news.com.ua/wp-content/uploads/2019/11/n_6727_97296201.jpg"/>
      </figure>
      <p>Під час одночасних 11 обшуків приміщень, які використовувались зловмисниками для протиправної діяльності, вилучено синтетичні наркотики та марихуану, велику суму готівки, банківські картки, а також чорнові записи із даними про рух наркотиків, дилерів, «клієнтуру» та боржників. У межах кримінального провадження за ч. 2 ст. 307 (незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів) Кримінального кодексу України тривають невідкладні слідчі дії для встановлення всіх обставин справи, зокрема встановлення та притягнення до відповідальності постачальників метадону.</p>
      <p>Вирішується питання про обрання затриманим запобіжного заходу та оголошення їм підозр. Заходи із викриття наркоділків відбувалися спільно з Нацполіцією під процесуальним керівництвом прокуратури.</p>
      <footer>Джерело: <a href="https://ssu.gov.ua/ua/news/1/category/2/view/6727#.gDCN67bf.dpbs">прес-служба СБУ</a></footer>
    </article>
  </body>
</html>