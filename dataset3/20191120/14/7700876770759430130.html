<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/una-nuova-alleanza-per-difendere-linfanzia/153343/"/>
    <meta property="og:site_name" content="VITA"/>
    <meta property="article:published_time" content="2019-11-20T14:21:00+00:00"/>
    <meta property="og:title" content="Una nuova alleanza per difendere l'infanzia"/>
    <meta property="og:description" content="Ernesto Caffo: “Dobbiamo costruire alleanza tra istituzioni, società civile e aziende per tutelare i bambini anche nella rete”"/>
  </head>
  <body>
    <article>
      <h1>Una nuova alleanza per difendere l'infanzia</h1>
      <address><time datetime="2019-11-20T14:21:00+00:00">20 Nov 2019, 14:21</time> by <a rel="author">Redazione</a></address>
      <p>
        <b>Ernesto Caffo: “Dobbiamo costruire alleanza tra istituzioni, società civile e aziende per tutelare i bambini anche nella rete”</b>
      </p>
      <p>Oggi è la Giornata internazionale dei Diritti dell’Infanzia. La nascita di una concezione dell’infanzia come categoria da tutelare e proteggere è avvenuta in tempi relativamente recenti, ovvero con l’adozione della <i><b>Convenzione ONU </b></i><i><b>sui diritti dell’infanzia e dell’adolescenza </b></i><i>del 1989</i>, che per la prima volta ha riconosciuto i <i>bambini</i><i> </i>come <i>aventi diritti</i><i> </i>civili, sociali, politici, culturali ed economici.</p>
      <p>Tanti cambiamenti positivi sono avvenuti da allora, ma oggi l’enorme diffusione dei computer, di internet, dei videogames, degli smartphone, degli altri dispositivi touch, e infine del web 4.0 rende più complesso salvaguardare l’infanzia dai possibili effetti negativi, e da situazioni potenzialmente pericolose. Esiste, infatti, un lato oscuro del web, un terreno fertile per nuove forme di abuso sui minori legate a sexting, sextortion, grooming, cyberbullismo e pornografia. “I bambini oggi sono più consapevoli dei propri diritti e parlano maggiormente delle violenze che subiscono, sia quelle visibili che quelle psicologiche - ha dichiarato<b> Ernesto Caffo, Presidente di Telefono Azzurro </b>–. Bisogna trovare delle risposte per loro, perché essi cercano negli adulti un punto di appoggio per poter avere una vita maggiormente protetta e adeguata. La nostra – ha sottolineato <b>Caffo</b> - è una <b>storia basata sull’ascolto </b>e sulle risposte che nel tempo abbiamo messo in campo sotto forma di progetti concreti. Attraverso l’ascolto abbiamo fatto conoscere i bisogni dei più piccoli, raccogliendo le loro voci grazie al telefono prima e, in seguito, grazie a tutti gli strumenti e i canali che la tecnologia ci ha messo a disposizione. Sempre attenti a parlare la lingua di bambini e adolescenti, a essere presenti lì dove loro sono, dove dialogano, dove imparano e crescono”.</p>
      <figure>
        <img src="http://i.cdn-vita.it/blobs/variants/b/4/9/5/b4958c34-e569-43c8-9b10-b3de4c7133e9_large.jpg?_637098578468748569"/>
        <figcaption>Effetti positivi dei social</figcaption>
      </figure>
      <p>
        <b>Scuola e famiglia ai tempi di internet</b>
      </p>
      <p>Le nuove tecnologie permeano la vita dei giovani e delle loro famiglie. Per i giovani, Internet aiuta a modellare le loro identità e l’immagine di sé, ma modella anche il modo in cui interagiscono e socializzano, la loro sessualità e il modo in cui cercano un partner. “Internet è senza dubbio una grande opportunità per lo sviluppo cognitivo e sociale dei bambini e degli adolescenti – ha aggiunto<b> Ernesto Caffo, Presidente di Telefono Azzurro </b>–, ma può anche esporli a rischi e pericoli che possono compromettere la loro sicurezza e il loro sviluppo psico-fisico. Telefono Azzurro da sempre ascolta i ragazzi e l’ha voluto fare anche affrontando questi temi. Sono proprio i giovani che ci chiedono di intervenire a difesa dei loro diritti online. Il 47% dei ragazzi, infatti, secondo uno studio che abbiamo condotto con Doxakids, vorrebbe che i social bloccassero i contenuti pornografici e violenti. Dobbiamo costruire alleanza tra istituzioni, società civile e aziende – ha concluso il <b>Presidente di Telefono Azzurro</b> - per riuscire a tutelare bambini nella rete”.</p>
      <figure>
        <img src="http://i.cdn-vita.it/blobs/variants/0/f/2/f/0f2f8886-1dbd-443c-b159-2b70e26e08a8_large.jpg?_637098579945634912"/>
        <figcaption>Effetti negativi dei social</figcaption>
      </figure>
      <p>
        <b>La protezione dei bambini e gli SDGs</b>
      </p>
      <p>Salvaguardare i diritti dei bambini è anche l’unico modo per raggiungere gli SDGs, ovvero gli Obiettivi di Sviluppo Sostenibile: i goals 3 e 4, infatti, riguardano proprio il diritto alla salute e all’educazione per bambini e ragazzi.</p>
      <p>
        <b>Le azioni di Telefono Azzurro</b>
      </p>
      <p>Per Telefono Azzurro, la qualità e la sostenibilità delle linee di emergenza impegnate nell’affrontare richieste relative a casi di abuso e violenza offline e online sono cruciali per garantire i diritti dei bambini, e per questo occorre dare ad esse un supporto particolare. Collaborazioni strutturate tra network internazionali sono necessarie per sradicare la violenza contro i bambini. Per questo Telefono Azzurro partecipa a progetti di rilevanza internazionale per la prevenzione da abusi e la promozione dei diritti dell’infanzia. Tra i network internazionali: INHOPE, INSAFE, CHILD HELPLINE INTERNATIONAL, ICMEC.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/20/il-giro-del-mondo-della-raccolta-fondi-di-avsi/153344/"/>
        <a href="http://www.vita.it/it/article/2019/11/20/i-tre-segreti-dei-25-anni-di-vita/153342/"/>
      </related>
    </article>
  </body>
</html>