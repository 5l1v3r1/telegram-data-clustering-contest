<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vuv-Varna-be-izvurshena-purvata-koremna-operaciya-s-robot-915420"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T14:33:00+00:00"/>
    <meta property="og:title" content="Във Варна бе извършена първата коремна операция с робот"/>
    <meta property="og:description" content="Медицинският университет и УМБАЛ &quot;Св. Марина“ стартираха проект за роботизирана хирургия във Варна. ..."/>
  </head>
  <body>
    <article>
      <h1>Във Варна бе извършена първата коремна операция с робот</h1>
      <address>
        <time datetime="2019-11-20T14:33:00+00:00">20 Nov 2019, 14:33</time>
      </address>
      <p>Медицинският университет и УМБАЛ "Св. Марина“ стартираха проект за роботизирана хирургия във Варна. Първата робот-асистирана хирургична интервенция в морската столица бе извършена от проф. д-р Красимир Иванов.</p>
      <p>В университетската болница е инсталиран последният модел четвърта генерация робот Da Vinci Xi, който позволява да се извършват всички видове операции в коремната и торакалната хирургия, в урологията и гинекологията. Това е най-модерната роботизирана система в България, която позволява да се използват последните генерации хирургичен инструментариум, чрез който се извършват изключително елегантни и щадящи пациента операции, гарантиращи неговото бързо възстановяване с минимална травма и болка и следоперативен контрол.</p>
      <p>МУ-Варна и  УМБАЛ "Св. Марина“ подготвят 4 екипа, които са в състояние да извършват целия спектър хирургични интервенции в областта на коремната хирургия и урологията. Системата е оборудвана с вградени симулатори, чрез които младите хирурзи ще тренират и придобиват необходимите умения.</p>
      <p>Това е най-голямата придобивка през 2019г. на варненското здравеопазване, която ще даде възможност на пациентите да получават хирургично лечение, съответстващо на най-високите световни стандарти.</p>
      <p>Екипите, ръководени от Ректора на МУ-Варна проф. д-р Красимир Иванов, са преминали обучение във водещи европейски клиники и имат амбицията да се превърнат в център за подготовка на висококвалифицирани лекари за роботизирана хирургия.</p>
      <p>Ръководството на университета и болницата са поставили въпроса за финансиране на роботизираната хирургия пред МЗ и НЗОК. Към момента в България НЗОК заплаща само за робот-асистирани операции в областта на гинекологията.</p>
      <p>Робот Da Vinci Xi е финансиран по проект  BG05M2OP001-1.002-0010-C03 "Център за компетентност по персонализирана медицина, 3D и  телемедицина, роботизирана и минимално инвазивна хирургия“,  финансиран от Оперативна програма "Наука и образование за интелигентен растеж“ и Европейски фонд за регионално развитие.</p>
      <figure>
        <iframe src="https://www.youtube.com/embed/4pTJEuZkLnM" width="640" height="360" data-service="Youtube" scrolling="no"/>
      </figure>
    </article>
  </body>
</html>