<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598299/presvis-israil-stin-kypro-ikanopoiisi-gia-stiriksi-ouasingkton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T14:33:00+00:00"/>
    <meta property="og:title" content="Πρέσβης Ισραήλ στην Κύπρο: Ικανοποίηση για στήριξη Ουάσινγκτον"/>
    <meta property="og:description" content="Ικανοποίηση για την επαναβεβαίωση της στήριξης της Ουάσινγκτον στο σχήμα συνεργασίας Κύπρου–Ελλάδας–Ισραήλ, με τη συμμετοχή και των ΗΠΑ, εκφράζει το Ισραήλ..."/>
  </head>
  <body>
    <article>
      <h1>Πρέσβης Ισραήλ στην Κύπρο: Ικανοποίηση για στήριξη Ουάσινγκτον</h1>
      <address><time datetime="2019-11-20T14:33:00+00:00">20 Nov 2019, 14:33</time> by <a rel="author">SigmaLive</a></address>
      <p>Ικανοποίηση για την επαναβεβαίωση της στήριξης της Ουάσινγκτον στο σχήμα συνεργασίας Κύπρου–Ελλάδας–Ισραήλ, με τη συμμετοχή και των ΗΠΑ, εκφράζει το Ισραήλ δια του Πρέσβη του στην Κύπρο, Σάμι Ρεβέλ.</p>
      <p>Κληθείς να σχολιάσει την επαναβεβαίωση αυτή που εκφράστηκε κατά τη συνάντηση των ΥΠΕΞ ΗΠΑ και Κύπρου, Μάικ Πομπέο και Νίκου Χριστοδουλίδη, που πραγματοποιήθηκε τη Δευτέρα στην αμερικανική πρωτεύουσα, ο κ. Ρεβέλ δήλωσε στο ΚΥΠΕ πως «αποδίδουμε πολλή σημασία στην τριμερή συνεργασία ανάμεσα σε Ισραήλ, Κύπρο και Ελλάδα με τη συμμετοχή και των ΗΠΑ».</p>
      <p>Πρόσθεσε πως η συνεργασία αυτή είναι σημαντική για θέματα ασφάλειας και καταπολέμησης της τρομοκρατίας, καθώς και για συνέργειες στους τομείς της ενέργειας, του τουρισμού, της καινοτομίας και της τεχνολογίας.<br/><br/>Όπως αναφέρεται στην Κοινή Διακήρυξη που εκδόθηκε μετά την έκτη Τριμερή Σύνοδο Κορυφής τον Μάρτιο του 2019, «οι ηγέτες συμφώνησαν να αυξήσουν την περιφερειακή συνεργασία, να στηρίξουν την ενεργειακή ανεξαρτησία και ασφάλεια, και να αμυνθούν ενάντια σε εξωτερικές κακές επιρροές στην Ανατολική Μεσόγειο και την ευρύτερη Μέση Ανατολή», σημείωσε ο κ. Ρεβέλ, υπογραμμίζοντας πως «αυτή η συνεργασία είναι σημαντική για θέματα ασφάλειας και καταπολέμησης της τρομοκρατίας, καθώς και για συνέργειες στους τομείς της ενέργειας, του τουρισμού, της καινοτομίας και της τεχνολογίας».</p>
      <p>Υπενθυμίζεται πως η Τριμερής Σύνοδος Κορυφής του περασμένου Μαρτίου πραγματοποιήθηκε στα Ιεροσόλυμα με τη συμμετοχή και του Αμερικανού ΥΠΕΞ Μάικ Πομπέο.</p>
      <p>Πηγή: ΚΥΠΕ </p>
    </article>
  </body>
</html>