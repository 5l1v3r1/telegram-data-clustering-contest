<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/olena-zerkal-interv-yu-19-listopada-novini-ukrajini-50054638.html"/>
    <meta property="og:site_name" content="НВ"/>
    <meta property="article:published_time" content="2019-11-20T14:36:00+00:00"/>
    <meta property="og:title" content="Хто впливає на Зеленського і як Захід сприймає слова Коломойського — головне з інтерв'ю Олени Зеркаль"/>
    <meta property="og:description" content="19 листопада заступниця міністра закордонних справ Олена Зеркаль дала інтерв'ю Bihus.info. НВ наводить її головні заяви."/>
  </head>
  <body>
    <article>
      <h1>Хто впливає на Зеленського і як Захід сприймає слова Коломойського — головне з інтерв'ю Олени Зеркаль</h1>
      <h2>19 листопада заступниця міністра закордонних справ Олена Зеркаль дала інтерв'ю Bihus.info. НВ наводить її головні заяви.</h2>
      <address>
        <time datetime="2019-11-20T14:36:00+00:00">20 Nov 2019, 14:36</time>
      </address>
      <p><b>Про те, чи західні партнери сприймають позицію олігарха Ігоря Коломойського як позицію частини української влади:</b> Сприймають.</p>
      <p><b>Про те, чи комунікує з кимось в Офісі президента: </b>Так, з Андрієм Єрмаком.</p>
      <p><b>Про те, чому Офіс президента не відреагував на рішення суду ООН розглядати справу Україна проти Росії: </b>Я не знаю чому, тому що я не в Офісі президента. Я була в Гаазі. Я думаю, що тоді всі були дуже зайняті розведенням (сил і засобів на Донбасі - ред.), важливо було зберігати якийсь спокій. Можливо, я помиляюся. Можливо, я викликаю якусь негативну реакцію. Можливо, всі розраховували на те, що ми програємо, і буде все простіше. Можливо, це для створення більш позитивного фону для особистого спілкування.</p>
      <p><b>Про реакцію помічника президента Андрія Єрмака на рішення суду ООН:</b> Він привітав.</p>
      <p><b>Про те, чи гарантована Україні хоча б часткова перемога в суді ООН: </b>Так, бо зараз росіяни мають розповісти у своєму меморандумі, як вони попереджували і не допускали фінансування терористів на території України. Тобто як вони вели слідство, потім — як вони переслідували тих, хто фінансував тероризм в Україні, як вони не допускали збирання фондів, як вони з нами співпрацювали в рамках міжнародної допомоги. Звичайно, вони будуть говорити, що це все в нас не акти тероризму, а громадянська війна, але все одно їм треба буде наводити факти. Наприклад, щодо 53-ї бригади, яка завезла Бук (з якого був збитий Боїнг, який здійснював рейс MH-17 — ред.). Як вони розслідували це завезення Буку в Україну. … Всі факти, які наведені не тільки в нашому меморандумі, а й у доказовій базі, яка подана до суду, свідчать, що фонди збиралися, зброя постачалася, що 53-тя бригада в'їхала на територію України.</p>
      <p><b>Про можливі наслідки для Росії:</b> По-перше, це міжнародна правова відповідальність — Росію визнають винною у фінансуванні тероризму. В Конгресі США є декілька проектів щодо визнання Росії країною, яка фінансує тероризм, і заборони ведення з нею будь-яких бізнес-відносин. Після цього, я думаю, ми маємо поставити питання щодо компенсації за збитки у зв’язку з фінансуванням Росією тероризму на території України та расової дискримінації у Криму.</p>
      <p><b>Про свою відставку: </b><a href="https://nv.ua/ukr/ukraine/politics/zerkal-mozhe-zvilnitisya-nastupnogo-tizhnya-novini-ukrajini-50054508.html">На цьому тижні я виконаю своє останнє завдання</a> — проведу процесуальне слухання в Гаазі з нового арбітражу, що стосується наших військових кораблів, які були затримані рік тому росіянами і утримувались росіянами, і наших моряків — і все. Я вирішила, що треба зробити перерву. Міністр закордонних справ на одному з ефірів сказав, що є запит суспільства про мир з Росією, і що президент має план виконати цей намір. Я не можу чинити спротив, будучи дипломатом в МЗС, яке виконує рішення президента.</p>
      <p><b>Про міжнародний арбітраж у справі щодо захоплення Росією українських кораблів: </b>Якщо ми виграємо юрисдикцію у цій справі, то тоді ми стовідсотково не просто вжаримо (Росію — ред.), а ще й так, щоб запам’ятали назавжди.</p>
      <p><b>Про те, як може вплинути «мир з Росією» на міжнародні позови України проти Росії:</b> Я сподіваюся, що вони не будуть припинені. Процеси можна припинити, але поновити потім не можна.</p>
      <p><b>Про <a href="https://nv.ua/ukr/ukraine/politics/zerkal-poyasnila-chomu-vidmovilasya-vid-posadi-v-opu-novini-ukrajini-50054554.html">відмову працювати в Офісі президента</a>: </b>Через тиждень після цього (після призначення Зеркаль в Офіс президента — ред.) мали відбуватися слухання в Гаазі. Для мене була важлива практична реалізація цього позову і досягнення результату. В той момент мови про те, щоб я покинула справу для мене не стояло. Указ (про призначення Зеркаль в Офіс президента — ред.) вийшов до того, як зі мною поговорили. Протягом інавгурації я зробила для себе висновок, що в мене не вийде (працювати в команді Володимира Зеленського — ред.) і про це сказала. Але в той час, коли я говорила, вже вийшов указ. Ми поговорили — указ зник.</p>
      <p><b>Про позицію Зеленського щодо того, чи потрібно продовжувати міжнародні суди проти Росії:</b> Він говорив з міністром закордонних справ. Він вважає, що це важливо.</p>
      <p><b>Про те, хто найбільше визначає зовнішню політику України: </b>Президент.</p>
      <p><b>Про те, <a href="https://nv.ua/ukr/ukraine/politics/hto-vplivaye-na-zovnishnyu-politiku-zelenskogo-zayava-zerkal-50054549.html">хто має більший вплив на президента, помічник Андрій Єрмак чи голова МЗС Андрій Пристайко</a>: </b>Якщо це якісь зв’язки з європейськими політиками, реакції чи послідовність дій, то, мабуть, це Пристайко. Якщо це офіційні переговори, то це Пристайко. Щодо Росії та зустрічі у Нормандському форматі комунікують між собою зараз більше радники президентів.</p>
      <p><b>Про стосунки з США: </b>У нас дуже складна ситуація у зв’язку з Українагейтом, бо це дуже негативно впливає на загальне сприйняття нас американським істеблішментом. Люди, які з нами співпрацювали всі ці роки, зараз всі в цьому Українагейті, тобто вони всі зайняті цим судовим процесом щодо імпічменту. Це дуже впливає на інтенсивність і результативність діалогу. Декому з них зараз заборонено їздити в Україну. Всі питання пов’язані з Україною, є токсичними. Нам, мабуть, взагалі не потрібно в цьому брати участь.</p>
    </article>
  </body>
</html>