<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640965/%D9%85%D9%85%DA%A9%D9%86-%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D9%88%DB%8C-%D8%A8%D8%B1%D8%AE%DB%8C-%D9%82%DB%8C%D9%85%D8%AA%E2%80%8C%D9%87%D8%A7-%D8%AA%D8%A7%D8%AB%DB%8C%D8%B1-%D8%A8%DA%AF%D8%B0%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="ممکن است افزایش قیمت بنزین روی برخی قیمت‌ها تاثیر بگذارد"/>
    <meta property="og:description" content="وزیر صنعت، معدن و تجارت: طبق دستور رئیس‌جمهور دولت و دستگاه‌های دولتی طبق به هیچ عنوان تا پایان سال حق گران کردن هیچ کالا و خدماتی را ندارند."/>
  </head>
  <body>
    <article>
      <h1>
        <a href="https://www.bultannews.com/fa/news/640965/%D9%85%D9%85%DA%A9%D9%86-%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D9%88%DB%8C-%D8%A8%D8%B1%D8%AE%DB%8C-%D9%82%DB%8C%D9%85%D8%AA%E2%80%8C%D9%87%D8%A7-%D8%AA%D8%A7%D8%AB%DB%8C%D8%B1-%D8%A8%DA%AF%D8%B0%D8%A7%D8%B1%D8%AF">ممکن است افزایش قیمت بنزین روی برخی قیمت‌ها تاثیر بگذارد</a>
      </h1>
      <h2>وزیر صنعت، معدن و تجارت: طبق دستور رئیس‌جمهور دولت و دستگاه‌های دولتی طبق به هیچ عنوان تا پایان سال حق گران کردن هیچ کالا و خدماتی را ندارند.</h2>
      <address><time datetime="2019-11-20T14:44:00+00:00">20 Nov 2019, 14:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> رضا رحمانی</b> وزیر صنعت، معدن و تجارت(صمت) در حاشیه جلسه هیئت دولت در جمع خبرنگاران با اشاره به اقدامات وزارت صمت در زمینه نظارت بر بازار جهت جلوگیری از <b>افزایش قیمت‌ها</b> در پی افزایش <b>نرخ بنزین ا</b>ظهار کرد: کمیت و کیفیت بازرسی‌های ما افزایش یافته است و همه امکانات در روزهای اخیر بسیج شده است تا در حق مردم اجحاف نشود و موج گرانی که بیشتر ناشی از بار روانی این قضیه است، تحمیل نشود.</p>
      <p>وی با بیان اینکه «طبق گزارش‌های میدانی که داریم اقدامات ما در این جهت موثر بوده است»، افزود: در برخی کالاها و خدمات مثل حمل و نقل تاثیرات واقعی را هم داریم که بحث جدایی دارد، اما بیشترین تلاش ما این است که به دلیل مباحث روانی به شکل سوءاستفاده‌ای گرانی صورت نگیرد و گرنه در برخی جاها ممکن است این تصمیم درصد پایینی روی برخی قیمت‌ها تاثیرگذار باشد.</p>
      <p>وزیر صمت خاطر نشان کرد: طبق دستور رئیس‌جمهوری، دولت و دستگاه‌های دولتی طبق به هیچ عنوان تا پایان سال حق گران کردن هیچ کالا و خدماتی را ندارند.</p>
      <p>رحمانی همچنین درباره تولید خودروهای کم مصرف در شرایط افزایش قیمت بنزین گفت: در این رابطه دو مورد در دست اقدام داشتیم یکی بحث تولید خودروهای الکتریکی و برقی و دیگری هم موتور کم مصرف است که قبل از این طرح هم در دستور بوده و الان ضرورت آن بیشتر شده است.</p>
      <p>وی در ادامه در پاسخ به پرسشی درباره علت افزایش قیمت برخی خودروها پس از افزایش قیمت بنزین اظهار کرد: هیچ افزایش قیمتی از سوی خودروسازها اعمال نشده است؛ این هم مربوط به این چند روز نبوده مثل همیشه که دلالی و برخی اقدامات می‌شد، الان هم بحث همان دلالی است و پیگیری می‌کنیم با عرضه بیشتر اجازه ندهیم افزیش قیمتی در این زمینه داشته باشیم.</p>
      <p>وزیر صعنت در پاسخ به این پرسش که با افزایش قیمت بنزین برخی از کالاهای اساسی افزایش قیمت پیدا می‌کند،‌ وزارت صمت چه راهکاری دارد؟ خاطر نشان کرد: کنترل کالاهای اساسی بسیار مهم است که این کار اتفاقا در اولویت ما قرار دارد، اولویت بعدی ما نیز این است که با تشدید بازرسی‌ها اجازه ندهیم تورم روانی و انتزاعی افزایش پیدا کند که در حق مردم اجحافی صورت نگیرد.از سویی دیگر درصدی افزایش برخی کالاها اجتناب ناپذیر است و اگر آن درصد واقعی اعمال شود، شاید در طول زمان اتفاق خواهد افتاد؛ لکن بیشترین تلاش‌مان این است که در شاریط جدید افزایش بی رویه، بی‌جهت و سو استفاده گرانه اتفاق نیفتند. بر اساس گزارشات میدانی که دارم تا این لحظه بازار کنترل شده است.</p>
      <p>رحمانی در پاسخ به پرسشی درباره اظهارات اخیر رهبری مبنی بر لزوم حذف قوانین دست و پا گیر در تولید گفت: رهبری بارها درباره فضای کسب و کار صحبت کردند و تذکر دادند در حوزه وزارت صمت امسال یکی از محورهایی که بر آن تاکید داریم بهبود فضای کسب و کار است. تعداد مجوزها، فرآیندها و سامانه باید تکمیل شود و اقداماتی در این حوزه انجام دادیم که رفع موانع شود؛ در گذشته ۷۸ مجوز داشتیم که آن را به ۴۶ رساندیم .</p>
      <p>وی در پایان تاکید کرد:‌ بهبود فضای کسب و کار نیازمند یک کار جمعی است و تمامی دستگاه‌ها باید پای کار بیایند؛ این کار کمترین بودجه و منابع را می‌خواهد، زیرا اراده در این میان مهم‌ترین حرف را می‌زند.</p>
    </article>
  </body>
</html>