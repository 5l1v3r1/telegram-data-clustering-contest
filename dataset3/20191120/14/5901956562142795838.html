<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/sladoledni-rekord-238-okusov-248870"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T14:27:00+00:00"/>
    <meta property="og:title" content="Sladoledni rekord: 238 okusov"/>
    <meta property="og:description" content="VANCOUVER – La Casa Gelato je nova svetovna rekorderka: in to na sam dan Guinnessovih svetovnih rekordov, zmaga sladoledarne v kanadskem Vancouvru pa je dobesedno sladka. Tamkajšnji slaščičarski..."/>
  </head>
  <body>
    <article>
      <h1>Sladoledni rekord: 238 okusov</h1>
      <h2>V Vancouvru na Guinnessov praznik postavili rekord. Bi poskusili usodni mango, čokoladno slanino ali popraženi česen?</h2>
      <address><time datetime="2019-11-20T14:27:00+00:00">20 Nov 2019, 14:27</time> by <a rel="author">E. B.</a></address>
      <p>VANCOUVER – La Casa Gelato je nova svetovna rekorderka: in to na sam dan Guinnessovih svetovnih rekordov, zmaga sladoledarne v kanadskem Vancouvru pa je dobesedno sladka. Tamkajšnji slaščičarski mojstri namreč ponujajo kar 238 najrazličnejših okusov sladoledov, današnji, ki ga niso želeli razodeti vnaprej, pa bo le češnjica na vrhu smetane in je namenjen proslavitvi zgodovinskega mejnika.<br/><br/>Sladoledarna se je od skromnih začetkov leta 1982 prebila v sam svetovni vrh. Nekoč so bili le običajni športni bar, ki je ponujal kakšnih 20 vrst sladoleda, potem so poskočili na 40 okusov, po še nekaj letih na 168, zdaj pa so dosegli magično številko 238. Ne le da jih bo postavila na svetovni sladoledni prestol, pa čeprav ji geografsko tega morda ne bi pripisali (a je lastnik <b>Vince Misceo </b>s pravega, italijanskega konca), temveč jim prinesla tudi Guinnessov rekord, in to na sam praznik svetovnih dosežkov vseh vrst!<br/><br/>A laskavo priznanje je le uradnega značaja, prava potrditev uspeha so številni obiskovalci, ki sladoledno trdnjavo obiskujejo vsak dan, ne glede na letni čas, in izbirajo v množici okusov. Ti so za boljšo orientacijo razdeljeni v več skupin, denimo, klasični sladoled, sorbet, zamrznjeni jogurt in sladoledi brez sladkorja, znotraj teh pa se skriva pisana paleta: od čokoladne slanine, usodnega manga do popraženega česna. To je le jagodni izbor med eksperimenti, s katerimi se Misceo in njegova družina poigravata že desetletja, do zdaj so se namreč domislili več kot 600 skrajno nenavadnih okusov. Brez skrbi, na voljo so tudi zimzeleni čokolada, vanilja, jagoda in lešnik.<br/><br/>Do zdaj je za sladoledarno z največjo izbiro sladoledov sicer veljal lokal Benetkah, ki ponuja 60 okusov.</p>
    </article>
  </body>
</html>