<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/ryanair-condannata-illegittimo-fa-pagare-il-bagaglio-a-mano-ai-passeggeri/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T14:18:07+00:00"/>
    <meta property="og:title" content="Ryanair condannata: illegittimo far pagare il bagaglio a mano ai passeggeri"/>
    <meta property="og:description" content="La compagnia aerea low cost è stata condannata dai giudici di un tribunale commerciale di Madrid per aver fatto pagare un supplemento per il trasporto di un trolley. Ryanair - ha stabilito la rivoluzionaria sentenza - dovrà restituire 20 euro, oltre agli interessi, al viaggiatore, di cui sarebbero stati violati i diritti."/>
  </head>
  <body>
    <article>
      <h1>Ryanair condannata: illegittimo far pagare il bagaglio a mano ai passeggeri</h1>
      <h2>La compagnia aerea low cost è stata condannata dai giudici di un tribunale commerciale di Madrid per aver fatto pagare un supplemento per il trasporto di un trolley. Ryanair – ha stabilito la rivoluzionaria sentenza – dovrà restituire 20 euro, oltre agli interessi, al viaggiatore, di cui sarebbero stati violati i diritti.</h2>
      <address><time datetime="2019-11-20T14:18:07+00:00">20 Nov 2019, 14:18</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>La compagnia aerea low cost è stata condannata dai giudici di un tribunale di Madrid per aver fatto pagare un supplemento per il trasporto di un trolley. La compagnia aerea – ha stabilito la rivoluzionaria sentenza – dovrà restituire 20 euro, oltre agli interessi, al viaggiatore. Secondo la compagnia irlandese, infatti, per portare a bordo il bagaglio a mano bisogna acquistare il biglietto ‘priority' per una valigia fino a dieci chili, oltre alla propria borsa. Nella stessa sentenza il tribunale di Madrid obbliga, inoltre, Ryanair a ritirare la clausola con l'obbligo del pagamento di una tariffa aggiuntiva per il bagaglio a mano perché "limita i diritti riconosciuti per legge ai passeggeri".</p>
      <p><b>In particolare il tribunale commerciale numero 13 di Madrid è stato chiamato a pronunciarsi</b> in merito al reclamo di un cliente che viaggiava da Madrid a Bruxelles e che aveva dovuto pagare 20 euro in più rispetto al prezzo del biglietto per poter portare in cabina il proprio bagaglio. I giudici hanno considerato la misura adottata dalla compagnia aerea come "abusiva" poiché viola i diritti dei passeggeri, in particolar modo l'Articolo 97 della legge nazionale sui trasporti.</p>
      <p><b>Il tribunale commerciale, con una sentenza che non potrà essere appellata, ha condannato Ryanair</b> a restituire al passeggero i 20 euro che aveva preteso affinché potesse salire a bordo dell'aereo con un bagaglio a mano, ma ha negato al viaggiatore il risarcimento per danni morali che aveva preteso. I giudici hanno inoltre stabilito che il trasporto di un bagaglio a mano deve essere consentito e rientrare nel prezzo del biglietto, mentre è corretto che bagagli più grandi vengano addebitati ai passeggeri in quanto comportano costi aggiuntivi per le compagnie aeree, ad esempio quelli per il maggior consumo di carburante del velivolo.</p>
    </article>
  </body>
</html>