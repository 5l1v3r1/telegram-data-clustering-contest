<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742716"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T14:45:00+00:00"/>
    <meta property="og:title" content="ฟันผุอย่านิ่งนอนใจ! ติดเชื้อ-หนองลามปิดทางเดินหายใจ"/>
    <meta property="og:description" content="หนุ่มใหญ่เมืองคอนชะล่าใจ ปล่อยฟันผุเรื้อรัง สุดท้ายเป็นหนองใต้คาง หายใจติดขัดหมอต้องช่วยเจาะคอหายใจ ชี้เสี่ยงตาย ถ้ารักษาช้า"/>
  </head>
  <body>
    <article>
      <h1>ฟันผุอย่านิ่งนอนใจ! ติดเชื้อ-หนองลามปิดทางเดินหายใจ</h1>
      <address>
        <time datetime="2019-11-20T14:45:00+00:00">20 Nov 2019, 14:45</time>
      </address>
      <p>
        <b>หนุ่มใหญ่เมืองคอนชะล่าใจ ปล่อยฟันผุเรื้อรัง สุดท้ายเป็นหนองใต้คาง หายใจติดขัดหมอต้องช่วยเจาะคอหายใจ ชี้เสี่ยงตาย ถ้ารักษาช้า</b>
      </p>
      <p>เมื่อวันที่ 20 พ.ย.  ผู้สื่อข่าวรายงานว่า เฟซบุ๊กชื่อ “ArakWongworachat” ซึ่งเป็นเฟซบุ๊กส่วนตัวของ นพ.อารักษ์ วงศ์วรชาติ ผอ.รพ.สิชล จ.นครศรีธรรมราช ได้โพสต์ภาพการผ่าตัดพร้อมระบุข้อความว่า “<b>#ฝีหนองเนื้อเยื่อใต้คางจากฟันผุเรื้อรัง #โรค Ludwig’s angina #หายใจติดขัดต้องเจาะคอช่วยหายใจ #เหตุจากโรคฟันผุเหงือกอักเสบเรื้อรัง #ฟันผุอย่านิ่งนอนใจ<br/></b>เหตุจากฟันผุทำให้ติดเชื้อรุนแรงจนลิ้นคับปากดันปิดทางเดินหายใจเสี่ยงเสียชีวิตหากรักษาไม่ทันท่วงที</p>
      <figure>
        <img src="https://www.dailynews.co.th/admin/upload/20191120/news_ZSrOYpkAVp211251_533.jpg?v=201911210410?v=6176"/>
      </figure>
      <p>นพ.อารักษ์ ยังระบุด้วยว่า  ผู้ป่วยชายอายุ 40 ปี ฟันกรามผุเรื้อรังมานาน ไม่สนใจไปรักษา ปวดหาย ซื้อยาร้านยามากินเอง 7 วันก่อนมาโรงพยาบาล มีไข้ ปวดฟันกรามมากซื้อพลาสเตอร์ปิดลดปวดที่แก้มเริ่มปวด บวมแดงร้อน ที่คาง ลามไปรอบคอด้านหน้า หน้าอกตอนบนอย่างรวดเร็วลิ้นจุกคับปาก กลืนน้ำลาย น้ำ อาหารไม่ลง อ่อนเพลีย เบื่ออาหารปวดเมื่อยตามตัวไปหมด 1 วันก่อนมาโรงพยาบาล ไข้หนาวสั่นมากหายใจติดขัด จึงรีบมาโรงพยาบาล เข้าห้องฉุกเฉิน แพทย์อีอาร์รีบให้สารน้ำแก้ภาวะขาดน้ำ งดน้ำ และอาหาร ช่วยหายใจ ให้ออกซิเจนทางจมูกพอหายใจเองได้เล็กน้อยออกซิเจนในเลือดต่ำลง ให้ยาต้านเชื้อทางเส้นเลือด รีบส่งห้องผ่าตัดปรึกษาแพทย์ผู้เชี่ยวชาญด้านหูคอจมูก เป็นการด่วนลำดับแรกที่แพทย์ ทีมงานต้องทำคือการเจาะคอแบบฉุกเฉิน  ช่วยหายใจให้ได้ก่อนเป็นการเร่งด่วนแล้วให้ยาสลบ ตามมาด้วยการผ่าฝีหนองออกเพื่อลดอาการบวม ได้หนองประมาณ150  ซีซี หนองขังอยู่ในโพรงใต้คางและดันเข้าไปโพรงใต้ลิ้นยกลิ้นขึ้นมาจนปิดช่องปาก ผู้ป่วยหลังผ่าตัดต้องใส่เครื่องช่วยหายใจ เข้ารักษาในห้องไอซียู5 วัน จึงเอาเครื่องออกได้แต่ยังคงต้องคาท่อที่เจาะคอช่วยหายใจเอาไว้จนกว่าจะยุบบวมหมดหลังจากนั้นค่อยส่งพบหมอฟันมาจัดการเรื่องต้นเหตุฟันผุกันต่อ</p>
      <figure>
        <img src="https://www.dailynews.co.th/admin/upload/20191120/news_tBTyTSDEir211252_533.jpg?v=201911210410?v=9869"/>
      </figure>
      <p>ผอ.รพ.สิชลโพสต์อีกว่า วิทยาทาน โรคนี้ปัจจุบันเจอได้น้อย แต่รุนแรงมาก @@Ludwig'sangina ได้ถูกเรียกชื่อตาม Wilhelm Frederick von Ludwig ในปีค.ศ.1836 หมายถึงการอักเสบติดเชื้อของชั้นเนื้อเยื่อในโพรงใต้คาง (Submandibular space) เป็นภาวะที่พบได้น้อยมากในปัจจุบันเนื่องจากมีการพัฒนาของยาต้านจุลชีพ โดยอัตราการเสียชีวิตลดลงจาก50 เปอร์เซ็นต์ ในปีค.ศ.1940 ก่อนที่จะมีการใช้ยาต้านจุลชีพในการรักษาการติดเชื้อที่เหงือกและฟัน(odontogenicinfection) เหลือเพียง 10 เปอร์เซ็นต์หลังจากมีการใช้ยาต้านจุลชีพโดยภาวะนี้มักพบในผู้ใหญ่มาก@@</p>
      <figure>
        <img src="https://www.dailynews.co.th/admin/upload/20191120/news_HlKsDGOHUn211253_533.jpg?v=201911210410?v=7944"/>
      </figure>
      <p>ขอบคุณเฟซบุ๊กชื่อ “Arak Wongworachat”<br/> <br/> </p>
    </article>
  </body>
</html>