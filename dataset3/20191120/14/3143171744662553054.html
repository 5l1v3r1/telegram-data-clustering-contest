<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/noi-ex-multiservizi-senza-lavoro-dal-2017-vogliamo-diritti-dignita-e-risposte.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T14:30:58+00:00"/>
    <meta property="og:title" content="“Noi, ex Multiservizi: senza lavoro dal 2017, vogliamo diritti, dignità e risposte”"/>
    <meta property="og:description" content="&quot;Siamo nella totale disperazione, ignorati dalle istituzioni e dalla politica. Chiediamo solo di lavorare&quot; La lettera dei 24 ex operatori della partecipata"/>
  </head>
  <body>
    <article>
      <h1>“Noi, ex Multiservizi: senza lavoro dal 2017, vogliamo diritti, dignità e risposte”</h1>
      <address><time datetime="2019-11-20T14:30:58+00:00">20 Nov 2019, 14:30</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>"Siamo nella totale disperazione, ignorati dalle istituzioni e dalla politica. Chiediamo solo di lavorare" La lettera dei 24 ex operatori della partecipata</i>
      </p>
      <p>Stimato Direttore, chi le scrive è un gruppo di <b>ex lavoratori</b> di una società a prevalente partecipazione pubblica ridotti ormai alla <b>totale disperazione</b> atteso l’atteggiamento di totale chiusura sino ad oggi ingiustamente manifestato dalle amministrazioni pubbliche coinvolte nonché dalla stessa classe politica.</p>
      <h3>Dal 2017 nella totale disperazione</h3>
      <p>La nostra condizione costituisce, peraltro, <b>caso assolutamente eccezionale</b> in ambito regionale considerato che tutti i dipendenti di altre società partecipate hanno sino a oggi sempre trovato utile ricollocazione presso la stessa o altre imprese controllate, mentre i lavoratori della <b>Multiservizi s.p.a.,</b> a fronte di una inspiegabile situazione di crisi e di accertata totale insolvenza sono stati improvvisamente <b>privati del lavoro e di ogni fonte di sussistenza</b> (neppure il TFR è stato mai corrisposto) con gravissime ripercussioni, anche di ordine sociale, più volte oggetto di commento da parte della stampa locale e nazionale.</p>
      <h3>Noi messi in strada nell’indifferenza</h3>
      <p><b>Da Febbraio 2017</b> mese che vede la scadenza del nostro ultimo contratto di lavoro ci troviamo ormai senza alcuna occupazione, non ci dilungheremo oltremodo sugli eventi che hanno portato a questo epilogo, men che mai staremo a soffermarci sulle varie situazioni accaduteci in questi anni, <b>sull’indifferenza, spesso anche ostilità</b> e molte volte sui comportamenti indisponenti nei nostri confronti, nostro unico peccato cercare con tutte le forze di ottenere un minimo di dignità lavorativa e una speranza di futuro, per persone, quali noi <b>siamo, troppo grandi</b> perché beneficino di agevolazioni per un nuovo posto di lavoro, troppo piccole per pensare a un futuro pensionistico e pertanto finiti in una sorta di “limbo”, peraltro, con una professionalità specifica maturata in <b>più di 15 anni di lavoro</b> per conto di una partecipata della ex Provincia Regionale di Messina oggi <b>città Metropolitana</b>, professionalità quasi impossibile tuttavia da reinvestire altrove.</p>
      <h3>Siamo nell’elenco di mobilità</h3>
      <p>Il motivo di questa nostra lettera è il seguente: siamo <b>inseriti nell’elenco di mobilità interaziendale regionale</b> giusta determinazione N. 564 dell’11.07.2019 della Città Metropolitana di Messina che fa sua e mette in pratica le disposizioni dell’art.24 della legge regionale N. 20 del 2016, che al comma 4 testualmente cita “Le società controllate direttamente o indirettamente dalle amministrazioni di cui al decreto legislativo 18 agosto 2000, n. 267 e successive modifiche e integrazioni o dai loro enti strumentali, <b>che sulla base dei propri piani industriali evidenziano carenze di organico devono attingere dall’elenco di cui al comma 2, prima di poter procedere a nuove assunzioni.</b>”</p>
      <h3>Perchè nessuno attinge all’elenco?</h3>
      <p>In questo periodo la società <b>Messinaservizi Bene Comune</b> partecipata al 100% dal comune di Messina, come tutti sanno, è in fase di <b>assunzione di nuovo personale</b>, per lo svolgimento dei servizi di raccolta differenziata, a tale scopo si è avvalsa del centro per l’impiego per svolgere una selezione; la domanda che poniamo è la seguente: “ Perché la società partecipata non mette in pratica le disposizioni dell’art.24, comma 4, della L.r. 20/2016 e pertanto prima di eseguire la selezione per le nuove assunzioni, <b>non attinge dall’elenco ?”</b></p>
      <h3>Diffidata Messinaservizi</h3>
      <p>Precisiamo che noi lavoratori abbiamo fatto richiesta e <b>diffidato direttamente Messinaservizi d</b>i adempiere a quanto previsto dalla legge regionale, peraltro senza ottenere risposta alcuna; Precisiamo che gli iscritti nell’elenco al momento attuale <b>sono 24 unità</b>, pertanto un numero abbastanza esiguo rispetto alle necessità della società e del servizio. Specifichiamo soprattutto che troviamo del tutto normale e giusto ricorrere alla selezione pubblica e auspichiamo che la stessa sia la più trasparente possibile, ricordando, a noi stessi e chi ci legge che anche noi a suo tempo (nel lontano 2003) <b>passammo da una selezione</b>, per poi essere formati e infine soggetti a diverse prove d’esame prima di essere assunti.</p>
      <h3>I nostri diritti calpestati</h3>
      <p>La nostra intenzione pertanto non è quella di avere alcun tipo di trattamento di favore bensì di avere <b>riconosciuto un diritto sancito</b> dalla legge e non riusciamo a capire e spiegarci per quale motivo questo ci sia negato, per quale motivo veniamo per l’ennesima volta osteggiati e per quale motivo nelle varie assunzioni svolte nelle società partecipate fino ad oggi, non si è tenuto in considerazione alcuna l’esistenza di questo elenco di fatto non prendendo in minima considerazione una legge regionale ?</p>
      <p>Queste domande fino adesso rimangono senza risposta, auspichiamo che questa nostra lettera possa farci ottenere qualche risposta o quantomeno farci comprendere i motivi, a noi sconosciuti, per cui siamo sistematicamente emarginati e isolati.</p>
      <h3>Vogliamo solo lavorare</h3>
      <p>Abbiamo anche provato a ottenere <b>un incontro con il sindaco De luca</b>, cui riconosciamo doti di chiarezza, azione e pragmatismo, nel tentativo di affrontare la questione e magari riuscire a capire qualcosa in più, purtroppo però senza alcun esito. Concludiamo cercando di dissipare ogni dubbio e chiarendo che il nostro unico scopo è quello d<b>i ritornare a lavorare riacquistando un briciolo di dignità lavorativa</b>, non abbiamo altri fini se non questo. Purtroppo in mancanza di risposte concrete saremo costretti seppure controvoglia a seguire altre strade e altre sedi per vederci riconosciuto un diritto leso e il rispetto della legge.</p>
      <p>Lettera firmata</p>
      <h4>Articoli correlati</h4>
    </article>
  </body>
</html>