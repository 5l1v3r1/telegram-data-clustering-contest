<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30281178.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T14:40:44+00:00"/>
    <meta property="og:title" content="Влада Зеленського садить Україну на російську «електричну голку» – видання"/>
    <meta property="og:description" content="Це неприкрита гра в інтересах ворога – газета"/>
  </head>
  <body>
    <article>
      <h1>Влада Зеленського садить Україну на російську «електричну голку» – видання</h1>
      <address><time datetime="2019-11-20T14:40:44+00:00">20 Nov 2019, 14:40</time> by <a rel="author" href="https://www.radiosvoboda.org/author/%D1%96%D1%80%D0%B8%D0%BD%D0%B0-%D0%B1%D1%96%D0%BB%D0%B0/vimpy" target="_blank">Ірина Біла</a></address>
      <p>Зе-команда, використовуючи маніпулятивні гасла, допустила на український ринок російську електроенергію за демпінговими цінами – і завдала збитків державній компанії, стверджує дописувач газети <b>«Україна молода»</b> <b>Олег Ганський</b>.</p>
      <p>Він попереджає, що енергетичні потуги «слуг народу» – попри обіцянки подолати минулі проблеми галузі та розчистити всі авгієві стайні, що залишилися від колишніх часів, – насправді можуть зруйнувати українську енергетику.</p>
      <p>Рішення закуповувати електроенергію в Росії, незважаючи на диспетчерські обмеження, що застосовуються до атомних електростанцій, є неприкритою грою в інтересах ворога. Адже ситуація виглядає так: влада не дозволяє державному підприємству «Енергоатом» продукувати електроенергію, змушуючи його працювати напівсили, натомість ініціює імпорт із країни, з якою воює, тим самим садячи Україну на російську «електричну голку».</p>
      <p>Дописувачу ситуація нагадує події 2009 року з підписанням так званих газових угод Юлії Тимошенко, але в даному випадку наслідки можуть бути значно плачевнішими. Росіяни готові віддавати Києву свою електроенергію задешево, щоб потім розпочати «електрошантаж» України. Про це стверджується в статті «Троянський електрокінь».</p>
      <p>На те, чому зустріч у нормандському форматі призначена на 9 грудня, день, коли в Росії відзначається свято «героїв», звертає увагу газета <b>«Україна молода»</b>.</p>
      <p>Дописувачка видання <b>Ярина Корчинська</b> зазначає, що ця зустріч запланована вже після 21 листопада, коли українці виходять на Майдан відзначати День Гідності та вшановувати пам’ять загиблих на Майдані і на війні.</p>
      <p>Зважаючи на політбардак, що коїться сьогодні в українській владі, на те, що нинішній керманич, за твердженням авторки, просто генетично й ментально не готовий до ролі лідера української нації, є потреба, щоб цьогорічне 21 листопада було не просто одноразовим маршем, як раніше. Марш мусить стати своєрідною вимогою до президента Володимира Зеленського та «слуг» гаранта, що вони не капітулюють у грудні у Франції.</p>
      <p>Дописувачка зазначає, що Володимир Путін поводиться самовпевнено, зухвало й продовжує лоскотати нерви шантажем. Незважаючи на визначену дату проведення засідання «нормандської четвірки», в український медіапростір порціями запускається невпевненість, що очільник Кремля може й не бути присутнім на цьому зібранні.</p>
      <p>Авторку статті не покидає відчуття, що «примирення» двох держав проходить за сценарієм Путіна. І що на цій зустрічі путінська Росія висуватиме принизливі для України умови припинення цієї війни. Про це йдеться в матеріалі <a href="https://www.umoloda.kiev.ua/number/3534/180/140123/">«Після Дня Гідності...»</a></p>
      <p>Газета <b>«День»</b> пише, що в Центрі кібербезпеки НАТО в Естонії говорили про досвід діджиталізації країни та відбиття атак Росії. Видання нагадує, що 2007 року масова спланована кібератака скоординованих хакерів вивела з ладу сайти парламенту, міністерств, банків та ЗМІ в Естонії. Електронні послуги не працювали, транзакції не надходили, а люди протягом кількох днів не могли зрозуміти – що ж відбувається.</p>
      <p>З'ясувалося, що кібератака була підготовлена Росією. Для Естонії ті події стали поворотними, бо саме тоді маленька країна вирішила вибудувати серйозну систему кібербезпеки, яка вже сьогодні є однією з найкращих у світі.</p>
      <p>Авторка статті <b>Аліса Поліщук</b> наголошує, що Україна з 2014 року і донині перебуває в стані гібридної війни з Росією, і українці ледь не щодня стають мішенню для чисельних кібератак. На українцях буквально тестують те, що могло б згодом вивести з ладу певні системи на Заході. Приклад 2014 року – лише один із багатьох.</p>
      <p>Тому дії Естонії – країни, що також зазнала радянського панування, шаленого впливу Росії до сьогодні, – можуть стати для України певним зразком, інструкцією до дії. Публікація називається «Як спільно захиститися в інтернеті?»</p>
    </article>
  </body>
</html>