<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/20/elisabeth-moss-attrice.html"/>
    <meta property="og:site_name" content="Sky TG24"/>
    <meta property="article:published_time" content="2019-11-20T14:33:00+00:00"/>
    <meta property="og:title" content="Dalla TV al cinema, i personaggi migliori dell'attrice Elisabeth Moss"/>
    <meta property="og:description" content="Volto amatissimo del piccolo schermo, Elisabeth Moss - ora nelle sale con “Light of My Life” - sta spopolando ultimamente anche al cinema."/>
  </head>
  <body>
    <article>
      <h1>Dalla TV al cinema, i personaggi migliori dell'attrice Elisabeth Moss</h1>
      <h2>Volto amatissimo del piccolo schermo, Elisabeth Moss - ora nelle sale con “Light of My Life” - sta spopolando ultimamente anche al cinema</h2>
      <address>
        <time datetime="2019-11-20T14:33:00+00:00">20 Nov 2019, 14:33</time>
      </address>
      <p>I più, <b>Elisabeth Moss la conoscono per il ruolo di Peggy Olson in “Mad Men”</b>, per il quale ha ottenuto una candidatura ai Golden Globe, due agli Emmy Awards e la vittoria di uno SAG Award.</p>
      <p>Tuttavia, diversi sono i ruoli di successo che la Moss ha interpretato in carriera, alternandosi tra cinema e tv. Ecco i migliori, nell’attesa di rivederla in “<a href="https://tg24.sky.it/spettacolo/cinema/2019/11/19/light-of-my-life-trailer-film.html">Light of My Life</a>”.</p>
      <h3>“Ragazze interrotte” (1999)</h3>
      <p>Adattamento del diario di Susanna Kaysen “La ragazza interrotta”, <b>“Ragazze interrotte” di James Mangold</b> ha per protagoniste <a href="https://tg24.sky.it/spettacolo/cinema/fotogallery/2019/04/03/winona-ryder-oggi-foto.html">Winona Ryder</a> e <a href="https://tg24.sky.it/spettacolo/cinema/top/2016/08/05/migliori-film-angelina-jolie.html">Angelina Jolie</a>. Ambientato in un ospedale psichiatrico, il film segue le vicende di Susanna Kaysen, ricoverata a seguito di un tentativo di suicidio.</p>
      <p>In ospedale, Susanna incontra altre ragazze problematiche. <b>Elisabeth Moss è Polly "Torch" Clark, sconvolta per le ustioni accidentali subíte nell'infanzia</b>.</p>
      <h3>“Mad Men” (2007 - 2015)</h3>
      <p>Serie tv d’enorme successo, “<a href="https://tg24.sky.it/spettacolo/serie-tv/fotogallery/2017/06/14/mad-men-cast-ieri-e-oggi.html">Mad Men</a>” racconta i cambiamenti che la società americana ha vissuto negli anni Sessanta, filtrati attraverso l’occhio della New York pubblicitaria di quel tempo.</p>
      <p><b>La serie racconta le vicende di alcuni pubblicitari che lavorano per l’agenzia Sterling &amp; Cooper</b>. Al centro della storia vi è il direttore creativo della società, Don Draper (Jon Hamm), ma tutti i personaggi vengono tratteggiati nelle loro sfumature, nelle loro vicende private e professionali. <a href="https://tg24.sky.it/spettacolo/serie-tv/fotogallery/2014/06/11/elisabeth_moss.html">Elisabeth Moss</a> <b>è Peggy Olson che, da segretaria del direttore, viene poi promossa copywriter</b>.</p>
      <h3>“Top of the Lake - Il mistero del lago” (2013 - in corso)</h3>
      <p>Diretta da Garth Davis e Jane Campion, <b>“Top of the Lake - Il mistero del lago” vede Elisabeth Moss nei panni della protagonista, la detective Robin Griffin</b>.</p>
      <p>La prima stagione la vede indagare sulla sparizione della dodicenne Tui Mitcham da un villaggio della Nuova Zelanda, la seconda stagione - ambientata a Sydney - si concentra invece sulle indagini legate alla morte di una ragazza asiatica non identificata trovata a Bondi Beach.</p>
      <h3>“The One I Love” (2014)</h3>
      <p>In <b>“The One I Love” di Charlie McDowell</b>, Elisabeth Moss è Sophie, sposata con Ethan e reduce da un tradimento di lui. Per superare la crisi i due ricorrono ad un terapista, che suggerisce loro di recarsi in una villetta fuori città dove, a suo dire, molte altre coppie hanno trascorso una breve vacanza che ha fatto ritrovare loro l’amore.</p>
      <p>Presto scopriranno che quella villa ospita una versione alternativa di loro stessi. Se entrano insieme nella casa appare vuota e in condizioni normali, ma se entrano uno alla volta l'altro non vi riesce ad accedere, e chi è all'interno incontra un doppione del partner.</p>
      <h3>“The Handmaid’s Tale” (2017 - in corso)</h3>
      <p>Basata sul romanzo distopico del 1985 “Il racconto dell'ancella” di Margaret Atwood, <b>“The Handmaid’s Tale” è ambientata in un futuro non lontano, in cui il tasso di fertilità umana è in calo</b> a causa di malattie e inquinamento. Le donne fertili, ribattezzate “ancelle”, vengono assegnate alle famiglie elitarie dove subiscono stupri rituali da parte del proprio padrone, con lo scopo di dargli dei figli.</p>
      <p><b>Elisabeth Moss è June Osborne / Difred / Dijoseph, un’ancella assegnata alla casa del Comandante Fred Waterford</b> e di sua moglie Serena Joy.</p>
      <h3>“The Square” (2017)</h3>
      <p>Vincitore della Palma d’Oro a Cannes e <b>selezionato per rappresentare la Svezia agli Oscar 2018 nella categoria miglior film in lingua straniera</b>, “The Square” di Ruben Östlund è un film decisamente sui generis.</p>
      <p>Dopo l'abolizione della monarchia svedese, il Palazzo Reale di Stoccolma è stato trasformato in un museo d'arte contemporanea, che si appresta ad ospitare l’installazione “The Square”, un piccolo spazio aperto di forma quadrata i cui confini sono tracciati solo per terra, tra le pietre di un pavé. Elisabeth Moss è Anne.</p>
    </article>
  </body>
</html>