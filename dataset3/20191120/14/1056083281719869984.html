<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919308/%D8%A7%DB%8C%D8%B3%D9%86%D8%A7-%D8%B1%D8%B3%D8%A7%D9%86%D9%87-%D8%A7%DB%8C-%D8%B5%D8%A7%D8%AF%D9%82-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T14:43:51+00:00"/>
    <meta property="og:title" content="ایسنا رسانه‌ای صادق است"/>
    <meta property="og:description" content="ایسنا/کرمانشاه استاندار کرمانشاه خبرگزاری دانشجویان ایران( ایسنا) را رسانه‌ای صادق توصیف کرد."/>
  </head>
  <body>
    <article>
      <h6 class="kicker">استاندار کرمانشاه:</h6>
      <h1>ایسنا رسانه‌ای صادق است</h1>
      <address><time datetime="2019-11-20T14:43:51+00:00">20 Nov 2019, 14:43</time> by <a rel="author">محبوبه علی آقایی</a></address>
      <p>ایسنا/کرمانشاه استاندار کرمانشاه خبرگزاری دانشجویان ایران( ایسنا) را رسانه‌ای صادق توصیف کرد.</p>
      <p>هوشنگ بازوند در دیدار با مدیرعامل ایسنا، با تبریک بیستمین سالگرد تاسیس ایسنا و همچنین موفقیت این خبرگزاری در کسب رتبه برتر پوشش اخبار اربعین، با قدردانی از زحمات خبرنگاران این خبرگزاری، گفت: همواره این خبرگزاری از جایگاه مهمی در کشور و استان برخوردار بوده و ما هم همواره قدردان زحمات خبرنگاران ایسنا هستیم و امیدواریم موفقیت‌های این خبرگزاری و خبرنگاران آن استمرار داشته باشد.</p>
      <p> علی متقیان مدیرعامل ایسنا نیز در این دیدار با اشاره به جایگاه مطلوب ایسنا در جامعه رسانه‌ای کشور و اعتماد بالایی که این خبرگزاری میان مردم پیدا کرده، گفت: با گذشت دو دهه از فعالیت خبرگزاری همواره صداقت و امانتداری را سرلوحه کار خود قرار داده‌ایم.</p>
      <p>وی افزود: ایسنا خبرگزاری همراه نظام است، اما هیچگاه مطالبه‌گری خود را فراموش نکرده‌ایم و تلاشمان این بوده که با رعایت اخلاق بتوانیم مطالبه حق مردم را داشته باشیم.</p>
      <p>متقیان تصریح کرد: هیچگاه به دنبال آبرو بردن از کسی نبوده‌ایم و هدف این بوده که بتوانیم پرسشگران و مطالبه گرانی با اخلاق باشیم.</p>
      <p>مدیرعامل ایسنا با اشاره به صداقت بالای خبرنگاران این خبرگزاری در ارسال اخبار گفت: به جرات می‌توانیم ادعا کنیم که هر خبری روی سایت خبرگزاری قرار می‌گیرد درست و موثق است و هیچگاه در ارسال اخبار دقت را فدای سرعت ارسال خبر نکرده‌ایم.</p>
      <p>وی افزود: این سرمایه بزرگی است که مردم به هرآنچه روی خروجی خبرگزاری قرار گیرد اعتماد داشته باشند و بتوانند به آن استناد کنند.</p>
      <p>متقیان با اشاره به استناد بسیار نشریات مکتوب و سایت‌های خبری به اخبار ایسنا، گفت: در انتشار اخبار خبرگزاری‌ها در نشریات مکتوب رتبه اول و در سایت‌های خبری نیز از جایگاه خوبی برخورداریم.  </p>
      <p>انتهای پیام</p>
      <p> </p>
    </article>
  </body>
</html>