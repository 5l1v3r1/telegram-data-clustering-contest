<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/entertainment/2019/11/20/iffi-goa-inaugurated"/>
    <meta property="og:site_name" content="Media One"/>
    <meta property="article:published_time" content="2019-11-20T14:28:17+00:00"/>
    <meta property="og:title" content="ഗോവ രാജ്യാന്തര ചലച്ചിത്രമേളക്ക് തുടക്കമായി"/>
    <meta property="og:description" content="50 വനിത സംവിധായകരുടെ സിനിമകള്‍ പ്രദര്‍ശിപ്പിക്കപ്പെടുന്നു എന്നതാണ് ഐ.എഫ്.എഫ്.ഐയുടെ മുഖ്യ ആകര്‍ഷണം"/>
  </head>
  <body>
    <article>
      <h1>ഗോവ രാജ്യാന്തര ചലച്ചിത്രമേളക്ക് തുടക്കമായി</h1>
      <h2>50 വനിത സംവിധായകരുടെ സിനിമകള്‍ പ്രദര്‍ശിപ്പിക്കപ്പെടുന്നു എന്നതാണ് ഐ.എഫ്.എഫ്.ഐയുടെ മുഖ്യ ആകര്‍ഷണം</h2>
      <address><time datetime="2019-11-20T14:28:17+00:00">20 Nov 2019, 14:28</time> by <a rel="author" href="https://www.mediaonetv.in/author/550783" target="_blank">Web Desk</a></address>
      <p>ഗോവ രാജ്യാന്തര ചലച്ചിത്രമേളക്ക് തിരശ്ശില ഉയര്‍ന്നു. ബോളിവുഡ് താരം അമിതാഭ് ബച്ചന്‍ മേള ഉദ്ഘാടനം ചെയ്തു. ഐ.എഫ്.എഫ്.ഐയുടെ സുവര്‍ണ ജൂബിലിയാണ് ഇത്തവണ നടക്കുന്നത്.</p>
      <p>സുവര്‍ണ ജൂബിലിയോടനുബന്ധിച്ച് വലിയ ആഘോഷങ്ങളാണ് ഒരുക്കിയിരിക്കുന്നത്. പനാജിയിലെ ശ്യാമ പ്രസാദ് മുഖര്‍ജി സ്റ്റേഡിയത്തില്‍ നടക്കുന്ന ചടങ്ങില്‍ അമിതാബ് ബച്ചന്‍ മേളക്ക് തിരി തെളിയിച്ചു. ബോളിവുഡ് സംവിധായകന്‍ കരണ്‍ ജോഹറാണ് അവതാരകനായി എത്തിയത്. അഭിഷേക് ഷാ സംവിധാനം ചെയ്ത ഗുജറാത്തി ചിത്രം <i>ഹെല്ലറോ</i> ആയിരുന്നു ഉദ്ഘാടന ചിത്രം.</p>
      <figure>
        <img src="https://images.assettype.com/mediaone%2F2019-11%2Fbbcba7d5-cf83-4262-8279-d3ac6351fb14%2Fimages__7_.jpg?w=1200&amp;auto=format%2Ccompress"/>
      </figure>
      <p>76 രാജ്യങ്ങളില്‍ നിന്നായി 200 ലധികം ചിത്രങ്ങളാണ് പ്രദര്‍ശിപ്പിക്കുക. ഇന്ത്യന്‍ പനോരമയില്‍ 41 ചിത്രങ്ങളാണ് പ്രദര്‍ശിപ്പിക്കുന്നത്. ഫീച്ചര്‍ വിഭാഗത്തില്‍ 26 ചിത്രങ്ങളും നോണ്‍ ഫീച്ചര്‍ വിഭാഗത്തില്‍ 15 ചിത്രങ്ങളും പ്രദര്‍ശിപ്പിക്കും.</p>
      <p>പ്രിയദര്‍ശനാണ് ഫീച്ചര്‍ വിഭാഗം ജൂറി ചെയര്‍മാന്‍. രാജേന്ദ്ര ജംഗ്ലിയാണ് നോണ്‍ ഫീച്ചര്‍ വിഭാഗം ജൂറി ചെയര്‍മാന്‍. മലയാളത്തില്‍ നിന്ന് മനു അശോകന്റെ ഉയരെ, ടി.കെ രാജീവ് കുമാറിന്റെ കോളാമ്പി എന്നീ ചിത്രങ്ങള്‍ ഫീച്ചര്‍ വിഭാഗത്തില്‍ ഇടം നേടിയിട്ടുണ്ട്.</p>
      <figure>
        <img src="https://images.assettype.com/mediaone%2F2019-11%2F7b3f0d5d-4c02-4399-bddb-5eaf921b92f8%2Fimages__5_.jpg?w=1200&amp;auto=format%2Ccompress"/>
      </figure>
      <p>50 വനിത സംവിധായകരുടെ സിനിമകള്‍ പ്രദര്‍ശിപ്പിക്കപ്പെടുന്നു എന്നതാണ് ഐ.എഫ്.എഫ്.ഐയുടെ മുഖ്യ ആകര്‍ഷണം. ഹികാരി സംവിധാനം ചെയ്ത ജപ്പാനിസ് ചിത്രം 37 സെക്കന്റ്സ്, കാന്‍ ചലച്ചിത്ര മേളയില്‍ ക്വീര്‍ പാം പുരസ്കാരം നേടിയ ഫ്രഞ്ച് സംവിധായിക സെലിന്‍ സിയാമയുടെ പോര്‍ട്ടറേറ്റ് ഓഫ് എ ലേഡി ഓണ്‍ ഫയര്‍ തുടങ്ങിയ ചിത്രങ്ങളും ഇതില്‍പ്പെടും. നവംബര്‍ 28ന് മേളക്ക് കൊടിയിറങ്ങും.</p>
    </article>
  </body>
</html>