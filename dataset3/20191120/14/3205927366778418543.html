<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294025-o-enas-xeiroteros-apo-ton-allon"/>
    <meta property="og:site_name" content="gavros.gr"/>
    <meta property="article:published_time" content="2019-11-20T14:08:00+00:00"/>
    <meta property="og:title" content="Ο ένας χειρότερος από τον άλλον"/>
    <meta property="og:description" content="Ο Κομίνης θα σφυρίξει Πανιώνιος-Ολυμπιακός, με Διαμαντόπουλο στο VAR."/>
  </head>
  <body>
    <article>
      <h1>Ο ένας χειρότερος από τον άλλον</h1>
      <address><time datetime="2019-11-20T14:08:00+00:00">20 Nov 2019, 14:08</time> by <a rel="author">ΒΑΪΟΣ ΜΠΑΛΑΦΑΣ</a></address>
      <p>Ο ένας χειρότερος από τον άλλον. Ο Περέιρα έβαλε τον Κομίνη (Θεσπρωτίας) να σφυρίξει το παιχνίδι Πανιώνιος-Ολυμπιακός και τον Διαμαντόπουλο (Αρκαδίας) στο VAR. Πρόκειται για... έμπνευση «εξυγίανσης» αφού, για να πούμε με δυο λόγια την αγωνιστική τους ανάλυση, «συναγωνίζονται» σε λάθη κατά του Ολυμπιακού!</p>
      <p>Στο ματς Ολυμπιακός-Λαμία 2-0, ο Διαμαντόπουλος σφύριξε και ο Κομίνης ήταν στο VAR! Έγιναν δυο πέναλτι και δεν τα πήραν χαμπάρι, δεν τα εξέτασαν καν! Το πρώτο πέναλτι έγινε στο τελευταίο πεντάλεπτο του πρώτου ημιχρόνου σε ανατροπή του Σουντανί και καταλόγισε κόρνερ! Το δεύτερο στο 61' στο χέρι του Σκόνδρα που ζήτησε όλο το γήπεδο, όμως ο Διαμαντόπουλος που ήταν κοντά έδειξε «παίζεται».</p>
      <p>
        <b>Αγαπημένο παιδί του Περέιρα</b>
      </p>
      <p>Ο Κομίνης, ο οποίος επαναλαμβάνουμε θα σφυρίξει στη Νέα Σμύρνη, ήταν τέταρτος στον αγώνα Παναθηναϊκός-Ολυμπιακός 1-1. Είχε ξεσπάσει σάλος με φωτογραφία που κυκλοφόρησε και τον έδειχνε σε ραντεβού με τον Περέιρα, μαζί με τους Αθηναίους Ευαγγέλου, Φωτόπουλο που ήταν στο VAR.</p>
      <p>Δεν είναι κρυφό ότι είναι από τα αγαπημένα παιδιά του Πορτογάλου καθώς αυτός τον κρατάει στον πίνακα παρά τα πολλά και χοντρά λάθη που κάνει. Όχι μόνο δεν τον βγάζει αλλά την προηγούμενη σεζόν τού έδωσε τους περισσότερους ορισμούς!</p>
      <p>Η τελευταία φορά που ο Κομίνης σφύριξε τον Ολυμπιακό ήταν στο εκτός έδρας παιχνίδι με την Λαμία (3-1), για την περσινή 29η αγωνιστική. Στο γκολ της Λαμίας υπήρχε καθαρό σπρώξιμο του Μπαράλες στον Μεριά, το οποίο ο Κομίνης δεν έδωσε. Και να σκεφτείτε ότι έσκυψε για να έχει καλύτερο οπτικό πεδίο!</p>
      <p>Έκανε και πολλά άλλα λάθη. Πιο συγκεκριμένα, επέτρεψε το σκληρό παιχνίδι, έδινε ανύπαρκτες κάρτες, ειδικά αυτή στον Γκιλιέρμε, είναι για πολλά γέλια!</p>
      <p>Πέρσι σφύριξε και Ολυμπιακός-ΑΕΛ 1-0 για την 15η αγωνιστική και πέρασε απαρατήρητος.</p>
      <p>
        <b>Λάθη σε προηγούμενα ματς</b>
      </p>
      <p>Στις 7 Φεβρουαρίου 2018 ο 39χρονος διαιτητής ορίστηκε στο ματς κυπέλλου ΑΕΚ- Ολυμπιακός 2-1, όπου δεν απέβαλε τον Βράνιες για σκληρό μαρκάρισμα στον Ανσασιφάρντ στο 20', ενώ λίγο μετά ο Βόσνιος προκάλεσε ξανά με κεφαλοκλείδωμα στον Μάριν. Επίσης, έδινε εύκολα φάουλ στην ΑΕΚ και «κατάπινε» αυτά που έπρεπε να δώσει στον Ολυμπιακό.</p>
      <p>Ακόμη χειρότερος ήταν στον αγώνα Ολυμπιακός-ΠΑΟΚ 1-0 που έγινε στις 22 Οκτωβρίου 2017 για την 8η αγωνιστική. Παρότι οι «ερυθρόλευκοι» νίκησαν, διέρρευσαν ως θέση τους τα εξής παράπονα: «Το γεγονός ότι νικήσαμε δεν σημαίνει ότι θα αφήσουμε αναπάντητη την προκλητική διαιτησία του Κομίνη. Μάλλον έπαιζε διαιτητής σε αγώνα μπάσκετ απόψε (σ.σ. χθες). Ακόμα εκτελούν φάουλ έξω από την περιοχή μας. Εσπασε τα ρεκόρ. Δεύτερη κίτρινη κάρτα στον Μάτος σε τρεις περιπτώσεις χάρισε. Να μη μας ξανασφυρίξει ποτέ».</p>
      <p>Και στο ματς αυτό έκανε ρεσιτάλ με φάουλ υπέρ της ομάδας της Θεσσαλονίκης που μόνο αυτός έβλεπε, ενώ αποκορύφωμα αποτέλεσε η μη αποβολή του Μάτος. Ειδικά οι κάρτες που δεν του έδειξε στο 41' και στο 55' είναι ο ορισμός.</p>
      <p>
        <b>Μόνο στον Ολυμπιακό</b>
      </p>
      <p>Ο Κομίνης είναι ένας διαιτητής που ο ΠΑΟΚ δεν θέλει να ακούσει και ο Περέιρα δεν τον βάζει. Για τον εντελώς αντίθετο λόγω δεν τον βάζει ούτε στην ΑΕΚ. Μην ξεχνάμε ότι υπάρχει το... μέτωπο από το μεταξύ τους επεισοδιακό ντέρμπι.</p>
      <p>Την τρέχουσα σεζόν, ο Κομίνης τα έκανε μαντάρα στο ματς Παναθηναϊκός-Ξάνθη 0-1 όπου απέδειξε ότι δεν βλέπει τίποτα! Ο Κομίνης σφύριξε το ματς και με τον Σκουλά στο VAR κακώς ακύρωσαν κανονικό γκολ των γηπεδούχων και κακώς μέτρησαν το μοναδικό τέρμα του ματς!</p>
      <p>
        <b>«Γνωστός» από την Ξάνθη</b>
      </p>
      <p>Ο Διαματόπουλος αντί να τιμωρηθεί μπήκε πάλι στον Ολυμπιακό. Την 9η αγωνιστική (02/11) αλλοίωσε τον αποτέλεσμα του αγώνα Ξάνθη-Ολυμπιακός 0-0, καθώς δεν έδωσε το πέναλτι του Αμπαντ στον Ελ Αραμπί. Την προηγούμενη αγωνιστική τον έβαλε στο VAR του ντέρμπι Παναθηναϊκού-ΑΕΚ και νάτος πάλι στον Ολυμπιακό!!!</p>
      <p>
        <b>Πρόκληση και ο Βάτσιος</b>
      </p>
      <p>Ένας διαιτητής που έπρεπε να είναι σπίτι του για το πέναλτι που έδωσε υπέρ της ΑΕΚ στο προπερσινό ματς με τη Λαμία μπήκε τέταρτος στο παιχνίδι Πανιώνιος-Ολυμπιακός. Ναι, ο Βάτσιος (Δυτικής Αττικής) που πήγε στην άσπρη βούλα σε βουτιά του Λιβάγια εκτός περιοχής. Τον υποβίβασαν και τον ανέβασαν ξανά!!!</p>
      <p>Αναλυτικά:</p>
      <p>
        <b>Σάββατο 23/11</b>
      </p>
      <p>19:30 Πανιώνιος-Ολυμπιακός</p>
      <p>Διαιτητής: Κομίνης (Θεσπρωτίας)</p>
      <p>Βοηθοί:Κωσταράς (Αιτ/νιας),</p>
      <p>Κουρομπύλια (Δυτικής Αττικής)</p>
      <p>4ος Βάτσιος (Δυτικής Αττικής)</p>
      <p>VAR: Διαμαντόπουλος (Αρκαδίας),</p>
      <p>Τριανταφύλλου (Αρκαδίας)</p>
      <p>Παρατηρητής: Καρατζάς (Ευβοίας)</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294026-h-o-rsquo-jogo-grafei-gia-santas-kai-olympiako-vid"/>
        <a href="https://www.gavros.gr/article/podosfairo/294036-kykloforoyn-kai-eksafanizontai-ta-eisithria-gia-paok"/>
        <a href="https://www.gavros.gr/article/podosfairo/294019-mia-frash-olh-h-oysia-hellip"/>
        <a href="https://www.gavros.gr/article/podosfairo/294015-deytero-synexomeno-eyrwpaiko-mats-me-allagh-proponhth"/>
      </related>
    </article>
  </body>
</html>