<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/fogyokura/sajat-testsulyos-gyakorlatok-otthon/"/>
    <meta property="og:site_name" content="FEMINA"/>
    <meta property="article:published_time" content="2019-11-20T14:56:03+00:00"/>
    <meta property="og:title" content="5 saját testsúlyos gyakorlat, ami gyönyörű alakot farag: otthon is végezheted"/>
    <meta property="og:description" content="Egyszerűek, mégis ultrahatásosak ezek a saját testsúlyos, otthon végezhető gyakorlatok."/>
  </head>
  <body>
    <article>
      <h1>5 saját testsúlyos gyakorlat, ami gyönyörű alakot farag: otthon is végezheted</h1>
      <h2>Egyszerűek, mégis ultrahatásosak ezek a saját testsúlyos, otthon végezhető gyakorlatok.</h2>
      <address><time datetime="2019-11-20T14:56:03+00:00">20 Nov 2019, 14:56</time> by <a rel="author">Szebegyinszki Szilvia</a></address>
      <p>Ahogy egyre hűvösebb és sötétebb van, úgy csökken az emberek mozgáskedve, ilyenkor már nehezebben veszik rá magukat egy esti kocogásra, vagy szaladnak el munka után az edzőterembe. Az alábbi gyakorlatokkal azonban akkor is át lehet mozgatni a testet, ha nincs kedved kimozdulni a lakásból.</p>
      <p>A saját testsúlyos gyakorlatok másik előnye, hogy nem igényelnek eszközt, ez az eszköz már adott - a saját test súlyát használják az erősítéshez. Az alábbi gyakorlatok ráadásul egyszerre több nagyobb izomcsoportot is megmozgatnak, ezzel maximalizálva a hatékonyságot.</p>
      <h3>Csípőemelés</h3>
      <p>A csípőemelés könnyű gyakorlatnak tűnik, ugyanakkor egyszerre dolgoztatja a fenék, a combok izmait és a csípő környéki izmokat. Akár kitartott gyakorlatként, akár pumpálva végezve jó kiegészítője lehet egy otthon összeállított edzésnek.</p>
      <figure>
        <img src="https://kep.cdn.indexvas.hu/1/0/3025/30251/302515/30251537_017ad7a3b6c7b3a3cc309e7fe8b9fc36_wm.jpg"/>
      </figure>
      <p>Feküdj hanyatt a földön vagy egy szőnyegen, húzd fel a lábadat, majd emeld el a csípődet a földtől úgy, hogy a vállad közben a talajon maradjon! A tested formáljon hidat! Tartsd ki ezt a pózt egy másodpercig majd engedd le a csípődet!</p>
      <h3>Fekvőtámasz és variációi</h3>
      <p>A fekvőtámasz amellett, hogy remekül edzi a kar, a mellkas és a hát izmait, a törzs izmait is formában tartja, nem véletlen, hogy a <a href="http://femina.hu/fogyokura/fekvotamasz-variaciok/">variációi közé tartozik</a> többek között a plankgyakorlat is, amelyet pont emiatt nem is említünk külön.</p>
      <figure>
        <img src="https://kep.cdn.indexvas.hu/1/0/3025/30251/302515/30251541_0087711ed114c82c80ccfd1d14c52ab6_wm.jpg"/>
      </figure>
      <p>A klasszikus fekvőtámasz olyan elképesztően jól működik, hogy már hosszú ideje alapja a professzionális edzéseknek is. A megfelelő technika fontosságáról azonban ritkán esik szó. A helyes fekvőtámaszhoz a tenyerek vállszéles tartásban vannak, a lábak összezárnak, és a törzs egyenes, miközben az ember a gyakorlatot végzi. Fontos figyelni arra is, hogy ne lógjon a fej.</p>
      <h3>Guggolás</h3>
      <p>A helyesen végzett guggolás erősíti a farizmokon kívül a vádli és a comb izmait, és megdolgoztatja a törzset is. <a href="http://femina.hu/fogyokura/guggolas-helyesen/">Variációval elérhetőek</a> a belső comb nehezen edzhető területei is, ezért különösen fontos időt szakítani rá az edzésben.</p>
      <figure>
        <img src="https://kep.cdn.indexvas.hu/1/0/3025/30251/302515/30251563_9be07bd100b299617b74cb096ba9f742_wm.jpg"/>
      </figure>
      <p>A guggoláshoz helyezkedj vállszélesnél valamivel szélesebb terpeszbe, majd engedd le a testsúlyodat! A térded közben maradjon egy vonalban a lábujjaiddal, a sarkad pedig maradjon a földön! A gerincedet tartsd egyenesen! Pár másodpercig maradj így, majd emelkedj fel állásba!</p>
      <h3>Négyütemű fekvőtámasz</h3>
      <p>Az utolsó két gyakorlat segít egy kicsit feltormázni a pulzust is, ami fokozza a zsírégetést. Ilyen az iskolából jól ismert négy ütemű fekvőtámasz, amely lényegében a fenti két gyakorlatot ötvözi, és visz bele egy kis lendületet.</p>
      <figure>
        <img src="https://kep.cdn.indexvas.hu/1/0/3025/30251/302515/30251573_2ac0ee9f07025322b99768a6e8ea4364_wm.jpg"/>
      </figure>
      <p>Ehhez a gyakorlathoz először állj meg egyenesen, a lábakat összezárva! Azután guggolj le, és tedd le a tenyeredet a földre, majd ugorj páros lábbal hátra, planktartásba! Ezután végezz egy szabályos fekvőtámaszt, majd szökellj előre páros lábbal guggolásba, guggolásból pedig rugaszkodj el a földtől minél magasabbra! Ezt ismételd még jó néhányszor, és garantáltan meglesz a hatás.</p>
      <h3>Felülés</h3>
      <p>Ha hatékony saját testsúlyos gyakorlatokról beszélünk, nem szabad megfeledkeznünk a felülésekről sem, hiszen ezek erősítik a legjobban a hasizmokat. A felülésnek ráadásul <a href="http://femina.hu/fogyokura/felulesek-a-lapos-hasert/">számtalan variációja van</a>, mellyel hatékonyabbá vagy éppen derékkímélőbbé tehető, így mindenki megtalálhatja azt a változatot, amely a legjobban működik neki.</p>
      <figure>
        <img src="https://kep.cdn.indexvas.hu/1/0/3025/30251/302516/30251603_78f3b9f6047e6a1d1cc1b1c98a6cbc7f_wm.jpg"/>
      </figure>
      <p>Az alapgyakorlathoz feküdj hanyatt a földön,vagy egy szőnyegen, és húzd fel a lábadat! A kezedet tedd a tarkód mögé, majd emelkedj fel a mellkasoddal! Fontos, hogy a könyöködet és a fejedet ne told előre, mert attól csökken a gyakorlat hatékonysága. Legalább 15 ismétlést végezz!</p>
      <p>
        <b>10 otthon végezhető gyakorlat</b>
      </p>
      <p>Ha tovább építenéd az otthoni edzésedet, nézd meg ezt a tíz könnyen elsajátítható, otthon végezhető gyakorlatot is, amely szintén nem igényel semmilyen eszközt, de jól átmozgatja az egész testet.</p>
      <figure>
        <img src="https://kep.index.hu/1/0/2084/20848/208480/20848040_1325790_f2870ebd7cdbb912e41e127417cc3dd9_wm.jpg"/>
        <figcaption>
          <a href="https://femina.hu/fogyokura/szalkasitas-otthon/">Nézegess képeket! 10 kép<br/><b>Gyönyörű, tónusos testet csinálnak: 10 otthon végezhető gyakorlat, amit muszáj beletenned az edzéseidbe</b></a>
        </figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>