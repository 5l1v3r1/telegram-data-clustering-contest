<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ogromna-bananova-palma-raste-po-centralna-ulichka-vuv-Varna-915414"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T14:04:00+00:00"/>
    <meta property="og:title" content="Огромна бананова палма расте по централна уличка във Варна"/>
    <meta property="og:description" content="Огромна бананова палма впечатлява варненци и гостите на града. Тя расте на тиха малка централна улич..."/>
  </head>
  <body>
    <article>
      <h1>Огромна бананова палма расте по централна уличка във Варна</h1>
      <address>
        <time datetime="2019-11-20T14:04:00+00:00">20 Nov 2019, 14:04</time>
      </address>
      <p>Огромна бананова палма впечатлява варненци и гостите на града. Тя расте на тиха малка централна уличка зад Кукления театър във Варна, видя репортер на <b>Varna24.bg</b>.</p>
      <p>Палмата е от вида "Муса" и е посадена от стопаните на близкото заведение, които са превърнали в зелен оазис двора му. </p>
      <p>Видът е известен в цял свят като най-студоустойчивия банан. За разлика от останалите банани, листата му издържат на студ и се повреждат при температури под -2°С, а стъблата се повреждат при -7 до -8°С.</p>
      <p>В тропическите страни този вид може да достигне 6 м. височина, като образува малки, неядливи плодове. При нашите климатични условия надземната част измръзва щом температурите паднат под нулата, а напролет избива отново. Въпреки това и без специални грижи, дори и в Северна България (на 400 м. н. в.) до есента може да достигне 3 м. А ако се положат някои много прости и не много трудоемки грижи, в Южна България и особено по Черноморието би могъл дори да надхвърли 4,5 м. </p>
      <p>Това, което прави този банан уникален в сравнение с другите не е толкова устойчивостта на корените му на ниски температури, а в способността им да издържат 5-6 месеца в покой без да загинат.</p>
    </article>
  </body>
</html>