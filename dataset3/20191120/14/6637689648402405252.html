<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-vidbulysya-oblasni-zmagannya-innovaciynyh-napryamiv-stem-osvity-robotrafik-2020"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T14:03:00+00:00"/>
    <meta property="og:title" content="У Сумах відбулися обласні змагання інноваційних напрямів STEM-освіти «Роботрафік-2020»"/>
    <meta property="og:description" content="Участь у змаганнях взяли 8 команд учнів 8-11 класів закладів загальної середньої, професійно-технічної та позашкільної освіти області."/>
  </head>
  <body>
    <article>
      <h1>У Сумах відбулися обласні змагання інноваційних напрямів STEM-освіти «Роботрафік-2020»</h1>
      <address>
        <time datetime="2019-11-20T14:03:00+00:00">20 Nov 2019, 14:03</time>
      </address>
      <figure>
        <img src="http://sumy.today/sites/default/files/76619271_2282248028746127_464087528618590208_n.jpg"/>
      </figure>
      <p>Участь у змаганнях взяли 8 команд учнів 8-11 класів закладів загальної середньої, професійно-технічної та позашкільної освіти області.</p>
      <p>Учасників змагань привітала директор обласного Департаменту освіти і науки Вікторія ГРОБОВА. За її словами, визначальними для розбудови наукового та інноваційного потенціалу Сумської області є професії, що вимагають володіння складними технічними навичками. Тому дуже важливим є забезпечення розвитку напрямів SТЕМ-освіти в навчальних закладах Сумщини.</p>
      <p>Голова журі конкурсу Олексій ДРОЗДЕНКО зазначив, що найскладніше для учасників змагань – перша траса, що передбачає заїзд роботизованих машин на смузі, яка подібна до міського трафіку.</p>
      <p>Серед учасників вперше у цьому році в змаганнях бере участь команда «Вірус» новоствореної Комишанської ОТГ Охтирського району. За словами керівника команди Сергія КУЛІНІЧА, участь у цих змаганнях – це перш за все отримання досвіду, нових знань та апробація своїх сил. Його вихованець Євгеній ВЕРБИЦЬКИЙ говорив, що найважчим було програмування самої моделі. «Цікавість відіграла свою роль, і я разом зі своїм керівником впорався з цим всього за два тижні».</p>
      <p>Представила свої напрацювання і команда обласної гімназії-інтернату для талановитих та творчо обдарованих дітей «SOGIBOT-77». Єдина дівчинка у команді Анастасія ЗОЛОТАРЬОВА говорила, що змагання такого плану є поштовхом для розвитку здібностей з математики, фізики, програмування: «Зараз STEM-освіта, новітні технології є дуже популярними і затребуваними, і якщо пов’язати своє майбутнє саме з цією сферою, то можна отримати роботу з достойною оплатою».</p>
      <p>Журі конкурсу оцінюватиме учасників у 4 категоріях. Перша траса – найскладніша і передбачає подолання смуги зі світлофорами, пішохідними переходами, перехрестями. Друга смуга вимагає максимального відточення автівки на зчеплення з трасою, швидкість, а також від самих учасників змагань – застосування знань фізики та перепрограмування. Головне на цій трасі – швидкість, тобто хто швидше, той кращий. Третій етап – тестування учасників на знання правил дорожнього руху. І остання категорія – відповідність автівок до реальних автомобілів.</p>
      <p>Такі змагання розвивають прагнення до створення чогось власного. Тут юні винахідники реалізують свої мрії, розуміючи мету, вони вивчають механізми, методи, предмети, за допомогою яких можна втілити свої задуми в життя.</p>
      <p>Переможці обласних змагань окрім заохочувальних призів отримають можливість представляти Сумщину на фінальному етапі змагань «Роботрафік-2020», що відбудеться 20 лютого у м. Києві, повідомляє сайт ОДА.</p>
    </article>
  </body>
</html>