<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T14:44:00+00:00"/>
    <meta property="og:title" content="عضو کمیسیون امنیت ملی: اینترنت تا چند روز آینده وصل می‌شود"/>
    <meta property="og:description" content="ابوالفضل حسن‌بیگی در گفت‌وگو با ایسنا، با اشاره به قطعی اینترنت در کشور گفت: در تمام دنیا امنیت موضوع اصلی و مهم محسوب می‌شود و تامین آن وظیفه قطعی نظام است، لذا وقتی احساس شود ابزاری عامل اغتشاش و ناامنی است و امنیت را مخل می‌کند باید تا زمان تامین امنیت استفاده از آن ابزار را محدود کرد. تصمیم قطع اینترنت هم در شورای امنیت کشور گرفته شده که این شورا متشکل از مسئولان امنیتی، نظامی و انتظامی است."/>
  </head>
  <body>
    <article>
      <h1>عضو کمیسیون امنیت ملی: اینترنت تا چند روز آینده وصل می‌شود</h1>
      <address>
        <time datetime="2019-11-20T14:44:00+00:00">20 Nov 2019, 14:44</time>
      </address>
      <p>یک عضو کمیسیون امنیت ملی و سیاست خارجی مجلس شورای اسلامی با بیان این‌که «اغتشاشگران از اینترنت برای پیشبرد کارهایشان استفاده می‌کردند»، گفت: با توجه به دستگیری عناصر اصلی اغتشاشات ان‌شاءالله در چند روز آینده مجددا اینترنت وصل خواهد شد.</p>
      <p>ابوالفضل حسن‌بیگی در گفت‌وگو با ایسنا، با اشاره به قطعی اینترنت در کشور گفت: در تمام دنیا امنیت موضوع اصلی و مهم محسوب می‌شود و تامین آن وظیفه قطعی نظام است، لذا وقتی احساس شود ابزاری عامل اغتشاش و ناامنی است و امنیت را مخل می‌کند باید تا زمان تامین امنیت استفاده از آن ابزار را محدود کرد. تصمیم قطع اینترنت هم در شورای امنیت کشور گرفته شده که این شورا متشکل از مسئولان امنیتی، نظامی و انتظامی است.</p>
      <p>وی با بیان این‌که «اغتشاشاگران از طریق اینترنت با یکدیگر در ارتباط بوده‌اند»، ادامه داد: وقتی تعدادی از عناصر اغتشاشگر دستگیر شده‌اند از آنها پرسیده شده که چطور تمام نقاط تهران را بلد بودند یا این‌که وقتی از شهرستانی به کرج آمدند چطور از تمامی نقاط کرج اطلاع داشتند. پاسخ این بوده که آنها اطلاعاتشان را از اینترنت و نقشه‌های در دست‌شان برای رفت و آمد می‌گرفتند. براساس گزارش رسیده از وزارت اطلاعات، سپاه، نیروی انتظامی و امنیتی و قوه قضاییه این عناصر اقداماتشان را از طریق اینترنت پیش می‌بردند به همین دلیل تصمیم گرفته شد تا اینترنت قطع شود.</p>
      <p>این عضو کمیسیون امنیت ملی و سیاست خارجی مجلس شورای اسلامی با یادآوری حمله داعش به مجلس شورای اسلامی و حرم امام خمینی (ره) گفت: آن زمان ارتباط از طریق خطوط تلفن همراه بود، اما در اغتشاشات اخیر هماهنگی‌ها از طریق اینترنت و نه خطوط موبایل صورت می‌گرفت، لذا تصمیم گرفته شد خطوط تلفن قطع نشده و اینترنت از کار بیفتد. به دنبال این تصمیم و با قطع شدن اینترنت این عناصر گیر افتادند چون آنها امکان تماس با یکدیگر را نداشتند دلیل هم این است که مکالمات موبایل قابلیت شنود دارد و وقتی کارشان را انجام دهند شنود می‌شود.</p>
      <p>وی ادامه داد: بعضی از سران آنها دستگیر شدند که تعداد زیادی از آنها از منافقان، داعشی‌ها و گروه‌ها و عناصری بودند که در کردستان عراق سازماندهی شده و به داخل کشور می‌آمدند. عده‌ای را هم آمریکایی‌ها از سوریه به شمال عراق برده و از آنجا در طی هفته‌های گذشته زمینی به ایران آمدند. افرادی که متاسفانه برخی از نمایندگان مجلس شورای اسلامی با اظهارنظرهایشان آنها را تقویت و دلگرم می‌کردند. صحبت‌هایی که تحت عنوان مردم و زبان کسانی مطرح می‌شود که شهید دادند.</p>
      <p>این نماینده مجلس شورای اسلامی در مورد احتمال وصل شدن اینترنت، اظهار کرد: با توجه به این‌که مشکلات حل شده و تقریبا فروکش کرده و عناصر اصلی دستگیر شدند و همچنین مردم برای تامین امنیت‌شان به میدان آمدند ان‌شاءالله مجددا اینترنت تا چند روز آینده وصل خواهد شد.</p>
    </article>
  </body>
</html>