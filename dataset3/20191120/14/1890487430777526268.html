<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520697-podzimni-fiskalni-balicek-komise-prijala-stanoviska-k-navrhum-rozpoctovych-planu-zemi-eurozony/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T14:35:17+00:00"/>
    <meta property="og:title" content="Podzimní fiskální balíček: Komise přijala stanoviska k návrhům rozpočtových plánů zemí eurozóny"/>
    <meta property="og:description" content="Evropská komise dnes představila svá stanoviska k návrhům rozpočtových plánů členských států eurozóny na rok 2020, podnikla kroky v rámci Paktu o stabilitě a růstu a přijala čtvrtou zprávu o posíleném dohledu nad Řeckem."/>
  </head>
  <body>
    <article>
      <h1>Podzimní fiskální balíček: Komise přijala stanoviska k návrhům rozpočtových plánů zemí eurozóny</h1>
      <address><time datetime="2019-11-20T14:35:17+00:00">20 Nov 2019, 14:35</time> by <a rel="author">europa.eu</a></address>
      <figure>
        <img src="https://img1.kurzy.cz/zpravy/obrazky/97/520697-podzimni-fiskalni-balicek-komise-prijala-stanoviska-k-navrhum-rozpoctovych-planu-zemi-eurozony/timothy-eberly-yuijo6bvhi4-unsplash_0.jpg"/>
      </figure>
      <p>©Timothy Eberly</p>
      <p>Evropská komise dnes představila svá stanoviska k návrhům rozpočtových plánů členských států <a href="https://www.kurzy.cz/tema/eurozona/">eurozóny</a> na <a href="https://www.kurzy.cz/finance/2020/">rok 2020</a>, podnikla kroky v rámci Paktu o stabilitě a růstu a přijala čtvrtou zprávu o posíleném dohledu nad Řeckem.</p>
      <p>20/11/2019</p>
      <h3>Shrnutí</h3>
      <p>Komise přijala stanoviska k návrhům rozpočtových plánů zemí <a href="https://www.kurzy.cz/tema/eurozona/">eurozóny</a> na <a href="https://www.kurzy.cz/finance/2020/">rok 2020</a>.</p>
      <ul>
        <li>U 11 zemí jsou v souladu s Paktem stability a růstu.</li>
        <li>U osmi (Belgie, Španělska, Francie, <a href="https://www.zajezdy.cz/italie/">Itálie</a>, Portugalska, Slovinska, Slovenska a Finska) vidí Komise riziko nedodržení paktu.</li>
        <li>Celková fiskální situace v <a href="https://www.kurzy.cz/tema/eurozona/">eurozóně</a> se nadále lepší: poprvé od 2002 není žádný stát <a href="https://www.kurzy.cz/tema/eurozona/">eurozóny</a> v řízení kvůli nadměrném schodku a v zemích <a href="https://www.kurzy.cz/tema/eurozona/">eurozóny</a> se čeká další snižování vládního dluhu</li>
        <li>Znepokojení nad fiskálním vývojem v Maďarsku a Rumunsku – Komise vydala varování kvůli významné odchylce.</li>
        <li>Ve čtvrté zprávě o Řecku v rámci posíleného dohledu Komise hodnotí pozitivně jeho návrh <a href="https://www.kurzy.cz/statni/rozpocet/">rozpočtu</a> i pokrok v dosavadních reformách.</li>
      </ul>
      <h3>Tisková zpráva</h3>
      <p>Evropská komise dnes představila svá stanoviska k návrhům rozpočtových plánů členských států <a href="https://www.kurzy.cz/tema/eurozona/">eurozóny</a> na <a href="https://www.kurzy.cz/finance/2020/">rok 2020</a>, podnikla kroky v rámci Paktu o stabilitě a růstu a přijala čtvrtou zprávu o posíleném dohledu nad Řeckem.</p>
      <p>Od července tohoto roku a poprvé od roku 2002 není na žádný členský stát <a href="https://www.kurzy.cz/tema/eurozona/">eurozóny</a> uplatňován postup při nadměrném schodku. Očekává se, že poměr dluhu k <a href="https://www.kurzy.cz/makroekonomika/hdp/">HDP</a> v <a href="https://www.kurzy.cz/tema/eurozona/">eurozóně</a> bude stejně jako v posledních letech dále klesat, z přibližně 86 % v roce 2019 na zhruba 85 % v <a href="https://www.kurzy.cz/finance/2020/">roce 2020</a>, a to i přes <a href="https://ec.europa.eu/info/business-economy-euro/economic-performance-and-forecasts/economic-forecasts/autumn-2019-economic-forecast-challenging-road-ahead_en">oslabování evropské a světové ekonomiky</a>.</p>
      <p>Místopředseda Komise Valdis<b> Dombrovskis</b>, který je odpovědný za <a href="https://www.kurzy.cz/kurzy-men/nejlepsi-kurzy/EUR-euro/">euro</a> a sociální dialog, jakož i za finanční stabilitu, finanční služby a unii kapitálových trhů, k tomu uvedl: <i>„Hospodářský růst <a href="https://www.kurzy.cz/tema/evropa/">Evropy</a> čelí stále větším rizikům, a proto je povzbudivé, že země <a href="https://www.kurzy.cz/tema/eurozona/">eurozóny</a>, jako je Německo a Nizozemsko, využívají fiskálního prostoru na podporu <a href="https://www.kurzy.cz/investice/">investic</a>. Tyto země by však mohly vyvinout ještě větší úsilí. Na druhé <a href="https://volby.kurzy.cz/strany">straně</a> by členské státy, které vykazují velmi vysokou úroveň zadlužení, jako např. Belgie, Francie, <a href="https://www.zajezdy.cz/italie/">Itálie</a> a <a href="https://www.zajezdy.cz/spanelsko/">Španělsko</a>, měly využít nižších úrokových výdajů, aby toto zadlužení snížily. To by v tuto chvíli mělo být jejich prioritou.“</i></p>
      <p>Eurokomisař pro hospodářské a finanční záležitosti, <a href="https://www.kurzy.cz/dane-danova-priznani/">daně</a> a cla Pierre<b> Moscovici</b> řekl: <i>„Tato Komise po celých pět let každoročně pečlivě posuzuje návrhy rozpočtových plánů členských států <a href="https://www.kurzy.cz/tema/eurozona/">eurozóny</a>. V letošních stanoviscích se potvrzuje, že chceme naše společná pravidla uplatňovat flexibilně a inteligentně a plně přitom zohledňovat hospodářskou realitu v každé zemi i v <a href="https://www.kurzy.cz/tema/eurozona/">eurozóně</a> jako celku. V tomto smyslu Komise apeluje na země s vysokým zadlužením, aby realizovaly obezřetnou fiskální politiku, a vyzývá země s fiskálním prostorem k dalším investicím. Tento diferencovaný přístup může <a href="https://www.kurzy.cz/tema/eurozona/">eurozónu</a> jen posílit.“</i></p>
      <p>
        <b>Posouzení návrhů rozpočtových plánů členských států <a href="https://www.kurzy.cz/tema/eurozona/">eurozóny</a></b>
      </p>
      <p>V návaznosti na nedávnou hospodářskou prognózu z podzimu 2019 a po konzultacích s členskými státy přijala Komise <a href="https://ec.europa.eu/info/business-economy-euro/economic-and-fiscal-policy-coordination/eu-economic-governance-monitoring-prevention-correction/stability-and-growth-pact/annual-draft-budgetary-plans-dbps-euro-area-countries/draft-budgetary-plans-2020_en">stanoviska k návrhům rozpočtových plánů</a> všech zemí <a href="https://www.kurzy.cz/tema/eurozona/">eurozóny</a>. Komise zjistila, že žádný návrh rozpočtového plánu na <a href="https://www.kurzy.cz/finance/2020/">rok 2020</a> nevykazuje obzvláště závažné porušení požadavků Paktu o stabilitě a růstu. Plány devíti členských států na <a href="https://www.kurzy.cz/finance/2020/">rok 2020</a> jsou s Paktem o stabilitě a růstu v souladu, plány dvou členských států jsou s tímto paktem obecně v souladu a v případě osmi členských států tyto plány představují riziko nedodržení paktu.</p>
      <p>Návrhy rozpočtových plánů <b>Německa, Irska, <a href="https://www.zajezdy.cz/recko/">Řecka</a>, Kypru, Litvy, Lucemburska, Malty, Nizozemska a Rakouska</b> na <a href="https://www.kurzy.cz/finance/2020/">rok 2020</a> jsou s Paktem o stabilitě a růstu <b>v souladu</b>.</p>
      <p>Návrhy rozpočtových plánů <b>Estonska a Lotyšska</b> na <a href="https://www.kurzy.cz/finance/2020/">rok 2020</a> jsou s Paktem o stabilitě a růstu <b>v zásadě v souladu</b>. Provádění návrhu rozpočtového plánu by mohlo v případě Lotyšska vést k určité odchylce od střednědobého rozpočtového cíle země a v případě Estonska k odchylce od postupu korekce k dosažení tohoto cíle.</p>
      <p>Pokud jde o <b>Belgii, <a href="https://www.zajezdy.cz/spanelsko/">Španělsko</a>, Francii, <a href="https://www.zajezdy.cz/italie/">Itálii</a>, Portugalsko, Slovinsko, Slovensko a Finsko</b>, představují návrhy rozpočtových plánů na <a href="https://www.kurzy.cz/finance/2020/">rok 2020</a> <b>riziko nedodržení</b> Paktu o stabilitě a růstu. Provádění plánů těchto členských států by mohlo vést k významné odchylce od postupu korekce směrem k příslušnému střednědobému rozpočtovému cíli. V případě <b>Belgie, Španělska, Francie a <a href="https://www.zajezdy.cz/italie/">Itálie</a></b> se rovněž předpokládá nedodržení doporučené hodnoty pro snižování dluhu.</p>
      <p>Celkově se odhaduje, že se počet členských států, jež dosahují svých střednědobých rozpočtových cílů či je překračují, zvýší v letech 2019 a <a href="https://www.kurzy.cz/finance/2020/">2020</a> ze šesti na devět. Komise předpokládá, že celkový strukturální schodek v <a href="https://www.kurzy.cz/tema/eurozona/">eurozóně</a> vzroste v <a href="https://www.kurzy.cz/finance/2020/">roce 2020</a> o 0,2 % potenciálního <a href="https://www.kurzy.cz/makroekonomika/hdp/">HDP</a> (na –1,1 %), což ukazuje na <b>víceméně neutrální orientaci fiskální politiky</b>. Důvodem tohoto nárůstu strukturálního salda je především předpokládaná expanzivní fiskální politika v členských státech s fiskálním prostorem, zejména v Nizozemsku a v menší míře v Německu (0,6 %, resp. 0,4 % potenciálního <a href="https://www.kurzy.cz/makroekonomika/hdp/">HDP</a>), a předpokládané zvýšení strukturálního schodku <a href="https://www.zajezdy.cz/italie/">Itálie</a> (0,3 % potenciálního <a href="https://www.kurzy.cz/makroekonomika/hdp/">HDP</a>). Celkově jsou fiskální politiky v celé <a href="https://www.kurzy.cz/tema/eurozona/">eurozóně</a> i nadále <b>nedostatečně diferencované</b>. Členské státy s fiskálním prostorem provádějí expanzivní fiskální politiky a měly by být připraveny tohoto fiskálního prostoru i nadále využívat. Důvodem ke znepokojení naopak zůstává nedostatečná konsolidace v zemích s problémy v oblasti udržitelnosti.</p>
      <p>
        <b>Opatření v rámci Paktu o stabilitě a růstu</b>
      </p>
      <p>Komise rovněž v rámci Paktu o stabilitě a růstu podnikla řadu kroků, pokud jde o Maďarsko a Rumunsko.</p>
      <p>Vydala dvě doporučení v rámci postupu při významné odchylce, což je nástroj, který má v případě významné odchylky od požadavků preventivní složky paktu poskytnout varování. Cílem postupu je rovněž pomoci členským státům, aby se vrátily k fiskální pozici, jež by panovala v případě, že by k odchylce nedošlo.</p>
      <p>Pokud jde o Maďarsko, Komise zjistila, že v reakci na <a href="https://eur-lex.europa.eu/legal-content/CS/TXT/?uri=uriserv:OJ.C_.2019.210.01.0004.01.CES&amp;toc=OJ:C:2019:210:TOC">doporučení Rady</a> z června 2019 nebyla přijata žádná účinná opatření. Komise navrhuje, aby Rada přijala rozhodnutí o neúčinnosti opatření a revidované doporučení Maďarsku, aby v <a href="https://www.kurzy.cz/finance/2020/">roce 2020</a> přijalo opatření k nápravě významné odchylky od postupu korekce k dosažení střednědobého rozpočtového cíle. Pokud jde o Rumunsko, i zde Komise zjistila, že v reakci na <a href="https://eur-lex.europa.eu/legal-content/CS/TXT/?uri=uriserv:OJ.C_.2019.210.01.0001.01.CES&amp;toc=OJ:C:2019:210:TOC">doporučení Rady</a> z června 2019 nebyla přijata žádná účinná opatření. Komise navrhuje, aby Rada přijala rozhodnutí o neúčinnosti opatření a revidované doporučení Rumunsku, aby v <a href="https://www.kurzy.cz/finance/2020/">roce 2020</a> přijalo opatření k nápravě významné odchylky od postupu korekce k dosažení střednědobého rozpočtového cíle.</p>
      <p>
        <b>Zpráva o posíleném dohledu nad Řeckem</b>
      </p>
      <p>Komise rovněž přijala čtvrtou zprávu o Řecku v rámci posíleného dohledu, který byl aktivován po ukončení podpůrného programu Evropského mechanismu stability v srpnu 2018. Zveřejnění zprávy navazuje na <a href="https://ec.europa.eu/info/news/staff-statement-following-fourth-post-programme-mission-greece-2019-sep-26_en">čtvrtou misi po ukončení programu v Řecku</a>, která se uskutečnila ve dnech 23. až 26. září 2019.</p>
      <p>Zpráva dospěla k závěru, že <a href="https://www.zajezdy.cz/recko/">Řecko</a> připravilo na <a href="https://www.kurzy.cz/finance/2020/">rok 2020</a> <a href="https://www.kurzy.cz/statni/rozpocet/">rozpočet</a>, který splňuje dohodnutý cíl primárního přebytku ve výši 3,5 % <a href="https://www.kurzy.cz/makroekonomika/hdp/">HDP</a> způsobem, který podporuje růst, a že vláda v souvislosti s pokračováním širší reformní agendy celkově přijala nezbytná opatření k dosažení svých konkrétních reformních závazků do poloviny roku 2019. K dokončení a případnému urychlení reforem však budou rozhodující další kroky.</p>
      <p>Zjištění této zprávy budou projednána na zasedání Euroskupiny dne 4. prosince 2019.</p>
      <p>
        <b>Jaké jsou další kroky?</b>
      </p>
      <p>Komise vyzývá Euroskupinu a Radu, aby dnešní balíček projednaly a schválily dnes předložené pokyny. V rámci evropského semestru Komise v patřičnou dobu předloží další dokumenty, k nimž patří roční analýza růstu na <a href="https://www.kurzy.cz/finance/2020/">rok 2020</a>, doporučení pro hospodářskou politiku <a href="https://www.kurzy.cz/tema/eurozona/">eurozóny</a>, zpráva mechanismu varování a návrh společné zprávy o <a href="https://www.kurzy.cz/makroekonomika/nezamestnanost/">zaměstnanosti</a>.</p>
      <p>
        <b>Další informace</b>
      </p>
      <p>
        <a href="https://www.kurzy.cz/pdf/ec.europa.eu/info/sites/info/files/economy-finance/comm_chapeau_201119.pdf">Sdělení o návrzích rozpočtových plánů eurozóny na rok 2020</a>
      </p>
      <p>
        <a href="https://ec.europa.eu/info/business-economy-euro/economic-and-fiscal-policy-coordination/eu-economic-governance-monitoring-prevention-correction/stability-and-growth-pact/annual-draft-budgetary-plans-dbps-euro-area-countries/draft-budgetary-plans-2020_en">Stanoviska Komise k návrhům rozpočtových plánů na rok 2020</a>
      </p>
      <p>
        <a href="https://ec.europa.eu/info/business-economy-euro/economic-and-fiscal-policy-coordination/eu-economic-governance-monitoring-prevention-correction/stability-and-growth-pact/preventive-arm/significant-deviation-procedure_en">Postupy při významné odchylce pro Maďarsko a Rumunsko</a>
      </p>
      <p>
        <a href="https://ec.europa.eu/info/publications/enhanced-surveillance-report-greece-november-2019_en">Čtvrtá zpráva o posíleném dohledu nad Řeckem</a>
      </p>
      <p>
        <a href="https://ec.europa.eu/commission/presscorner/detail/cs/ip_19_6215">Podzimní hospodářská prognóza 2019</a>
      </p>
      <p> </p>
      <p>Místopředseda Dombrovskis na Twitteru: <a href="https://twitter.com/VDombrovskis?ref_src=twsrc%5egoogle%7Ctwcamp%5eserp%7Ctwgr%5eauthor">@VDombrovskis</a></p>
      <p>Komisař Pierre Moscovici na Twitteru: <a href="https://twitter.com/pierremoscovici?ref_src=twsrc%5egoogle%7Ctwcamp%5eserp%7Ctwgr%5eauthor">@Pierremoscovici</a></p>
      <p>Generální ředitelství ECFIN na Twitteru: <a href="https://twitter.com/ecfin">@ecfin</a></p>
      <related>
        <h4>Příbuzné stránky</h4>
        <a href="https://www.kurzy.cz/tema/5282980.html"/>
        <a href="https://www.kurzy.cz/zpravy/253134-prijme-irsko-zachranny-balicek-v-reckem-stylu/"/>
        <a href="https://www.kurzy.cz/zpravy/161493-obamuv-fiskalni-balicek-poslal-dolar-na-slabsi-urovne/"/>
        <a href="https://www.kurzy.cz/zpravy/142593-cs-koment-pro-24-1-nemecky-ifo-a-fiskalni-balicek-usa/"/>
        <a href="https://www.kurzy.cz/tema/5194500.html"/>
        <a href="https://www.kurzy.cz/zpravy/169809-evropska-komise-prijala-predbezny-navrh-rozpoctu-pro-rok-2010-ve-vysi-139-miliard-eur/"/>
        <a href="https://zpravy.kurzy.cz/213378-evropska-komise-prijme-novou-ekonomickou-strategii-evropa-2020/"/>
        <a href="https://www.kurzy.cz/zpravy/189925-top-09-janotuv-balicek-na-uspory-prijmeme-bez-reptani/"/>
        <a href="https://www.kurzy.cz/tema/5411786.html"/>
        <a href="https://www.kurzy.cz/tema/4553197.html"/>
        <a href="https://www.kurzy.cz/tema/5376970.html"/>
        <a href="https://www.kurzy.cz/zpravy/515191-neni-nemecky-balicek-jako-nemecky-balicek-aneb-54-mld-eur-pro-klimaticke-zavazky/"/>
      </related>
    </article>
  </body>
</html>