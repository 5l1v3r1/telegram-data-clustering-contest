<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/papa-35-y-l-sonra-tayland-da"/>
    <meta property="og:site_name" content="euronews"/>
    <meta property="article:published_time" content="2019-11-20T14:33:13+00:00"/>
    <meta property="og:title" content="Vatikan'dan Tayland'da 35 yıl sonra ilk ziyaret"/>
    <meta property="og:description" content="Katolik dünyasının ruhani lideri Papa Francis, Asya ziyaretinin ilk durağı olan Tayland’da."/>
  </head>
  <body>
    <article>
      <h1>Vatikan'dan Tayland'da 35 yıl sonra ilk ziyaret</h1>
      <address><time datetime="2019-11-20T14:33:13+00:00">20 Nov 2019, 14:33</time> by <a rel="author">euronews </a></address>
      <p>Katolik dünyasının ruhani lideri Papa Francis, Asya ziyaretinin ilk durağı olan Tayland’da. Papa, nüfusunun yüzde 90'ından fazlasının Budist olduğu Tayland'da Katolik kilisesinin resmi kuruluşunun 350. yıl dönümünü düzenleyeceği ayinle kutlayacak.</p>
      <p>Ziyaret, Tayland'a 35 yıl aradan sonra yapılan ilk Papa ziyareti olması nedeniyle de ayrı bir önem taşıyor. Tayland, en son 1984’te Papa 2. John Paul’ü ağırlamıştı.</p>
      <p>Ziyarette Papa Francis’in çevirmenliğini 1960 yılından bu yana Tayland’da bulunan kuzeni ve çocukluk arkadaşı olan Rahibe Ana Rosa Sivori üstlenecek.</p>
      <h3>Ziyaret Tayland’da azınlık konumundaki Katolikler için “teşvik edici”</h3>
      <p>67 milyon nüfusa sahip olan Tayland’da Katotiklerin sayısı 300 bin civarında yani nüfusa oranla yüzde 1’in altında.</p>
      <p>Papa’nın ziyaretinin Katolikler için “teşvik edici” olduğunu söyleyen Tayland Piskoposlar Konferansı Genel Sekreter Yardımcısı Andrew Vissanu Thanya-anan yaptığı açıklamada sayılarının azlığına değinerek, "Dünyada, nüfusun yüzde 95'inin Budist olduğu bu topraklarda azınlıktaki bizim, din özgürlüğünün tadını çıkardığımız doğru” diyor.</p>
      <p>Papa Francis de yolculuk öncesinde yayımladığı videoda, ziyaretin büyük ölçüde Katolik topluluk için moral verici olduğuna değindi. Ruhani lider ayrıca, özellikle yoksul kesim içinde dinler arası diyalog ve işbirliğinin önemini vurgulamak istediğini söyledi.</p>
      <h3>Tayland’da Katoliklerin durumu</h3>
      <p>1669 yılında kurulan Katolik Kilisesi, yüzyıllar boyunca Güneydoğu Asya'daki ana Katolik varlığı oldu. Ülkedeki iç mücadele ve sömürgecilik faaliyetlerinden etkilenen Katolikler, en büyük darbeyi ise 2. Dünya Savaşı sırasında başa geçen hükümetin milliyetçi politikaları nedeniyle aldı. Tüm Taylandlıları Budist olarak görmek isteyen hükümet, olmayanları da dönüştürmeye çalıştı. 1946 yılına gelindiğinde Katoliklerle uyumlu ilişkiler benimseyen Kral Bhumibol Adulyadej’in tahta geçmesiyle rahat bir nefes aldılar.</p>
      <p>Papa Francis’in ayrıca ziyareti kapsamında 1944'te öldürülen ve modern Tayland'ın ilk şehit rahibi olarak kabul edilen Nicholas Bunkerd Kitbamrung'un mezarında da dua etmesi bekleniyor.</p>
      <ul>
        <li>
          <a href="https://tr.euronews.com/2019/11/15/papa-yahudilere-romanlara-ve-escinsellere-nefret-duyan-siyasiler-bana-hitleri-hatirlatiyor">Papa: Yahudilere, Romanlara ve eşcinsellere nefret duyan siyasiler bana Hitleri hatırlatıyor</a>
        </li>
        <li>
          <a href="https://tr.euronews.com/2019/11/14/papa-francisten-facebook-apple-ve-googledan-cocuk-pornosu-ile-mucadele-cagrisi">Papa Francis'ten Facebook, Apple ve Google'a çocuk pornosu ile mücadele çağrısı</a>
        </li>
      </ul>
      <h3>Papa Francis'ten “insan kaçakçılığı ve cinsel sömürü” vurgusu</h3>
      <p>Genellikle mesajlarını ziyaret ettiği yerlerdeki güncel konulara dair seçen Papa Francis, Taylan’da ülkenin en büyük sorunlarının başında gelen insan kaçakçılığı ve cinsel sömürü konularına değinecek.</p>
      <p>Tayland’da fuhuş yasak olmasına rağmen oldukça yaygın. Buna en büyük neden olarak fakir halkın para kazanma amacıyla bu sektöre yönelmesi gösteriliyor. Ayrıca ülkede polisin "rüşvet alarak fuhuşu görmezden geldiği" eleştirisi yapılıyor.</p>
      <p>Ülkede insan kaçakçılığı da büyük sorun. 2017 yılında Tayland'da eski general Manas Kongpan, Bangladeşlileri ve Arakan Müslümanlarını yasa dışı yollarla kaçırmak suçlamasıyla yargılandığı davada suçlu bulunmuştu.</p>
      <h3>Papa’nın 2. durağı Japonya</h3>
      <p>Tayland ziyareti kapsamında Kral Maha Vajiralongkorn ve kıdemli Budist din adamlarıyla da görüşecek olan Papa Francis'in daha sonra ise Japonya’ya geçmesi bekleniyor. Yine uzun bir aradan sonra Japonya'yı ziyaret edecek ilk Papa olacak Francis'in, atom bombasının hedefi olan Nagazaki ve Hiroşima kentlerini ziyaret edeceği belirtildi.</p>
    </article>
  </body>
</html>