<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560844/luseis-axiopoiisis-ton-ufalmuron-pigon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T14:56:46+00:00"/>
    <meta property="og:title" content="Λύσεις αξιοποίησης των υφάλμυρων πηγών"/>
    <meta property="og:description" content="Αποκεντρωμένη Διοίκηση Κρήτης: Σύμβαση αξιοποίησης υφάλμυρων πηγών Αλμυρού Ηρακλείου, Αγίου Νικολάου και Μαλαύρας"/>
  </head>
  <body>
    <article>
      <h1>Λύσεις αξιοποίησης των υφάλμυρων πηγών</h1>
      <address>
        <time datetime="2019-11-20T14:56:46+00:00">20 Nov 2019, 14:56</time>
      </address>
      <p>
        <b>Αποκεντρωμένη Διοίκηση Κρήτης: Σύμβαση αξιοποίησης υφάλμυρων πηγών Αλμυρού Ηρακλείου, Αγίου Νικολάου και Μαλαύρας</b>
      </p>
      <p>Υπεγράφη την Τετάρτη 20 Νοεμβρίου, σύμβαση στην Αποκεντρωμένη Διοίκηση Κρήτης για το σχέδιο χρήσης και αξιοποίησης υφάλμυρων πηγών Αλμυρού Ηρακλείου, Αγίου Νικολάου και Μαλαύρας. Η Συντονίστρια κα Μαρία Κοζυράκη υπέγραψε τη σύμβαση διάρκειας 15 μηνών με τον εκπρόσωπο του αναδόχου, κ. Σάββα Παρίτση.</p>
      <p>«Υπεγράφη σήμερα η σύμβαση ανάθεσης «Συγκριτική τεχνικοοικονομική αξιολόγηση για την αξιοποίηση των υφάλμυρων πηγών: Αλμυρός Ηρακλείου, Αλμυρός Αγ. Νικολάου και Μαλαύρας», με χρηματοδότηση από το ΕΠ «ΚΡΗΤΗ 2014-2020».</p>
      <p>Την υλοποίηση του έργου έχει αναλάβει η Διεύθυνση Υδάτων της Αποκεντρωμένης Διοίκησης Κρήτης, προκειμένου να γίνει εφικτή η υλοποίηση των μέτρων που προβλέπονται στην 1η Αναθεώρηση του Σχεδίου Διαχείρισης Λεκανών Απορροής (ΣΔΛΑΠ) Κρήτης (ΦΕΚΒ΄4666/2017).</p>
      <p>Είναι το δεύτερο έργο που συμβασιοποιείται από την Αποκεντρωμένη Διοίκηση Κρήτης με σκοπό την αδιαμφισβήτητη ανάδειξη των βέλτιστων πρακτικών λύσεων για την ορθολογική διαχείριση και τη βιώσιμη προστασία των υδατικών πόρων, μέσω της εκπόνησης στοχευμένων κατά θέση και αντικείμενο αξιολόγησης (λειψυδρία-ξηρασία, αξιοποίηση υφάλμυρων κ.α.) τεχνικό-οικονομικών μελετών, οι οποίες θα συγκρίνουν τα πλεονεκτήματα των προτεινόμενων λύσεων και θα προκρίνουν τις καταλληλότερες (υποδομές, έργα, μέτρα κα).</p>
      <p>Η συγκεκριμένη συγκριτική μελέτη θεωρείται πολύ σημαντική, καθώς θα αποτελέσει μία πρόταση σχεδίου για τη χρήση των υφάλμυρων παράκτιων καρστικών πηγών, στο πλαίσιο της 1ης Αναθεώρησης του ΣΔΛΑΠ Κρήτης, ουσιαστικά θα δημιουργήσει το πλαίσιο για την υλοποίηση της βέλτιστης τεχνικοοικονομικής λύσης για την αξιοποίηση κάθε μίας εκ των τριών υφάλμυρων πηγών της ανατολικής Κρήτης: Αλμυρός Ηρακλείου, Αλμυρός Αγ. Νικολάου και Μαλαύρα.</p>
      <p>Η πράξη χρηματοδοτείται από το Ευρωπαϊκό Ταμείο Περιφερειακής Ανάπτυξης (ΕΤΠΑ) στο πλαίσιο του Επιχειρησιακού Προγράμματος «Κρήτη 2014-2020» (Άξονας προτεραιότητας: Βιώσιμη Ανάπτυξη με αναβάθμιση του περιβάλλοντος και αντιμετώπιση των επιπτώσεων της κλιματικής αλλαγής στην Κρήτης) και από το Π.Δ.Ε. της Περιφέρειας Κρήτης.</p>
      <p>Η συνολική διάρκεια της σύμβασης ορίζεται σε 15 μήνες, με ενδιάμεσα παραδοτέα αποτελέσματα μέχρι την ολοκλήρωση της, με ανάδοχο την ένωση οικονομικών φορέων SEEMAN SMART ENVIRONMENTAL AND MANAGEMENT - ΧΡΗΣΤΟΣ Ν. ΔΑΜΒΕΡΓΗΣ - ΣΑΒΒΑΣ Ν. ΠΑΡΙΤΣΗΣ».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1559781/kolpos-dermata-bloko-sta-erga-prin-kan-xanarhisoun/"/>
        <a href="https://www.neakriti.gr/article/kriti/irakleio/1557800/vouno-apo-skoupidia-stin-therisso/"/>
        <a href="https://www.neakriti.gr/article/kriti/irakleio/1557466/kethea-megali-sugedrosi-stin-apokedromeni-dioikisi-kritis/"/>
        <a href="https://www.neakriti.gr/article/kriti/1540271/etsi-tha-axiopoiithoun-ta-nera-tou-almurou-meleti-gia-3-megales-piges/"/>
      </related>
    </article>
  </body>
</html>