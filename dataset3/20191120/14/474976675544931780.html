<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121071/konin-starcia-z-policja-areszt-tymczasowy-dla-dwoch-zatrzymanych.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T14:05:00+00:00"/>
    <meta property="og:title" content="Konin: Starcia z policją, areszt tymczasowy dla dwóch zatrzymanych"/>
    <meta property="og:description" content="Dwóch z trzech osób, zatrzymanych po niedzielnych starciach z policją w Koninie, zostanie w tymczasowym areszcie na dwa miesiące. Niedzielne demonstracje w Koninie związane są ze śmiercią 21-letniego Adama Cz."/>
  </head>
  <body>
    <article>
      <h1>Konin: Starcia z policją, areszt tymczasowy dla dwóch zatrzymanych</h1>
      <address>
        <time datetime="2019-11-20T14:05:00+00:00">20 Nov 2019, 14:05</time>
      </address>
      <h4>Dwóch z trzech osób, zatrzymanych po niedzielnych starciach z policją w Koninie, zostanie w tymczasowym areszcie na dwa miesiące. Niedzielne demonstracje w Koninie związane są ze śmiercią 21-letniego Adama Cz.</h4>
      <p>Protesty pod komisariatem to odpowiedź na wydarzenia z ubiegłego czwartku. Tego dnia rano na jednym z osiedli mieszkaniowych, w okolicach Zespołu Szkół Budownictwa i Kształcenia Zawodowego przy ulicy Wyszyńskiego, policjanci chcieli wylegitymować trójkę młodych mężczyzn. Jeden z nich zaczął uciekać i nie chciał się zatrzymać na polecenie policjanta.</p>
      <p>Jak podaje policja, funkcjonariusz musiał użyć broni i strzelił do uciekającego. 21-latek zmarł pomimo udzielonej mu pomocy medycznej.</p>
      <p>Bliscy zabitego mężczyzny twierdzą, że 21-latek nie sprzedawał narkotyków (jak sugeruje policja). Niejasne jest w jakich okolicznościach policjant strzelił do Adama Cz. oraz czy mężczyzna, jak twierdzi policja, swoim zachowaniem zmusił funkcjonariusza do oddania strzału.</p>
      <h3>Demonstracje pod komisariatem</h3>
      <p>W trakcie niedzielnej demonstracji, doszło do starć z policją. W wyniku starć dwóch policjantów zostało poszkodowanych.</p>
      <p>Służby zatrzymały cztery osoby w wieku od 14 do 16 lat oraz trzech mężczyzn w wieku: 18, 23 i 27 lat, którzy mieli od 1,5 do 2,5 promila alkoholu w organizmie. Nieletni tego samego dnia zostali odebrani przez rodziców bądź opiekunów z komendy. Natomiast 18-latek i 23-latek usłyszeli prokuratorskie zarzuty – podaje Portal Wielkopolski Wschodniej.</p>
      <p>– Dwie z tych osób stanęły pod zarzutem czynnej napaści na funkcjonariuszy policji. Wobec nich prokurator wczoraj skierował wniosek o zastosowanie tymczasowego aresztu na trzy miesiące. Dzisiaj sąd uwzględnił wnioski – poinformowała serwis Małgorzata Kudła, szefowa Prokuratury Rejonowej w Koninie.</p>
      <footer>/ Źródło: lm.pl/przegladkoninski.p <br/>/ zma</footer>
    </article>
  </body>
</html>