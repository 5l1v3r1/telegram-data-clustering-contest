<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%90%d7%95%d7%a4%d7%95%d7%96%d7%99%d7%a6%d7%99%d7%94-%d7%a7%d7%95%d7%a8%d7%90%d7%99%d7%9d-%d7%9c%d7%91%d7%97%d7%95%d7%9f-%d7%9e%d7%97%d7%93%d7%a9-%d7%90%d7%aa-%d7%9e%d7%99%d7%96%d7%9d-%d7%94%d7%a7%d7%95%d7%a8%d7%a7%d7%99%d7%a0%d7%98%d7%99%d7%9d-%d7%94%d7%97%d7%a9%d7%9e%d7%9c%d7%99%d7%99%d7%9d-%d7%91%d7%a4%d7%aa%d7%97-%d7%aa%d7%a7%d7%95%d7%94-418940/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-20T14:08:00+00:00"/>
    <meta property="og:title" content="באופוזיציה קוראים לבחון מחדש את מיזם הקורקינטים החשמליים בפתח תקוה"/>
    <meta property="og:description" content="זאת בשל מסוכנותם שהוכחה בנתונים שהתפרסמו לאחרונה. לטענת סיעת הביצועיסטים, &quot;השימוש בכלי נעשה כאשר המשתמש אינו חובש קסדה... לא הוסדרו שבילים ייעודים... משתמשי הקורקינטים נוסעים בכבישים חשופים לכל סכנה&quot;. העירייה: המיזם הוגדר עד כה כמוצלח מאוד"/>
  </head>
  <body>
    <article>
      <h1>באופוזיציה קוראים לבחון מחדש את מיזם הקורקינטים החשמליים בפתח תקוה</h1>
      <h2>זאת בשל מסוכנותם שהוכחה בנתונים שהתפרסמו לאחרונה. לטענת סיעת הביצועיסטים, "השימוש בכלי נעשה כאשר המשתמש אינו חובש קסדה... לא הוסדרו שבילים ייעודים... משתמשי הקורקינטים נוסעים בכבישים חשופים לכל סכנה". העירייה: המיזם הוגדר עד כה כמוצלח מאוד</h2>
      <address><time datetime="2019-11-20T14:08:00+00:00">20 Nov 2019, 14:08</time> by <a rel="author">מתן דויטש</a></address>
      <p>חברי סיעת 'הביצועיסטים' בראשות אורי אהד העבירו בימים האחרונים הצעה לסדר: לבחון מחדש את הפעלת מיזם הקורקינטים החשמליים ברחבי פתח תקוה בשל הסכנות הכרוכות ברכיבה עליהם.</p>
      <figure>
        <img src="https://cdn.isnet.co.il/dyncontent/2019/10/23/5a73ba60-f1d0-44a5-811c-0728922ae118.PNG"/>
        <figcaption>אורי אהד. צילום: ריאן</figcaption>
      </figure>
      <p>"לצערנו הרב נחשפו רבים מאיתנו למותו של רועי אברהם ז"ל, שנפטר בהיותו כבן 25 לאחר תאונה קשה שארעה בעת שרכב על קורקינט חשמלי", כתבו חברי הסיעה בפנייתם. "מנתונים שפורסמו לאחרונה עולה תמונה קשה, אשר מאמתת, לאסוננו, את החששות לעניין הפעלת הקורקינטים במרחב העירוני, בייחוד כאשר העירייה מעודדת ומדרבנת שימוש בכלי זה, מבלי לקיים אכיפה נאותה וכללים ברורים".</p>
      <p>הנתונים עליהם דיברו ה'ביצועיסטים', פורסמו על ידי הלשכה המרכזית לסטטיסטיקה ולפיהם בין החודשים ינואר לספטמבר השנה אירעו 373 תאונות דרכים ברחבי הארץ עם נפגעים שדווחו למשטרה ושבהן היו מעורבים קורקינטים חשמליים, לעומת 143 בתקופה המקבילה אשתקד. בתאונות אלו נפגעו 391 בני אדם לעומת 154 בתקופה המקבילה אשתקד, מתוכם 27 פצועים קשה ו-364 פצועים קל. בנוסף, בתאונות שלא דווח עליהן למשטרה אושפזו בבתי החולים 142 נפגעים, מתוכם 60 שנפצעו קשה לעומת 39 בתקופה המקבילה אשתקד.</p>
      <p>עוד כתבו חברי הסיעה כי "<mark>היזמים הפרטיים, משכירים את הכלי החשמלי ללא קסדת בטיחות וניסיון החיים מלמד כי רוב המשתמשים לא נושאים עימם קסדה צמודה ולפיכך השימוש בכלי זה נעשה כאשר המשתמש אינו חובש קסדה. זאת ועוד, העובדה כי לא הוסדרו שבילים ייעודים, בנוסף לכך כי אסור לקורקינטים לנסוע על המדרכות, מובילות לכך כי משתמשי הקורקינטים נוסעים בכבישים חשופים לכל סכנה"</mark>.</p>
      <p>"אם לא די בכל האמור לעיל, הרי שהקורקינטים השיתופיים יוצרים מטרדים של חסימת מדרכות, נוכח העובדה כי לא הוסדרו בעבורם מקומות מוגדרים לחנייה, כך שאנו עדים ל'נטישתם' באמצע המדרכות".</p>
      <p><b>מלשכת דובר העירייה נמסר בתגובה:</b> "מדובר במיזם חשוב ונצרך עבור תושבי פתח תקוה, הקיים בכל הערים המובילות בעולם. מטרת המיזם היא לשפר את התניידות התושבים בתוך העיר, לצמצם את השימוש ברכבים ועל ידי כך להפחית את הפקקים ואת זיהום האוויר. בתוך כך, על המשתמש מוטלת האחריות לחבישת קסדה ולנסיעה מוסדרת במקומות המותרים כפי שעל הנהג מוטלת האחריות לשים חגורת בטיחות בעת הנסיעה. ככל שהמשתמש יעבור על הוראות החוק בעניין זה, גורמי אכיפת החוק ינקטו נגדו צעדים. לצד זאת, הרשות מקדמת שבילים ייעודיים לרכיבה בנוסף לאלו הקיימים וכן תכניות לימודיות בבתי הספר אשר במסגרתן נלמדים כללי ההתנהגות על הכביש ורכיבה בטוחה על כלי חשמלי.</p>
      <p>"נציין כי מערך הקורקינטים החל לפעול כפיילוט לפני כחודש ועד כה הוא הוגדר כמוצלח מאוד. בשלב הפיילוט הוחלט על הצבת קורקינטים לרווחת הציבור באזורים מרכזיים בעיר לרבות מתחמי עסקים גדולים, תחנות רכבת ועוד. בתום הפיילוט, בעוד כחמישה חודשים, ייבחנו הסדרי פיזור נוספים. כמו כן, המפעילים התחייבו בכתב הרשאה מפורט במיוחד - לזמני תגובה מהירים לפינוי הקורקינטים שמפריעים לתנועה וכן הוגבלה כמות הפריסת בעיר.</p>
      <p>"עוד נציין כי היקף השימוש שהציגו המפעילים עד כה בתחומי העיר פתח תקוה, עולה על עשרת אלפים רכיבות שבוצעו רק בחודש אחד. לעומת זאת, היקף התלונות שואף לאפס. המשמעות היא שהפיילוט נותן מענה מצויין לתושבי העיר ואנו מברכים על כך".</p>
    </article>
  </body>
</html>