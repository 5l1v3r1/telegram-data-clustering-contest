<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/legaliserad-dodshjalp-minskar-lidandet/"/>
    <meta property="og:site_name" content="DN.SE"/>
    <meta property="article:published_time" content="2019-11-20T14:47:44+00:00"/>
    <meta property="og:title" content="DN Åsikt. ”Legaliserad dödshjälp minskar lidandet”"/>
    <meta property="og:description" content="Insändare på DN Åsikt, 20 november 2019: ”Tillåt närmast anhöriga att ge aktiv dödshjälp i slutskedet av en obotlig sjukdom.”"/>
  </head>
  <body>
    <article>
      <h1>DN Åsikt. ”Legaliserad dödshjälp minskar lidandet”</h1>
      <address><time datetime="2019-11-20T14:47:44+00:00">20 Nov 2019, 14:47</time> by <a rel="author">Pontus Gillnäs, Bergshamra</a></address>
      <p>
        <b>INSÄNDARE. Ett införande av legaliserad dödshjälp skulle minska lidandet. Tillåt närmast anhöriga att ge aktiv dödshjälp i slutskedet av en obotlig sjukdom, skriver Pontus Gillnäs.</b>
      </p>
      <p>Jag vill med detta inlägg i debatten om aktiv eller passiv <a href="https://www.dn.se/om/dodshjalp/">dödshjälp</a> ge ett annat perspektiv på vad vissa anser vara en värdig livsuppehållande palliativ vård när det gäller svårt sjuka och döende personer.</p>
      <p>Min äldsta bror dog av en hjärntumör när han var 20 år. Han var sängliggande de sista åren och kröp så gott han kunde när någon glömt att hämta ut honom från sovrummet när Jan Lindblads naturprogram sändes under slutet på 1960-talet.</p>
      <p>Han hade inget av det liv som en 20-årig och synnerligen intellektuell person med fotografiskt minne borde få ha med en underbar flickvän och lysande framtid. Han hade ont, saknade balanssinne och hade stora svårigheter med talet när cancersvulsten växte i hans hjärna. Han fick lida till slutet och vara medveten om att bara döden väntade honom. Han dog 1971.</p>
      <p><b>Varför skulle</b> hans lidande förlängas? Varför kunde man inte ha gett honom en värdig död utan lidande?</p>
      <p>Min mor drabbades av bröstcancer i början av 70-talet. Hon opererades, men cancern kom tillbaka i slutet av 70-talet och utvecklades till skelettcancer. Jag var vårdare åt henne under hennes sista år i livet samtidigt som jag genomgick gymnasiets treåriga naturvetenskapliga linje.</p>
      <p>Jag hjälpte henne då med allt inom mat, dryck och hygien inklusive att tvätta hennes intimaste delar, vilket inte var helt enkelt för en 19-årig son. Min mor kunde inte vändas då skelettcancern gav så svåra smärtor och hon blev bitvis aggressiv på grund av smärtorna.</p>
      <p><b>Hon fick morfin</b> så att hennes lidande kunde förlängas tills hon, av cancern, dog en morgon. För min del innebar det att jag lagade en brödrost och gick ut och skottade snö för att avreagera mig.</p>
      <p>Varför skulle hennes lidande förlängas? Varför kunde man inte ha gett henne en värdig död utan lidande?</p>
      <p>Min far drabbades i början på 2000-talet av prostatacancer. Inledningsvis gick behandlingarna bra, men vid en sista strålbehandling några år senare fick cancern ett frispel och sköt ut metastaser i hela kroppen. Han fick i skelettcancer. Jag åkte till honom samma dag som jag fick meddelandet där hans nya fru sedan 25 år och min syster var på plats. Han kände igen mig, men var groggy av morfinet.</p>
      <p><b>Samma dag</b> som jag kom dit beslutade vi anhöriga, i samverkan med sjukvårdspersonalen, att avsluta den livsuppehållande behandlingen, vilket var vätsketillförseln genom dropp. Min far dog tre dygn senare och såg då ut som en uttorkad mumie.</p>
      <p>Det enda man hörde från honom de sista två dygnen var en ansträngd andning och regelbundet återkommande ”aj!” när skelettcancern gav honom så svåra smärtor att inte ens morfinet kunde hämma smärtan.</p>
      <p>Varför skulle hans lidande förlängas om än bara tre dygn? Varför kunde man inte ha gett honom en värdig död utan lidande?</p>
      <p><b>Jag vill</b> <b>med</b> ovanstående exempel från min familj be alla politiska beslutsfattare att tänka till och legalisera aktiv dödshjälp. Min far fick passiv dödshjälp genom att hans kropp läts torka ut på grund av urkopplat vätskedropp. Den palliativa vården hjälper inte den som lever med en säker död i sikte och som dessutom har svåra smärtor som inte ens höga morfindoser kan lindra mer än till viss del.</p>
      <p>Varför ska de mest sjuka och döende tillåtas lida när endast döden väntar dem runt hörnet. Alla de tre fall jag beskriver ovan och som är en verklighet jag levt i som bror och son har inträffat inom min familj och mina närmaste och käraste.</p>
      <p>Vad är det etiska dilemmat? Är svårt lidande med ohyggliga smärtor inför döden värdigt och etiskt försvarbart? Varför bryr vi oss mer om ett husdjur som lider av obotlig sjukdom eller ålderdom med svåra smärtor? Detta djur söver vi för gott, men en människa ska lida ända intill sista andetaget.</p>
      <p><b>Var ligger</b> <b>etiken</b> i detta? Människan är ett djur och borde inte behöva lida mer än andra djur inför döden.</p>
      <p>Ge den närmast anhöriga, om inte den döende själv kan göra det, rätt att besluta om aktiv dödshjälp i slutskedet av en obotlig sjukdom. Läkaren behöver inte ge den sista smörjelsen och dödsdosen. Det kan den närmast anhöriga göra om läkaren inte klarar av att avsluta ett lidande, till skillnad från veterinären som aldrig tvekar att hjälpa ett djupt älskat husdjur till slutlig sömn för att undvika fortsatt lidande.</p>
      <p>Ändra således svensk lag till förmån för aktiv dödshjälp vid obotliga sjukdomstillstånd enligt ovan av såväl etiska som moraliska skäl. Varför ska människor behandlas sämre än våra älskade husdjur, som ju oftast blir en del av familjen?</p>
      <details>
        <summary>DN Åsikt. 20 november 2019 kl 16</summary>
        <p>
          <b>Insändare</b>
        </p>
        <p>Pontus Gillnäs:<br/><a href="https://www.dn.se/asikt/legaliserad-dodshjalp-minskar-lidandet"><b>”Legaliserad dödshjälp minskar lidandet”</b></a><b> </b></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så skriver du svar och kommenterar</b>
          </a>
        </p>
      </details>
    </article>
  </body>
</html>