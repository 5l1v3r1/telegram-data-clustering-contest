<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109256-Balgarski-orden-s-diamanteni-lyuspi-prodaden-za-20-hil.-evro"/>
    <meta property="og:site_name" content="Канал 3"/>
    <meta property="article:published_time" content="2019-11-20T14:06:00+00:00"/>
    <meta property="og:title" content="Български орден с диамантени люспи продаден за 20 хил. евро"/>
    <meta property="og:description" content="Орденът е с неясно описание и степен, без оригинални лента и кутия"/>
  </head>
  <body>
    <article>
      <h1>Български орден с диамантени люспи продаден за 20 хил. евро</h1>
      <h2>Орденът е с неясно описание и степен, без оригинални лента и кутия</h2>
      <address>
        <time datetime="2019-11-20T14:06:00+00:00">20 Nov 2019, 14:06</time>
      </address>
      <p>
        <b>Европейският пазар на изкуство и антиквариат очевидно не е притеснен от задаващата се икономическа криза.</b>
      </p>
      <p>На търг, организиран от мюнхенската аукционна къща „Херман Хисторика“, бе продаден български орден „За гражданска заслуга“ с дребни диамантени люспи, за които новият му собственик е платил близо 20 хиляди евро.</p>
      <p>Орденът е с неясно описание и степен, без оригинални лента и кутия.</p>
      <p>На същия търг бяха продадени още три интересни български отличия. Два възпоменателни златни медала и златен знак на Българския червен кръст /БЧК/.</p>
      <p>Сватбата на княз Фердинанд I Сакскобургготски /1887-1918 г./ с княгиня Мария-Луиза Бурбон-Пармска, сключена през 1893 г., е отбелязана с поредица от медали, отсечени в злато, сребро и бронз. Липсата на оригинална корона от този медал не попречи той да бъде продаден за 5000 евро на чук, което прави крайната му цена близо 7000 евро.</p>
      <p>Най-голям интерес предизвика специалната поръчка на почетен знак на БЧК, изработен от злато. При стартова цена от 3000 евро той бе продаден в залата за 7500, което прави крайната му цена близо 10 000 евро.</p>
      <p>Златният медал за сватбата на цар Борис III /1918-1943 г./ и царица Йоанна Савойска през 1930 г. намери своя нов притежател за 3800 евро, т.е. малко над първоначално обявената цена от 3000 евро. Той бе предложен без красивата си осмоъгълна кутия, изработена от кожа. Тя е украсена с българската царска корона и савойските възли на италианската кралска династия. За последен път такъв златен медал беше продаден на търг в края на 2014 г. за сумата от 6000 евро при начална цена от 1000, за което БГНЕС първа информира.</p>
      <p>Като цяло търгът отново доказа, че за всички интересни художествени и исторически предмети в Европа са готови да плащат високи цени, въпреки търговските войни и лошите прогнози за икономическото развитие и възможна рецесия.</p>
      <p>Дали инвестицията в произведения на изкуството е най-доброто решение преди криза, това бъдещето ще покаже.</p>
      <related>
        <h4>Още по темата</h4>
        <a href="http://kanal3.bg/news/lifestyle/lubopitno/108623-Kralica-Elizabet-Vtora-chistela-kralskite-diamanti-s-ddzin"/>
        <a href="http://kanal3.bg/news/world/36218-Tova-se-kazva-kasmet%253A-Otkriha-diamanti-v-antikvaren-stol-za-5-paunda"/>
      </related>
    </article>
  </body>
</html>