<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/nyksta-zuvys-5-eksperto-patarimai-kaip-atsakingai-rinktis-zuvi-ir-jos-produktus-1751250/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T14:06:00+00:00"/>
    <meta property="og:title" content="Nyksta žuvys: 5 eksperto patarimai, kaip atsakingai rinktis žuvį ir jos produktus"/>
    <meta property="og:description" content="Nyksta žuvys – šią liūdną žinią pastaruoju metu vis dažniau linksniuoja tiek aplinkosaugos specialistai, tiek kukliu laimikiu besiskundžiantys žvejai ar žuvies kainų pokyčiais besistebintys pirkėjai. „Net 88 proc. Europos komercinių žuvų rūšių yra išgaudomos, viršijant maksimalų tausią žvejybą užtikrinantį sugaunamos žuvies kiekį“, – sako Lietuvos gamtos fondo (LGF) atstovas Robertas Staponkus. Visą reikalingą informaciją jau dabar galite rasti žuvies ir jūros produktų gide sąmoningam vartotojui „Nyksta žuvys“. Tuo tarp žuvies ekspertas dalijasi keletu naudingų patarimų, padėsiančių sąmoningai pasirinkti žuvį ir išsaugoti jų rūšis ateities kartoms."/>
  </head>
  <body>
    <article>
      <h1>Nyksta žuvys: 5 eksperto patarimai, kaip atsakingai rinktis žuvį ir jos produktus</h1>
      <address><time datetime="2019-11-20T14:06:00+00:00">20 Nov 2019, 14:06</time> by <a rel="author">LGF</a></address>
      <p>
        <b>Nyksta žuvys – šią liūdną žinią pastaruoju metu vis dažniau linksniuoja tiek aplinkosaugos specialistai, tiek kukliu laimikiu besiskundžiantys žvejai ar žuvies kainų pokyčiais besistebintys pirkėjai. „Net 88 proc. Europos komercinių žuvų rūšių yra išgaudomos, viršijant maksimalų tausią žvejybą užtikrinantį sugaunamos žuvies kiekį“, – sako Lietuvos gamtos fondo (LGF) atstovas Robertas Staponkus. </b>
        <b>Visą reikalingą informaciją jau dabar galite rasti žuvies ir jūros produktų gide sąmoningam vartotojui </b>
        <a href="https://nykstazuvys.lt/">
          <b>„Nyksta žuvys“</b>
        </a>
        <b>. Tuo tarp žuvies ekspertas dalijasi keletu naudingų patarimų, padėsiančių sąmoningai pasirinkti žuvį ir išsaugoti jų rūšis ateities kartoms.</b>
      </p>
      <p>Reklama</p>
      <p><b>Rinkitės didesnę žuvį ar filė išpjovą. </b>„Būtų labai pravartu, jei bent apytiksliai įsivaizduotumėte, kokio dydžio yra suaugusi konkrečios rūšies žuvis, ir savo stalui rinktumėtės būtent jas. Visgi, neturint tokių žinių, geriausia rinktis didesnę žuvį. Tokiu būdu bus užtikrinama, kad žuvis nebuvo sugauta per anksti ir spėjo išneršti – palikti palikuonių. Žinoma, nediskriminuokite ir smulkių žuvies rūšių, tokių kaip šprotai ar strimelės. Šios žuvys užauga nedidelės, jų gyvenimo ciklas gana trumpas, todėl jos gerokai atsparesnės intensyviai žvejybai“, – sako R. Staponkus.</p>
      <p><b>Venkite silpnai išsivysčiusių šalių produkcijos.</b> „Renkantis žuvies produktus, labai svarbu atkreipti dėmesį, kur ir kaip žuvis buvo sugauta ar užauginta. Dažnai silpniau ekonomiškai išsivysčiusiuose kraštuose žuvininkystės sektorius būna silpnai reglamentuotas, todėl didesnė tikimybė, kad ten išteklių būklė prasta. Negana to, čia įsikūrę žuvininkystės ūkiai dažnai itin stipriai teršia aplinką“, – sako ekspertas.</p>
      <p><b>Ieškokite vietinių žuvų rūšių.</b> „Kalbant apie maisto produktus, dažnai tai, ką turime savo šalyje, yra vienas geriausių pasirinkimų  tiek įtakos sveikatai, tiek poveikio aplinkai prasme. Žuvis – ne išimtis. Kviečiu rinktis iš vietinių gausių žuvų rūšių, pavyzdžiui: karpių, strimelių, Baltijos šprotų ir kitų. Taip paremsite vietos verslą, o ir žuvis greičiausiai bus šviežesnė bei kokybiškesnė, taigi – ir naudingesnė jūsų sveikatai“, – rekomenduoja  R. Staponkus.</p>
      <p><b>Nepirkite giliavandenių bei itin retų žuvų</b>. „Nepirkite į tarptautinę (IUCN) ir į Lietuvos raudonąją knygą įtrauktų, taip pat giliai gyvenančių žuvų rūšių kaip, sakykime, jūros ešerio. Šios žuvys auga lėtai, tad jų ištekliai yra itin jautrūs pergaudymui, o jų žvejyba menkai reguliuojama“, – pataria žuvies ekspertas.</p>
      <p><b>Vadovaukitės </b><a href="https://nykstazuvys.lt/"><b>Nystazuvys.lt</b></a><b> žuvies gidu.</b> „Šiame gide pateikiama informacija apie daugelį Lietuvoje parduodamų populiarių žuvų rūšių. Visos žuvys čia pažymėtos šviesoforo principu: žalia (valgyk), geltona (pagalvok) ir raudona (atsisakyk) spalvomis. Žinoma, reikia nepamiršti, kad ta pati rūšis, priklausomai nuo pagavimo vietos ir būdo, gali priklausyti ne vienai kategorijai. Taigi, net jei šioje srityje nusimanote mažai, žuvies gidas padės nesunkiai susigaudyti ir nepasiklysti, renkantis tvarų produktą“, – užtikrina LGF atstovas.</p>
    </article>
  </body>
</html>