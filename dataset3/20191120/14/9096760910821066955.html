<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363047"/>
    <meta property="og:site_name" content="Voetbalzone"/>
    <meta property="article:published_time" content="2019-11-20T14:43:00+00:00"/>
    <meta property="og:title" content="‘Zidane legt zich neer bij beschadigde relatie en deelt geen straf uit’"/>
    <meta property="og:description" content="Gareth Bale is wederom onderwerp van gesprek in Spanje nadat hij dinsdagavond lachend poseerde met een Welshe vlag met daarop de tekst ‘Wales. Golf. Madrid. In die volgorde’. Zijn werkgever Real Madrid is naar verluidt niet bij met de actie van de aanvaller, die wordt beschouwd als een provocatie. Toch hoeft Bale niet te vrezen voor een straf, zo weet Marca woensdagmiddag toe te voegen."/>
  </head>
  <body>
    <article>
      <h1>‘Zidane legt zich neer bij beschadigde relatie en deelt geen straf uit’</h1>
      <address>
        <time datetime="2019-11-20T14:43:00+00:00">20 Nov 2019, 14:43</time>
      </address>
      <p>
        <b><a href="https://www.voetbalzone.nl/speler.asp?uid=15482">Gareth Bale</a> is wederom onderwerp van gesprek in Spanje nadat hij dinsdagavond lachend poseerde met een Welshe vlag met daarop de tekst ‘<a href="https://www.voetbalzone.nl/club.asp?uid=1958">Wales</a>. Golf. Madrid. In die volgorde’. Zijn werkgever <a href="https://www.voetbalzone.nl/club.asp?uid=166">Real Madrid</a> is naar verluidt niet bij met de actie van de aanvaller, die wordt beschouwd als een provocatie. Toch hoeft Bale niet te vrezen voor een straf, zo weet <i>Marca</i> woensdagmiddag toe te voegen.</b>
      </p>
      <p>Trainer Zinédine Zidane zou zich er namelijk al langere tijd bij neer hebben gelegd dat zijn relatie met Bale ‘onherstelbaar beschadigd’ is en zal de provocatie daarom aan zich voorbij laten gaan. Zodra de aanvaller, die zich dinsdagavond met Wales verzekerde van een ticket voor het EK, terugkeert in Madrid zal hij felicitaties krijgen van Zidane voor de kwalificatie en gewoon de training kunnen hervatten.</p>
      <figure>
        <embed-post data-src="https://www.instagram.com/p/B5FgDsLFv7Q" data-service="Instagram"/>
      </figure>
      <p>‘Zidane ligt al lang niet meer wakker van de Welshman’, zo schrijft <i>Marca</i> verder. Bale leek afgelopen zomer op weg naar de uitgang, maar geen enkele club bleek bereid om zijn vorstelijke salaris over te nemen. Zidane heeft zich daarna professioneel opgesteld door Bale speeltijd te geven en hij zal dat blijven doen zolang de Welshman fit blijft. Bale is zijn sterrenstatus in het Santiago Bernabéu echter al lang kwijt en hoort niet bij Zidane’s ‘onaantastbaren’ Dani Carvajal, Sergio Ramos, Raphaël Varane, Marcelo, Casemiro, Toni Kroos, Eden Hazard en Karim Benzema.</p>
      <p>Bale kwam overigens ook voor het incident met de vlag al een aantal keer op niet al te positieve wijze in het nieuws. Zo koos hij er vorig seizoen voor om na een nederlaag tegen Rayo Vallecano niet met zijn ploeggenoten mee terug te reizen en stond hij in de voorbereiding op het huidige seizoen nog op de golfbaan terwijl zijn team een oefenwedstrijd speelde tegen zijn oude club Tottenham Hotspur. Bale was de afgelopen weken ook niet inzetbaar bij Real vanwege een kuitblessure, maar bleek de afgelopen week wel fit genoeg om tweemaal in actie te komen namens Wales.</p>
    </article>
  </body>
</html>