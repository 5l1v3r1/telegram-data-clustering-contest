<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520706-duchodovy-system-hospodari-s-prebytkem/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T14:54:25+00:00"/>
    <meta property="og:title" content="Důchodový systém hospodaří s přebytkem"/>
    <meta property="og:description" content="„Letošní rok bude druhým v řadě, kdy důchodový systém bude hospodařit s přebytkem. Tohoto výsledku se podaří dosáhnout i přes výrazný růst výdajů na dávky důchodového pojištění. Díky nízké nezaměstnanosti a růstu mezd se totiž daří výrazně navyšovat příjmy důchodového systému,“ říká hlavní ekonom BHS Štěpán Křeček."/>
  </head>
  <body>
    <article>
      <h1>Důchodový systém hospodaří s přebytkem</h1>
      <address><time datetime="2019-11-20T14:54:25+00:00">20 Nov 2019, 14:54</time> by <a rel="author">BHS</a></address>
      <p>„Letošní rok bude druhým v řadě, kdy <a href="https://www.kurzy.cz/duchod/">důchodový</a> systém bude hospodařit s přebytkem. Tohoto výsledku se podaří dosáhnout i přes výrazný růst výdajů na dávky <a href="https://www.kurzy.cz/duchod/">důchodového</a> pojištění. Díky nízké <a href="https://www.kurzy.cz/makroekonomika/nezamestnanost/">nezaměstnanosti</a> a růstu <a href="https://www.kurzy.cz/mzdy/">mezd</a> se totiž daří výrazně navyšovat příjmy <a href="https://www.kurzy.cz/duchod/">důchodového</a> systému,“ říká hlavní ekonom BHS Štěpán Křeček.</p>
      <p>„V období let 2013 až 2017 jsme byli svědky snižování podílu výdajů na dávky <a href="https://www.kurzy.cz/duchod/">důchodového</a> pojištění vůči hrubému domácímu produktu. Díky tomu docházelo ke zlepšování hospodaření celého systému. Do budoucna je však obtížně představitelné, že by se výdaje na <a href="https://www.kurzy.cz/duchod/">důchody</a> vůči hrubému domácímu produktu dál výrazně snižovaly,“ říká hlavní ekonom BHS Štěpán Křeček.</p>
      <p>Systém <a href="https://www.kurzy.cz/duchod/">důchodového</a> pojištění hospodařil v období od ledna do října letošního roku s přebytkem 9,82 miliardy <a href="https://www.kurzy.cz/koruna/">korun</a>. Za deset měsíců se na příjmech z pojistného na <a href="https://www.kurzy.cz/duchod/">důchodové</a> pojištění vybralo 407,34 miliardy <a href="https://www.kurzy.cz/koruna/">korun</a>. Ve stejném období před rokem to bylo 377,06 miliardy <a href="https://www.kurzy.cz/koruna/">korun</a>. Celkové výdaje na dávky <a href="https://www.kurzy.cz/duchod/">důchodového</a> pojištění včetně výdajů na správu dosáhly v období od ledna do října 2019 úrovně 397,53 miliardy <a href="https://www.kurzy.cz/koruna/">korun</a>. Ve stejném období loňského roku to bylo 366,40 miliardy <a href="https://www.kurzy.cz/koruna/">korun</a>.</p>
      <p>Lze předpokládat, že přebytek hospodaření systému <a href="https://www.kurzy.cz/duchod/">důchodového</a> pojištění se podaří udržet i v závěrečných měsících letošního roku. Celkový přebytek za rok 2019 bude dosahovat podobné úrovně jako v roce 2018. Tehdy byl vykázán přebytek 18,64 miliardy <a href="https://www.kurzy.cz/koruna/">korun</a>. Systém <a href="https://www.kurzy.cz/duchod/">důchodového</a> pojištění vykazoval deficitní hospodaření v letech 2009 až 2017. Nejhorších výsledků bylo dosahováno v letech 2012 a 2013, kdy se <a href="https://www.kurzy.cz/tema/deficit/">deficity</a> pohybovaly kolem 55 miliard <a href="https://www.kurzy.cz/koruna/">korun</a>.</p>
      <p>Ke konci loňského roku bylo v systému <a href="https://www.kurzy.cz/duchod/">důchodového</a> pojištění 2 896 973 důchodců, kterým byl vyplácen alespoň jeden z druhů <a href="https://www.kurzy.cz/duchod/">důchodů</a>. Průměrná výše <a href="https://www.kurzy.cz/duchod/starobni-duchod/">starobních důchodů</a> tehdy dosahovala úrovně 12 418 <a href="https://www.kurzy.cz/koruna/">korun</a>. K 1. lednu 2019 došlo k valorizaci <a href="https://www.kurzy.cz/duchod/">důchodů</a> o 901 <a href="https://www.kurzy.cz/koruna/">korun</a>. Podíl výdajů na dávky <a href="https://www.kurzy.cz/duchod/">důchodového</a> pojištění vůči hrubému domácímu produktu v letech 2017 a 2018 dosahoval úrovně 8,3 procenta. Byl tak zastaven pokles, který jsme mohli sledovat od roku 2013, kdy podíl výdajů na <a href="https://www.kurzy.cz/duchod/">důchody</a> vůči hrubému domácímu produktu dosahoval úrovně 9,5 procenta.</p>
      <p> </p>
      <p>
        <b>Ing. Štěpán Křeček, MBA</b>
      </p>
      <p>Hlavní ekonom</p>
      <p>
        <b>BH Securities a.s.</b>
      </p>
      <related>
        <h4>Příbuzné stránky</h4>
        <a href="https://www.kurzy.cz/tema/4592856.html"/>
        <a href="https://www.kurzy.cz/zpravy/393174-nemecko-hospodarilo-loni-s-rozpoctovym-prebytkem-12-1-mld-eur/"/>
        <a href="https://www.kurzy.cz/zpravy/423974-praha-loni-hospodarila-s-prebytkem-12-mld-kc-malo-se-investovalo-jen-zhruba-polovina-schvaleneho/"/>
        <a href="https://www.kurzy.cz/zpravy/124985-mf-stat-za-9m-hospodari-s-prebytkem-1-5-mld-kc/"/>
        <a href="https://www.kurzy.cz/zpravy/121602-stat-za-1h-hospodaril-s-prebytkem-7-6-mld-kc/"/>
        <a href="https://www.kurzy.cz/tema/4995966.html"/>
        <a href="https://www.kurzy.cz/zpravy/478381-vlada-loni-hospodarila-s-mirnym-prebytkem-komentar/"/>
        <a href="https://www.kurzy.cz/zpravy/118282-mf-stat-v-1q-hospodaril-s-prebytkem-15-7-mld-kc/"/>
        <a href="https://www.kurzy.cz/tema/5365416.html"/>
        <a href="https://web.kurzy.cz/mfcr/cs/aktualne/tiskove-zpravy/2019/pokladni-plneni-sr-33898"/>
        <a href="https://www.kurzy.cz/zpravy/176368-praha-v-prvnim-ctvrtleti-hospodarila-s-prebytkem/"/>
        <a href="https://web.kurzy.cz/mfcr/cs/verejny-sektor/statni-rozpocet/hospodareni-systemu-duchodoveho-pojisten"/>
      </related>
    </article>
  </body>
</html>