<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/egyetlen-eurozona-tag-sem-serti-a-stabilitasi-kovetelmenyeket-1880772/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T14:30:00+00:00"/>
    <meta property="og:title" content="Egyetlen eurózóna-tag sem sérti a stabilitási követelményeket"/>
    <meta property="og:description" content="Idén július óta egyetlen euróövezeti tagállam sem áll túlzottdeficit-eljárás alatt, ami 2002 óta most fordul elő először."/>
  </head>
  <body>
    <article>
      <h1>Egyetlen eurózóna-tag sem sérti a stabilitási követelményeket</h1>
      <address><time datetime="2019-11-20T14:30:00+00:00">20 Nov 2019, 14:30</time> by <a rel="author">MTI</a></address>
      <p>Egyetlen euróövezeti ország költségvetés-tervezete sem utal arra, hogy „különösen súlyosan” megsértené a Stabilitási és Növekedési Paktum követelményeit a következő évben – írta friss jelentésében az Európai Bizottság.</p>
      <p>Kilenc tagállam – Németország, Írország, Görögország, Ciprus, Litvánia, Luxemburg, Málta, Hollandia és Ausztria – 2020-as büdzséjavaslata megfelel a szabályoknak a szerdán közzétett értékelés szerint.</p>
      <p>Észtország és Lettország „nagy vonalakban” megfelel az előírásoknak. Nyolc tagország – Belgium, Spanyolország, Franciaország, Olaszország, Portugália, Szlovénia, Szlovákia és Finnország – esetében viszont</p>
      <aside>fennáll a kockázata annak, hogy jövőre nem teljesülnek a Stabilitási és Növekedési Paktumban rögzített követelmények.</aside>
      <p>Az előrejelzések azt mutatják, hogy Belgium, Spanyolország, Franciaország és Olaszország esetében az adósságcsökkentési referenciaértékre vonatkozó követelmények sem fognak teljesülni.</p>
      <figure>
        <img src="https://www.vg.hu/wp-content/uploads/2018/06/shutterstock53840593-e1563272629966.jpg"/>
        <figcaption>Fotó: Shutterstock</figcaption>
      </figure>
      <p>A brüsszeli testület emellett elfogadta a Görögországról szóló negyedik jelentést a megerősített felügyeleti keretben. Ebben megállapították, hogy az ország jövő évi költségvetése növekedésbarát módon teljesíti az elsődleges többletre vonatkozó célokat, s a kormány megtette a kellő intézkedéseket annak érdekében, hogy szélesebb körű reformprogramja előmozdításával összefüggésben megvalósítsa a 2019 közepére vállalt konkrét reformokat.</p>
      <blockquote>Miközben egyre több veszély fenyegeti Európa gazdasági növekedési kilátásait, megnyugtató azt látni, hogy egyes tagországok, például Németország és Hollandia, a beruházások támogatására használják költségvetési mozgásterüket. Azonban módjukban állna többet is tenni</blockquote>
      <p>– mondta Valdis Dombrovskis euróért és szociális párbeszédért felelős bizottsági alelnök.</p>
      <p>„Másrészt a nagyon magas adósságszinttel rendelkező tagországoknak – például Belgiumnak, Franciaországnak, Olaszországnak, Spanyolországnak – ki kell használniuk az alacsonyabb kamatkiadásokat adósságuk csökkentése érdekében. Ezt elsődleges céljukká kell tenniük” – tette hozzá.</p>
      <aside>Idén július óta egyetlen euróövezeti tagállam sem áll túlzottdeficit-eljárás alatt, ami 2002 óta most fordul elő először.</aside>
      <p>Az eurózóna GDP-arányos államadóssága várhatóan továbbra is csökkenő pályán marad, és a 2019-es 86 százalékról 2020-ra 85 százalékra mérséklődik.</p>
    </article>
  </body>
</html>