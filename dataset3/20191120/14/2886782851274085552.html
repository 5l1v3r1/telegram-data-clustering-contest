<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/gorogorszag-atalakitja-a-tulzsufolt-menekulttaborokat?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T14:17:42+00:00"/>
    <meta property="og:title" content="Görögország átalakítja a túlzsúfolt menekülttáborokat"/>
    <meta property="og:description" content="Görögország bezárja a túlzsúfolt menekülttáborokat külső szigetein, és helyettük szigorúbb felügyeletű központokat nyitnak."/>
  </head>
  <body>
    <article>
      <h1>Görögország átalakítja a túlzsúfolt menekülttáborokat</h1>
      <address><time datetime="2019-11-20T14:17:42+00:00">20 Nov 2019, 14:17</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/12/70/773x435_cmsv2_2ece4cfa-6cf7-5255-bb30-e61fcd04b3a3-4311270.jpg"/>
      </figure>
      <p>Görögország bezárja a túlzsúfolt menekülttáborokat külső szigetein, és helyettük szigorúbb felügyeletű központokat nyitnak majd. Az öt égei-tengeri szigeten lévő táborban élők életkörülményeit a segélyszervezetek aggasztónak találják.</p>
      <p>- Itt van a Moria menekülttábor. Mellette az, amit létrehoztunk, és ahol 17 ezer ember gyűlt össze nagyon szűk helyen. A tervünk szerint a tábornak ilyennek kellene lennie. A semmiből építünk egy nagyobb kapacitással rendelkező központot. Elsődleges célunk, hogy ötezren férjenek el benne - mutatta be a kormány új tervét a görög védelmi miniszter-helyettes, Alkiviadisz Sztefanisz.</p>
      <p>A kormányszóvivő szerint a hatóságok úgynevezett „zárt regisztrációs központokat” hoznak létre. Ezek megkönnyítik a menedékkérők mozgásának ellenőrzését, és megakadályozzák, hogy észrevétlenül átjuthassanak a szárazföldre. Ugyanakkor bezárják a túlzsúfolt Moria menekülttábort.</p>
      <p>- Akár nyitott, akár zárt központok, senki se jut ki innen. Olyan, mint az Alcatraz börtön. Ezeket az embereket ki kell vinni innen, mert ez nem fair - vélte egy helyi férfi.</p>
      <p>Helyszíni tudósítónk szerint a kormány bejelentéseit szkeptikusan kezelik, ugyanakkor a Leszboszon élők megkönnyebbültek. De mivel a Törökországból érkező menekültek száma folyamatosan nő, és Moria vörös riasztás alatt áll, sokan úgy vélik, hogy sürgős intézkedésekre lenne szükség.</p>
    </article>
  </body>
</html>