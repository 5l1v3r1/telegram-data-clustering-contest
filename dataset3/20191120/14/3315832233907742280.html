<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/40622ced0a0e4b88/seful-centrului-de-medicina-legala-retinut-pentru-72-de-ore-in-urma-audierilor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T14:50:05+00:00"/>
    <meta property="og:title" content="Şeful Centrului de Medicină Legală, reţinut pentru 72 de ore în urma audierilor"/>
    <meta property="og:description" content="Directorul Centrului de Medicină Legală a fost reţinut pentru 72 de ore în urma audierilor în dosarele ce vizează expertizele trucate, contabilitatea neagră şi corupţia din instituţie."/>
  </head>
  <body>
    <article>
      <h1>Şeful Centrului de Medicină Legală, reţinut pentru 72 de ore în urma audierilor</h1>
      <address><time datetime="2019-11-20T14:50:05+00:00">20 Nov 2019, 14:50</time> by <a rel="author">Jurnal.md</a></address>
      <p>
        <b>Directorul Centrului de Medicină Legală a fost reţinut pentru 72 de ore <a href="http://www.jurnal.md/ro/news/e03c620c2aa4ab42/seful-centrului-de-medicina-legala-a-fost-retinut-in-dosarul-expertizelor.html">în urma audierilor în dosarele ce vizează expertizele trucate</a>, contabilitatea neagră şi corupţia din instituţie.</b>
      </p>
      <p>Potrivit Purtătorului de cuvânt al CNA, Angela Starinschi, mâine la Judecătoria Ciocana urmează a fi examinate și demersurile procurorilor privind arestarea preventivă <a href="http://www.jurnal.md/ro/news/ca5548709012e9e6/perchezitii-la-centrul-de-medicina-legala-din-chisinau-zece-angajati-ai-institutiei-retinuti.html">a șase legiști din cei 10, în dosarul expertizelor.</a></p>
      <p>Patru din ei colaborează cu ancheta şi urmează să fie cercetaţi în stare de libertate. Aceştia sunt învinuiţi de organizarea unei scheme infracționale, prin intermediul căreia ar fi dobândit ilicit mijloace bănești ce reprezentau plăți pentru serviciile de expertiză judiciară.</p>
      <p>Potrivit materialelor cauzei, banii ar fi fost pretinşi pentru formularea unor concluzii denaturate în rapoartele de expertiză, întocmite în legătură cu examinarea cauzei morții, iar aceste plăţi variau între 900 şi 10 000 de lei şi nu erau contabilizate în casieria instituției.</p>
      <p>Prin urmare, sumele indicate ar fi fost împărţite între cei care prestau serviciile menţionate, în acest mod fiind cauzate prejudicii materiale instituţiei medicale.</p>
      <p>În cadrul percheziţiilor, desfăşurate de ofiţeri şi procurori, de la domiciliile celor vizaţi au fost ridicate zeci de mii de euro şi de lei, bijuterii din aur, precum şi înscrisuri de ciornă ce ar reprezenta contabilitatea neagră sau banii care nu ajungeau în casieria instituţiei.</p>
      <p>Totodată, provenienţa bunurilor şi mijloacelor băneşti ridicate urmează a fi stabilită în cadrul anchetei.</p>
      <p>Pe faptele enunţate au fost pornite două cauze penale pentru corupere pasivă şi escrocherie, iar dacă vor fi găsiţi vinovaţi, aceştia riscă până la 15 ani de închisoare cu amendă de până la 500 000 de lei şi privarea de dreptul de a ocupa funcţii pe o perioadă de până la 15 ani.</p>
    </article>
  </body>
</html>