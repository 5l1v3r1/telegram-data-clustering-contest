<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumskyy-apelyaciynyy-sud-zalyshyv-bez-zmin-vyrok-viyskovosluzhbovcyu-za-uhylennya-vid-viyskovoyi"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T14:19:00+00:00"/>
    <meta property="og:title" content="Сумський апеляційний суд залишив без змін вирок військовослужбовцю за ухилення від військової служби"/>
    <meta property="og:description" content="У квітні 2018 року обвинувачений пішов у відпустку і не повернувся до військової частини у визначений час. Чоловік ухилявся від несення служби протягом 7 місяців. Та у грудні минулого року військовослужбовці відділення Військової служби правопорядку Полтавського зонального відділу ВСП затримали його у місті Суми."/>
  </head>
  <body>
    <article>
      <h1>Сумський апеляційний суд залишив без змін вирок військовослужбовцю за ухилення від військової служби</h1>
      <address>
        <time datetime="2019-11-20T14:19:00+00:00">20 Nov 2019, 14:19</time>
      </address>
      <p>У квітні 2018 року обвинувачений пішов у відпустку і не повернувся до військової частини у визначений час. Чоловік ухилявся від несення служби протягом 7 місяців. Та у грудні минулого року військовослужбовці відділення Військової служби правопорядку Полтавського зонального відділу ВСП затримали його у місті Суми.</p>
      <p>Суд першої інстанції визнав чоловіка винним у вчиненні кримінального правопорушення, передбаченого ч.4 ст. 407 КК України, та, враховуючи наявність попередньої непогашеної судимості за аналогічний злочин, призначив йому остаточне покарання у вигляді  3 років 1 місяця позбавлення волі.  </p>
      <p>Подаючи апеляційні скарги, обвинувачений та його захисник просили скасувати вирок суду першої інстанції, оскільки, на думку сторони захисту, покарання для особи занадто суворе. Крім того, клопотали про заміну позбавлення волі на тримання у дисциплінарному батальйоні.</p>
      <p>Сумський апеляційний суд, розглянувши матеріали кримінального провадження, залишив без змін вирок Сумського районного суду. В ході апеляційного розгляду колегія суддів встановила, що місцевий суд призначив особі покарання, яке достатнє для її виправлення та в майбутньому попередить вчинення нею нових злочинів. Суд прийняв до уваги як обставини, що пом’якшують покарання, зокрема наявність трьох дітей, визнання вини, щире каяття, так і ті, що обтяжують. Зокрема, особа раніше була вже засуджена за аналогічний злочин. Тоді її було звільнено від відбування покарання із встановленням іспитового строку. Проте, обвинувачений не зробив для себе висновків, не став на шлях виправлення і вчинив новий злочин в період не відбутої частини покарання. Таким чином, за ухилення від служби військовослужбовець відбуватиме покарання в місцях позбавлення волі більше 3-х років, повідомляє сайт Сумського апеляцінйого суду.</p>
    </article>
  </body>
</html>