<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/trends/49202/ntt-ltd-inspireert-bedrijven-met-eerste-europese-innovatiecentrum-in-brussel/"/>
    <meta property="og:site_name" content="Techzine"/>
    <meta property="article:published_time" content="2019-11-20T14:38:16+00:00"/>
    <meta property="og:title" content="NTT Ltd kiest België als locatie voor Europees innovatiecentrum"/>
    <meta property="og:description" content="NTT Ltd heeft vandaag officieel de deuren geopend van zijn eerste Europese Client Innovation Center in Diegem. In het innovatiecentrum kunnen klanten uit heel Europa komen proeven van nieuwe innovaties en samen met de technologieleverancier co-innoveren om die technologieën te vertalen naar de business en waarde uit te creëren. NTT Ltd is een nieuwe entiteit […]"/>
  </head>
  <body>
    <article>
      <h1>NTT Ltd kiest België als locatie voor Europees innovatiecentrum</h1>
      <address><time datetime="2019-11-20T14:38:16+00:00">20 Nov 2019, 14:38</time> by <a rel="author">Dries Cludts</a></address>
      <p>
        <b>NTT Ltd heeft vandaag officieel de deuren geopend van zijn eerste Europese Client Innovation Center in Diegem. In het innovatiecentrum kunnen klanten uit heel Europa komen proeven van nieuwe innovaties en samen met de technologieleverancier co-innoveren om die technologieën te vertalen naar de business en waarde uit te creëren.</b>
      </p>
      <p>NTT Ltd is een <a href="https://www.techzine.be/nieuws/cloud/39195/dimension-data-wordt-opgeslorpt-door-nieuwe-ntt-ltd/">nieuwe entiteit</a> binnen de Japanse NTT Group, die NTT Communications, NTT Security, Dimension Data en 28 andere merken samenbrengt onder één vlag. Het bedrijf spreekt zelf over <a href="https://www.techzine.be/blogs/workplace/49086/ntt-zit-middenin-grootse-reorganisatie/">“de grootste technologische integratie van 2019”</a>. Het resultaat is een brede IT-serviceprovider die wereldwijd actief is en ondersteuning kan bieden bij een variëteit aan IT-vraagstukken.</p>
      <h3>Client Innovation Center</h3>
      <p>Het Client Innovation Center past mooi binnen dat verhaal. “De bedoeling van het CIC is om de werelden van business en technologie naar elkaar toe te brengen, en samen met klanten op zoek te gaan naar hoe ze toegevoegde waarde kunnen creëren uit nieuwe innovaties”, vertelt Robin Joncheere, Chief Digital Officer bij NTT Belgium.</p>
      <p>NTT Ltd steunt daarvoor op een sterke basis van onderzoek en ontwikkeling. De NTT-groep stelt zo’n 8.000 R&amp;D-professionals te werk en investeert de volgende 5 à 10 jaar zo’n 3,6 miljard dollar per jaar in innovatie via een eigen onderzoeksafdeling, durfkapitaal , co-innovatie en initiatieven zoals het CIC.</p>
      <p>Zo maken we tijdens het persmoment kennis met een zestal innovaties, waaronder Hitoe, een slim hemd dat realtime data verzamelt om de prestaties van mensen in extreme (werk)omstandigheden beter te begrijpen. Flaim Trainer is dan weer een immersieve VR-simulator met bio-sensing en realtime analytics, om brandweerlui op te leiden in gevaarlijke scenario’s.</p>
      <h3>Innovatie op maat</h3>
      <p>De bedoeling is evenwel dat de gepresenteerde technologieën in het centrum telkens worden aangepast aan de klant. Het gaat dan over toepassingen op het gebied van big data, artificiële intelligentie, machine learning, IoT, biosensors en wearables, VR en AR, en beveiliging en encryptie. “We bieden een gepersonaliseerde ervaring op maat van de vertical van de klant, maar zullen hem ook altijd proberen uitdagen met out-of-the-box ideeën”, legt Joncheere uit.</p>
      <p>NTT Ltd begeleidt de klant vervolgens door een traject om die ideeën om te zetten in toegevoegde waarde voor de business, en werkt samen prototypes uit. “Het gaat echt om co-innovatie”, zegt Andrew Coulsen, CEO van NTT Ltd Europe. “Het is niet wij die eenzijdig een oplossing aanleveren, maar een samenwerking waarbij we de grenzen samen met de klant verleggen.”</p>
      <p>Het CIC-programma heeft een capaciteit van zo’n 50 klanttrajecten per jaar. Momenteel zitten reeds 86 Europese klanten in de voorbereidende fase en staan de eerste bezoeken ingepland voor december, wanneer het innovatiecentrum officieel van start gaat.</p>
      <h3>Tweede centrum</h3>
      <p>Het Client Innovation Center in Diegem is nog maar het tweede in zijn soort. Eerder opende NTT ook al een gelijkaardig innovatiecentrum in Australië. De keuze voor België als locatie voor een Europees centrum was vooral praktisch van aard, geeft Coulsen toe. In Diegem waren de faciliteiten reeds voor handen en de ligging vlak bij de luchthaven van Zaventem maakt het erg bereikbaar vanuit de meeste Europese landen.</p>
      <p>Toch merkt NTT ook een bijzondere interesse in het CIC-programma bij Belgische klanten. Ongeveer een vierde van de klanten die reeds hun interesse hebben aangegeven, zijn Belgische bedrijven, fluistert Joncheere ons toe.</p>
    </article>
  </body>
</html>