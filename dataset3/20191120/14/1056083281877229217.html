<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919304/%D8%AF%D8%B3%D8%AA%DA%AF%DB%8C%D8%B1%DB%8C-%D9%82%D8%A7%D8%AA%D9%84-%D9%85%D8%AA%D9%88%D8%A7%D8%B1%DB%8C-%DA%A9%D9%85%D8%AA%D8%B1-%D8%A7%D8%B2-%DB%8C%DA%A9-%D9%87%D9%81%D8%AA%D9%87-%D8%AF%D8%B1-%D8%AA%D9%86%DA%A9%D8%A7%D8%A8%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T14:33:27+00:00"/>
    <meta property="og:title" content="دستگیری قاتل متواری کمتر از یک هفته در تنکابن"/>
    <meta property="og:description" content="ایسنا/مازندران فرمانده انتظامی تنکابن از کشف قتل و دستگیری قاتل در کمتر از یک هفته توسط پلیس آگاهی این شهرستان خبر داد."/>
  </head>
  <body>
    <article>
      <h1>دستگیری قاتل متواری کمتر از یک هفته در تنکابن</h1>
      <address><time datetime="2019-11-20T14:33:27+00:00">20 Nov 2019, 14:33</time> by <a rel="author">بهناز مقدس</a></address>
      <p>ایسنا/مازندران فرمانده انتظامی تنکابن از کشف قتل و دستگیری قاتل در کمتر از یک هفته توسط پلیس آگاهی این شهرستان خبر داد.</p>
      <p>به نقل از  پایگاه خبری پلیس، محمدصادق شاه‌نظری در تشریح جزئیات این خبر، گفت: در پی اعلام مفقودی مردی ۵۵ ساله در شهرستان تنکابن موضوع در دستور کار پلیس آگاهی این فرماندهی قرار گرفت.</p>
      <p>وی تصریح کرد: با تقویت گشت‌های انتظامی و اقدامات انجام شده جسد نامبرده در یکی از مناطق صعب العبور این شهرستان کشف شد.</p>
      <p>فرمانده انتظامی تنکابن خاطرنشان کرد: از آنجایی که برابر بررسی‌های به عمل آمده نامبرده بر اثر اصابت جسمی سخت بر سر خونریزی شدید به قتل رسیده بود، کارآگاهان اداره مبارزه با جرایم جنایی پلیس آگاهی، اقدامات پلیسی را برای شناسایی و دستگیری قاتل آغاز کردند.</p>
      <p>شاه‌نظری گفت: با بررسی‌های همه جانبه و اقدامات پلیسی کارآگاهان پلیس آگاهی در کمتر از یک هفته قاتل را شناسایی و وی را دستگیر کردند.</p>
      <p>وی با بیان اینکه متهم ضمن اعتراف به قتل انگیزه ارتکاب به این جنایت را  اختلافات مالی با مقتول عنوان کرده بود، یادآور شد: این متهم ۳۴ ساله پس از تشکیل پرونده مقدماتی به مرجع قضائی معرفی شد و تحقیقات پلیس در این زمینه همچنان ادامه دارد.</p>
      <p>انتهای پیام</p>
    </article>
  </body>
</html>