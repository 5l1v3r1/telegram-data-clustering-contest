<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/alitalia-a-fine-volo-rischio-paralisi-da-dicembre-e-i-benetton-ne-approfittano/"/>
    <meta property="og:site_name" content="InvestireOggi"/>
    <meta property="article:published_time" content="2019-11-20T14:46:59+00:00"/>
    <meta property="og:title" content="Alitalia a fine volo: a Natale rischio paralisi e i Benetton ne approfittano"/>
    <meta property="og:description" content="Il disastro Alitalia sembra completo, tant'è che nemmeno domani potrà essere rispettata la scadenza per la presentazione delle offerte di interessamento. La liquidità aziendale è quasi finita, malgrado gli aiuti pubblici stanziati a piene mani."/>
  </head>
  <body>
    <article>
      <h1>Alitalia a fine volo: a Natale rischio paralisi e i Benetton ne approfittano</h1>
      <h2>Il disastro Alitalia sembra completo, tant'è che nemmeno domani potrà essere rispettata la scadenza per la presentazione delle offerte di interessamento. La liquidità aziendale è quasi finita, malgrado gli aiuti pubblici stanziati a piene mani.</h2>
      <address><time datetime="2019-11-20T14:46:59+00:00">20 Nov 2019, 14:46</time> by <a rel="author" href="https://www.investireoggi.it/economia/author/guiseppetimpone/" target="_blank">Giuseppe Timpone</a></address>
      <p>Alitalia non decolla più. Sono passati oltre due anni e mezzo dall’avvio della gestione commissariale, che avrebbe dovuto concludersi sei mesi dopo. Invece, anche la data di domani per la vendita a una cordata privata dovrebbe essere disattesa dopo che il consiglio di amministrazione di Atlantia, la holding della famiglia Benetton, si è tirata ancora una volta fuori, non sciogliendo la riserva sulla sua partecipazione nell’operazione di salvataggio.</p>
      <p>Secondo il board, non ci sarebbero ancora le condizioni basilari per prevedere un ingresso nel capitale della compagnia aerea, cioè continuerebbe a mancare il piano industriale.</p>
      <p>E senza Atlantia, Ferrovie dello stato, Tesoro e Delta non sarebbero in grado di coprire la quota mancante, anche perché la stessa compagnia americana pretende un partner industriale. Ad oggi, la sua quota sarebbe di solo il 10%, circa 100 milioni su 1 miliardo di euro. Tra Fs e Mef, invece, si raccoglierebbe all’incirca un altro 50%. Il restante 37-38% avrebbe dovuto mettercelo, appunto, il fondo dei Benetton, che ha buon gioco a puntare al rialzo. La famiglia sta cercando di legare il suo ingresso in Alitalia alla garanzia che non perderà le concessioni autostradali per il crollo del Ponte Morandi.</p>
      <p>A complicare la vicenda s’inserisce la pubblicazione delle indiscrezioni raccolte sulle indagini a carico di Atlantia, secondo le quali i manager sapevano del rischio di crollo. Il governo resta diviso sul da farsi, con il Movimento 5 Stelle a chiedere la revoca di tutte le tratte gestite da Autostrade per l’Italia, mentre il PD vorrebbe semmai limitarla alla sola tratta genovese o ligure. Piaccia o meno, da imprenditori i Benetton approfittano del fatto di tenere il coltello dalla parte del manico e alzano la posta: salvataggio di Alitalia, ma in cambio di garanzie politiche sulle autostrade.</p>
      <p>
        <a href="https://www.investireoggi.it/economia/alitalia-resta-a-terra-e-ci-costa-altri-350-milioni/">Alitalia resta a terra e ci costa altri 350 milioni</a>
      </p>
      <h3>Alitalia a corto di liquidità</h3>
      <p>La compagnia aerea versa con l’acqua alla gola. Quasi certamente, arriverà l’ottava imbarazzante proroga per la presentazione delle offerte da parte degli investitori interessanti a rilevarne gli assets.</p>
      <p>Lo stato ha appena stanziato altri 400 milioni, che si sommano ai 900 milioni del prestito-ponte, fissando anche stavolta un tasso annuo pari al 10% + l’Euribor a 6 mesi. A parte che la Commissione europea potrebbe decidersi di tacciare tali erogazioni come aiuti di stato (vietati nella UE), non essendo più di natura temporanea, il problema vero è che questi soldi dei contribuenti italiani appaiono la classica goccia nel mare. La liquidità aziendale si tiene a galla in queste settimane solo per la riscossione anticipata della vendita dei biglietti per la stagione natalizia.</p>
      <p>Questo significa, però, che già a dicembre Alitalia volerà perlopiù senza più incassare nuove entrate e la liquidità rischia così di azzerarsi da qui a meno di un mese. Inoltre, gli ormai 1,3 miliardi di euro prestati dal Tesoro le costano sui 125 milioni all’anno di soli interessi, pari a oltre il 4% dei ricavi del 2018. Denaro preziosissimo per una compagnia che perde ancora la media di 300.000 euro al giorno. Questa immensa mole di interessi riduce gli stessi margini finanziari e operativi, allontanando il salvataggio, anziché aiutare davvero la compagnia. Del resto, la questione ruota tutta attorno agli esuberi del personale, che Delta vorrebbe intorno ai 2.500 e Lufthansa ad almeno 5-6.000. E i tedeschi hanno smentito le voci di un investimento da 150-200 milioni, facendo sapere di restare interessati ad Alitalia solo se “ristrutturata”, cioè con tagli alla flotta aerea e al numero dei dipendenti.</p>
      <p>E i commissari si stanno rendendo complici di una gestione scriteriata e al limite del ridicolo da parte dei tre governi che si sono succeduti dal loro insediamento nell’aprile 2017. Cambia la matrice politica, non la fuga dalla realtà: Alitalia “brucia” ogni centesimo che incassa e mette a repentaglio i soldi dei contribuenti, come ha fatto sin dalla sua nascita negli anni Settanta. Le serve un piano industriale privato per continuare a volare, libero da ogni condizionamento politico, altrimenti si riproporrà la solita fuffa dei “capitani coraggiosi” del 2008, un calcio al barattolo su di un marciapiede sempre più corto.</p>
      <p>Inutile intestarsi una battaglia per minimizzare gli esuberi, quando l’alternativa sarebbe la chiusura di tutta la compagnia. Il disastro Alitalia è tale da non lasciare più spazio a dubbi sul (non) da farsi.</p>
      <p>
        <a href="https://www.investireoggi.it/economia/scandalo-alitalia-altri-soldi-pubblici-e-ricatto-dei-benetton-sul-ponte-morandi/">Scandalo Alitalia, altri soldi pubblici e “ricatto” dei Benetton sul ponte Morandi</a>
      </p>
      <p>
        <i>giuseppe.timpone@investireoggi.it </i>
      </p>
    </article>
  </body>
</html>