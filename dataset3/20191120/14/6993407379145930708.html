<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-truba-zapysy/30282884.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T14:53:08+00:00"/>
    <meta property="og:title" content="Труба назвав «фейком» записи в Telegram-каналі «Трубу прорвало»"/>
    <meta property="og:description" content="Директор Державного бюро розслідувань Роман Труба назвав «фейком» оприлюднені у Telegram записи нібито його розмов. «Декого цікавить інформація з приводу участі директора ДБР в оприлюднених розмовах"/>
  </head>
  <body>
    <article>
      <h1>Труба назвав «фейком» записи в Telegram-каналі «Трубу прорвало»</h1>
      <address>
        <time datetime="2019-11-20T14:53:08+00:00">20 Nov 2019, 14:53</time>
      </address>
      <p>Директор Державного бюро розслідувань Роман Труба назвав «фейком» оприлюднені у Telegram записи нібито його розмов.</p>
      <p>«Декого цікавить інформація з приводу участі директора ДБР в оприлюднених розмовах. Є велика кількість бажаючих чинити провокації проти мене і ДБР, і я це розумію і цього очікував. Ці публікації – це фейк і провокація. Вони мене не зламали. Я не буду коментувати жодних фейків і провокацій», – сказав Труба.</p>
      <p>Він наголосив, що не збирається йти у відставку.</p>
      <p>19 листопада у Telegram-каналі під назвою <a href="https://web.telegram.org/#/im?p=@trubuprorvalo">«Трубу прорвало»</a> оприлюднена низка записів нібито розмов директора ДБР. Як стверджують автори каналу, на цих записах Труба, зокрема, спілкується з Офісом президента про кримінальні провадження щодо п’ятого президента Петра Порошенка, «Приватбанку» та Національного банку України. Хто створив цей Telegram-канал – наразі не відомо.</p>
      <p>Президент України Володимир Зеленський під час спілкування з журналістами в Луганській області заявив, що прослуховував записи.</p>
      <p>У вересні Труба розповів, що в його кабінеті <a href="https://www.radiosvoboda.org/a/news-roman-truba/30176776.html">виявлена апаратура для прослуховування</a>.</p>
    </article>
  </body>
</html>