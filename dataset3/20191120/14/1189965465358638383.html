<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259965/etsi-tha-einai-oi-nees-domes-gia-prosfyges-me-xoroys-latreias-kai-gipeda"/>
    <meta property="og:site_name" content="LiFO"/>
    <meta property="article:published_time" content="2019-11-20T14:07:00+00:00"/>
    <meta property="og:title" content="Έτσι θα είναι οι νέες δομές για πρόσφυγες - Με χώρους λατρείας και γήπεδα"/>
    <meta property="og:description" content="Πώς θα είναι οι νέες κλειστές δομές που ανακοίνωσε η κυβέρνηση"/>
  </head>
  <body>
    <article>
      <h1>Έτσι θα είναι οι νέες δομές για πρόσφυγες - Με χώρους λατρείας και γήπεδα</h1>
      <h2>Πώς θα είναι οι νέες κλειστές δομές που ανακοίνωσε η κυβέρνηση</h2>
      <address><time datetime="2019-11-20T14:07:00+00:00">20 Nov 2019, 14:07</time> by <a rel="author">LIFOTEAM</a></address>
      <p>
        <b>Τη <a href="https://www.lifo.gr/now/greece/259950/kleinei-i-moria-aytes-einai-oi-apofaseis-tis-kyvernisis-gia-to-prosfygiko">δημιουργία κλειστών κέντρων φιλοξενίας προσφύγων και μεταναστών</a> σε πέντε νησιά προβλέπει το εθνικό σχέδιο της κυβέρνησης για την αντιμετώπιση του προσφυγικού, το οποίο ανακοίνωσαν σήμερα ο κυβερνητικός εκπρόσωπος, Στέλιος Πέτσας και ο υφυπουργός Άμυνας, Αλκιβιάδης Στεφανής.</b>
      </p>
      <p>Στη σημερινή παρουσίαση δόθηκαν στη δημοσιότητα και φωτογραφίες των εγκαταστάσεων που ετοιμάζει η κυβέρνηση.</p>
      <p>Όπως φαίνεται από την κάτοψη, τα νέα κέντρα θα έχουν κτήρια διαμονής, εστιατόρια, κυλικεία, σχολείο, χώρους λατρείας, ιατρείο και χώρους αναψυχής όπως γήπεδα, αλλά και ειδικό χώρο με πλυντήρια.</p>
      <figure>
        <img src="https://www.lifo.gr/uploads/image/1569867/4958613.jpg"/>
        <figcaption>Σχεδιάγραμμα της κάτοψης των νέων κλειστών προαναχωρησιακών κέντρων στα νησιά</figcaption>
      </figure>
      <figure>
        <img src="https://www.lifo.gr/uploads/image/1569863/4958609.jpg"/>
      </figure>
      <p>Στόχος, σύμφωνα με τον Υφυπουργό είναι η μεταφορά 20.000 μεταναστών από τα νησιά του Αιγαίου, μέχρι τις αρχές του 2020.</p>
      <p>Σε ό,τι αφορά στη δεύτερη φάση και στο μεσοπρόθεσμο σχεδιασμό, προγραμματίσθηκαν οι ακόλουθες 5 +1 δράσεις:</p>
      <p>1η: Ασυνόδευτα παιδιά</p>
      <p>Σήμερα, την παγκόσμια ημέρα για τα δικαιώματα του παιδιού, σας ανακοινώνουμε μια ειδική δράση. Καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη. Θα γίνουν ανακοινώσεις από τον ίδιον τον πρωθυπουργό.</p>
      <p>2η: ΜΚΟ</p>
      <p>Καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσοι πληρούν τις προϋποθέσεις.</p>
      <p>3η: 'Ασυλο και Επιστροφές</p>
      <p>Η ψήφιση του νέου νόμου παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p>4η: Κατασκευή και Επέκταση Κλειστών Δομών σε νησιά</p>
      <figure>
        <img src="https://www.lifo.gr/uploads/image/1569865/domes_klistes_prosfiges_-1-.jpg"/>
      </figure>
      <figure>
        <img src="https://www.lifo.gr/uploads/image/1569866/domes_klistes_prosfiges_-2-.jpg"/>
      </figure>
      <p>
        <b>Ο σχεδιασμός προβλέπει:</b>
      </p>
      <p>Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+ ανθρώπων.</p>
      <p>Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p>Στη Σάμο, θα κλείσει η υπάρχουσα Δομή - ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p>Στην Κω, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p>Στη Λέρο, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</p>
      <p>Ο κ. Στεφανής αναφέρθηκε και στην εξασφάλιση - στεγανοποίηση των διόδων των μεταναστών, με την συγκρότηση ενός Ενιαίου Φορέα Επιτήρησης Συνόρων.</p>
      <p>Όπως είπε, «το νομικό πλαίσιο είναι σε εξέλιξη, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (στις 8/11/2019) 14 εκατ. ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης -ΕΣΟΘΕ (το έργο ξεκίνησε το 2014 και η αρχική πρόβλεψη είναι να ολοκληρωθεί τον Αύγουστο 2022, κάτι που δεν είναι αποδεκτό), ενώ με προσωπική παρέμβαση του πρωθυπουργού, η Ένωση Εφοπλιστών προσφέρει, 10 σύγχρονα ταχέα σκάφη στο Λ.Σ., τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοσή τους θα πραγματοποιηθεί στους επόμενους μήνες, και πολλά άλλα».</p>
    </article>
  </body>
</html>