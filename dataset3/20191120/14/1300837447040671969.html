<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/hitech/2019/11/20/big-data-analytics-vale-17-mld-euro_ccb0137d-771c-4653-8664-c6f27fa30cd6.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T14:36:57+00:00"/>
    <meta property="og:title" content="Big data analytics, mercato italiano vale 1,7 mld euro"/>
    <meta property="og:description" content="PoliMi, il 76% delle grandi aziende ha in organico Data Analyst (ANSA)"/>
  </head>
  <body>
    <article>
      <h1>Big data analytics, mercato italiano vale 1,7 mld euro</h1>
      <h2>PoliMi, il 76% delle grandi aziende ha in organico Data Analyst</h2>
      <address><time datetime="2019-11-20T14:36:57+00:00">20 Nov 2019, 14:36</time> by <a rel="author">Redazione ANSA</a></address>
      <p>E' sempre più maturo il mercato italiano dei Big Data Analytics, cioè la raccolta e l'analisi di grandi volumi di dati in chiaro per estrarre informazioni utili a diversi settori lavorativi: nel 2019 ha raggiunto un valore di 1,7 miliardi di euro, in crescita del 23% rispetto allo scorso anno, oltre il doppio rispetto al 2015 (790 milioni). In pratica è cresciuto ad un tasso medio annuo del 21,3%.</p>
      <p>Sono alcuni risultati della ricerca dell'Osservatorio Big Data Analytics and Business Intelligence della School Management del Politecnico di Milano.</p>
      <p>La principale voce di spesa in Analytics sono i software (47%), seguita dai servizi (33%) e dalla risorse infrastrutturali (20%). Tra i settori, le banche sono al primo posto per quote di mercato con il 28% della spesa, seguite da manifatturiero (24%), telco e media (14%), servizi, Gdo e retail (8%), assicurazioni (6%), utility (6%), Pubblica Amministrazione e sanità (5%).</p>
      <p>Resta però il divario fra le imprese di grandi dimensioni e le Pmi, in termini di investimenti e competenze di Data Science. Il 93% delle grandi imprese investe in progetti di Analytics, contro il 62% delle Pmi. E con la crescita degli investimenti in Analytics aumenta l'esigenza di competenze specifiche.</p>
      <p>La figura professionale più diffusa nelle grandi aziende è il Data Analyst, che si trova nel 76% delle grandi aziende, in crescita del 20% rispetto al 2018. Gli altri profili con l'incremento più significativo sono il Data Visualization Expert, presenti nel 21% delle grandi imprese (+12%), il Data Engineer, inserito in oltre un'azienda su due (51%, +9%), e il Data Scientist (49%, +3%). <br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>