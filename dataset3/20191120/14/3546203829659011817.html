<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_428024439_Zadarjaha_izvesten_maltiyski_biznesmen_za_ubiystvoto_na_Dafne_Galitsiya"/>
    <meta property="og:site_name" content="webcafé"/>
    <meta property="article:published_time" content="2019-11-20T14:39:00+00:00"/>
    <meta property="og:title" content="Задържаха известен малтийски бизнесмен за убийството на Дафне Галиция"/>
    <meta property="og:description" content="Известен бизнесмен от Малта е бил задържан днес за убийството на малтийската журналистка Дафне Галиция, предадоха световните агенции."/>
  </head>
  <body>
    <article>
      <h1>Задържаха известен малтийски бизнесмен за убийството на Дафне Галиция</h1>
      <address><time datetime="2019-11-20T14:39:00+00:00">20 Nov 2019, 14:39</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2017/10/17/daphne03/1170x657.jpg"/>
        <figcaption>Йорген Фенек, чиято офшорна фирма Галиция е разследвала, е задържан като поръчител на убийството</figcaption>
      </figure>
      <p>Известен бизнесмен от Малта е бил задържан днес за убийството на малтийската журналистка Дафне Галиция, предадоха световните агенции.</p>
      <p>Става въпрос за Йорген Фенек. Той е бил задържан рано тази сутрин на борда на луксозната си яхта, малко след като отплавал от острова. В местните медии се появи видео, на което се вижда как войници проверяват яхтата, пуснала котва в пристанището на Портомасо.</p>
      <p>Дафне Каруана Галиция, която имаше популярен блог насочен към разследвания срещу корупцията, е разследвала тайна офшорна компания, свързана с Фенек, няколко месеца преди колата й да бъде взривена през октомври 2017 г</p>
      <p>Фенек е директор на консорциума, който през 2013 г. спечелил обявен от малтийското правителство търг за построяване на топлоцентрала, работеща с газ. Миналата година стана ясно, че той е действителният собственик на тайната офшорна компания 17 Black, свързана с министъра на туризма Конрад Мици и с Кийт Скембри, началника на канцеларията на премиера Джоузеф Мускат. Тогава и двамата отрекоха да са получавали плащания от тази компания.</p>
      <p>Именно по този случай работи Галиция.</p>
      <p>Арестът на Фенек се случва само денс, след като премиерът на страната Джоузеф Мускат препоръча да се даде имунитет от съдебно преследване на заловен мъж, заподозрян че е служил като посредник при организирането на покушението срещу журналистката, стига той да предостави сериозни доказателства за това кой стои зад убийството.</p>
      <p>Разпитите на задържания ще продължат още няколко дни. Спецакцията, при която посредникът е заловен, е била срещу организирана мрежа за пране на пари и в нея са участвали агенти на Европол. Те са иззели устройства, притежавани от въпросния човек.</p>
      <p>Два месеца след самата атака срещу журналистката бяха задържани трима мъже - Винсент Мускат и братята Алфред и Джордж Деджорджо. Срещу тях бяха повдигнати обвинения, че са поставили и задействали експлозива. Малта е критикувана за бавния ход на разследването.</p>
      <related>
        <h4>Още по темата</h4>
        <a href="https://www.webcafe.bg/newscafe/svyat/id_1114861273"/>
        <a href="https://www.webcafe.bg/newscafe/svyat/id_923141021"/>
        <a href="https://www.webcafe.bg/newscafe/svyat/id_1628878822"/>
        <a href="https://www.webcafe.bg/newscafe/svyat/id_208180891"/>
        <a href="https://www.webcafe.bg/newscafe/svyat/id_1490400003"/>
      </related>
    </article>
  </body>
</html>