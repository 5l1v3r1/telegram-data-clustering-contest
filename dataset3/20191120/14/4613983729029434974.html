<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/tazi-avstraliyska-banka-e-narushila-zakonite-protiv-prane-na-pari-23-miliona-pati.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T14:37:16+00:00"/>
    <meta property="og:title" content="Тази австралийска банка е нарушила законите против пране на пари 23 милиона пъти"/>
    <meta property="og:description" content="И други финансови институции в страната от началото на годината са обвинени в сериозни управленски проблеми"/>
  </head>
  <body>
    <article>
      <h1>Тази австралийска банка е нарушила законите против пране на пари 23 милиона пъти</h1>
      <address><time datetime="2019-11-20T14:37:16+00:00">20 Nov 2019, 14:37</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Австралийската Westpac Banking Corp. беше обвинена в най-голямата измама, свързана с пране на пари и финансиране на терористични дейности в историята на страната, предаде Bloomberg. Към нея са отправени и обвинения, че не е успяла да засече трансфера на средства, които може да са използвани за трафик на деца.</p>
      <p>Властите са посочили, че финансовата институция системно е нарушавала законите за пране на пари, като общият брой на нарушеняита ѝ е 23 милиона. Размерът на прехвърлените средства, които тя не е декларирала, е общо 7,5 млрд. щатски долара (11 млрд. австралийски долара). Голяма част от тях са осъществявани международно.</p>
      <p>Обвиненията са поредния удар за банката, която в началото на ноември публикува най-слабия си финансов резултат за последните повече от десет години. Westpac Banking Corp. не е единствената финансова институция, засегната от тежки проблеми в Австралия. От началото на годината целият сектор изпитва затруднения и няколко главни изпълнителни директори вече изгубиха позициите си. Много от другите банки в страната също бяха обвинени в различни нарушения от местния регулатор.</p>
      <p>"Тези нарушения е резултат от системни нарушения в регулаторната среда, безразличие от страна на висшия мениджмънт и неадекватен надзор от борда на директорите", коментираха от Австралийския център за отчитане на транзакциите и анализи (Austrac). "Те са се случили, защото Westpac е възприела ад-хок подход към прането на пари и управлението на риска по отношение на финансирането на терористични дейности."</p>
      <p>Банката не е била способна да предостави подробна информация за поне 12 свои клиенти, които регулярно са извършвали транзакции с малки суми пари до Филипините и Югоизточна Азия. През последните почти десет години подобно поведение е индикатор за финансиране на дейности, свързани с експлоатацията и трафика на деца, посочват още от Austrac.</p>
      <p>В един от случаите клиент на банката, осъждан за експлоатация на деца, е открил множество сметки, от които е осъществявал чести трансфери на малки суми пари. Банката обаче е идентифицирала само една от сметките му като негова.</p>
      <p>Предишният рекорд за най-голям брой нарушения принадлежеше на Commonwealth Bank of Australia, която беше обвинена в 53 хил. закононарушения и глобена със 700 млн. австралийски долара. Присъдата ѝ доведе и до напускането на главния ѝ изпълнителен директор Иън Нарев.</p>
    </article>
  </body>
</html>