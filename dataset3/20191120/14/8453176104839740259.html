<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D__%D7%A8%D7%91%D7%99%D7%A2%D7%99__%D7%9B_%D7%91_%D7%97%D7%A9%D7%95%D7%95%D7%9F_%D7%AA%D7%A9_%D7%A4__20_11_2019_"/>
    <meta property="og:site_name" content="הקול היהודי"/>
    <meta property="article:published_time" content="2019-11-20T14:06:00+00:00"/>
    <meta property="og:title" content="ריכוז חדשות היום: רביעי, כ&quot;ב חשוון תש&quot;פ (20/11/2019)"/>
    <meta property="og:description" content="שני לוחמים נפצעו בפיגוע סמוך לירושלים / צה&quot;ל תקף יעדים בסוריה / עתירה נגד הרש&quot;פ / הערב יפקע המנדט מגנץ / &quot;לאמץ את דו&quot;ח לוי&quot; ועוד..."/>
  </head>
  <body>
    <article>
      <h1>ריכוז חדשות היום: רביעי, כ"ב חשוון תש"פ (20/11/2019)</h1>
      <h2>שני לוחמים נפצעו בפיגוע סמוך לירושלים / צה"ל תקף יעדים בסוריה / עתירה נגד הרש"פ / הערב יפקע המנדט מגנץ / "לאמץ את דו"ח לוי" ועוד...</h2>
      <address><time datetime="2019-11-20T14:06:00+00:00">20 Nov 2019, 14:06</time> by <a rel="author">מערכת הקול-היהודי</a></address>
      <p>
        <b>
          <u>כותרות היום בקול היהודי בשעה 14:00.</u>
        </b>
      </p>
      <ul>
        <li>פיגוע: ערבים ניסו לחטוף נשק מלוחם, שני לוחמים נפצעו</li>
        <li>בצעד חריג: הוארך מעצרו של החשוד ברצח התינוקת באשקלון</li>
        <li>שוחררה החשודה בגניבת אקדח, יחד עם בן זוגה הבדואי</li>
        <li>אישום: ערבי פרץ לדירה בי-ם וניסה לאנוס אשה</li>
        <li>חשד: ערבי מירושלים חטף אשה לכפר בבנימין ואנס אותה</li>
        <li>16 שנות מאסר למחבל שעבד במרכז הרפואי שערי צדק בירושלים</li>
        <li>צה"ל תקף במהלך הלילה מספר יעדים בסוריה. בוצע שיגור טיל לעבר המטוסים</li>
        <li>עתירה נגד הרשות הפלסטינית: הקימה בית ספר בשמורת טבע</li>
        <li>סמוטריץ' לנתניהו: "אמץ בישיבת הממשלה הקרובה את דו"ח לוי"</li>
        <li>מחר: גזר הדין לראיד רושרוש הנאשם בהריגת תהילה נגר הי"ד</li>
        <li>הקמת הממשלה: הערב יפקע המנדט מגנץ ויעבור לכנסת</li>
        <li>שב"ח ערבי חשוד בפריצה וגניבה ממספר דירות בתל אביב</li>
        <li>האינתיפאדה המושתקת: ערבים יידו אבנים בגוש עציון ובבקעת הירדן</li>
        <li>מזג האוויר: ללא שינוי ניכר בטמפרטורות</li>
      </ul>
      <p>
        <b>
          <u>החדשות בהרחבה:</u>
        </b>
      </p>
      <p>
        <b>
          <u>פיגוע: ערבים ניסו לחטוף נשק מלוחם, שני לוחמים נפצעו</u>
        </b>
      </p>
      <p>עשרות ערבים התפרעו בשעות הלילה במהלך פעילות משטרתית בכפר בידו שבאזור ירושלים. במהלך ההתפרעויות, בהם הושלכו אבנים לעבר הלוחמים, אחד המתפרעים ניסה לחטוף נשק מלוחם. הלוחם ביצע ירי לעבר הרצפה. שני לוחמים נפצעו באורח קל במהלך האירוע ופונו לקבלת טיפול רפואי.</p>
      <p>
        <b>
          <u>בצעד חריג: הוארך מעצרו של החשוד ברצח התינוקת באשקלון</u>
        </b>
      </p>
      <p>על אף שחלפו 30 יום ממעצרו, בית המשפט אישר, בהסכמת יועמ"ש, להאריך שוב את מעצרו של הערבי החשוד ברצח התינוקת מאשקלון. זאת לצורך קבלת חוות דעת מהמכון לרפואה משפטית. הארכת מעצר ניתנה ל-4 ימים.</p>
      <p>
        <b>
          <u>שוחררה החשודה בגניבת אקדח, יחד עם בן זוגה הבדואי</u>
        </b>
      </p>
      <p>המשטרה שחררה את הצעירה היהודיה בת ה-19 החשודה כי סייעה לבן זוגה הבדואי לפרוץ לדירתה של שוטרת שהייתה בחו"ל ולגנוב ממנו אקדח. על פי החשד, השוטרת הפקידה בידי הצעירה, שכנתה, את מפתח דירתה בזמן נסיעתה לחו"ל. במשטרה חושדים כי בפרשה מעורבים עוד זוג בדואי ויהודיה נוספים שנחקרו אף הם בפרשה. כמו כן, החשד הוא כי הפריצה והגניבה היו מתוכננים בקפידה.</p>
      <p>
        <b>
          <u>אישום: ערבי פרץ לדירה בי-ם וניסה לאנוס אשה</u>
        </b>
      </p>
      <p>אחמד אעבדיה, אסיר ברשיון בן 35, הואשם ביום שישי האחרון במעשה מגונה בכח לאחר שנכנס באמצע היום לדירה בשכונת נחלאות שבירושלים, וניסה לאנוס אשה בביתה, כך נודע לקול היהודי. את האשה הכיר אעבדיה במסגרת קשר עם בעלה שעוסק בהשכרת דירות. האשה צרחה ונמלטה לאחר שאעבדיה פגע בה פיזית ואיים עליה בטענה שבעלה לא מוכן להשכיר לו דירה.</p>
      <p>
        <b>
          <u>חשד: ערבי מירושלים חטף אשה לכפר בבנימין ואנס אותה</u>
        </b>
      </p>
      <p>משטרת מחוז ש"י כי הגישה הצהרת תובע כנגד ערבי ממזרח ירושלים החשוד בכך שחטף אשה מירושלים לכפר בבנימין ואנס אותה. על פי הודעת המשטרה, לפני כחודש, התקבלה במשטרה תלונה אודות מעשה אונס שבוצע באחד הכפרים שבאזור בנימין.</p>
      <p>
        <b>
          <u>16 שנות מאסר למחבל שעבד במרכז הרפואי שערי צדק בירושלים</u>
        </b>
      </p>
      <p>בית המשפט המחוזי בירושלים גזר ביום רביעי האחרון 16 שנות מאסר על וסאם דבס, צעיר ערבי בן 24 ממחנה שועפט, וזאת לאחר שהורשע בניסיון רצח לאחר שניסה לדקור שוטרת במחסום שועפט. דבס, שעבד בתקופה שלפני הפיגוע כעובד ניקיון במרכז הרפואי שערי צדק בבירה, הצטייד ביום ז' אייר תשע"ז (3/05/2017) בסכין באורך 25 ס"מ והגיע למחסום שועפט שם שלף סכין והסתער בריצה לעבר שוטרת מתוך כוונה לרצוח אותה. השוטרת וחייל נוסף דרכו את נשקם וקראו לו לעצור, אז זרק המחבל את הסכין ונעצר.</p>
      <p>בתסקיר שירות המבחן אליו נשלח המחבל בידי הרכב השופטים, נכתב כי המחבל הצהיר ש"זה טבעי להרוג חיילים" ואין לקבל על כך עונש.</p>
      <p>
        <b>
          <u>צה"ל תקף במהלך הלילה מספר יעדים בסוריה. בוצע שיגור טיל לעבר המטוסים</u>
        </b>
      </p>
      <p>מטוסי קרב של צה"ל תקפו הלילה בשטח סוריה עשרות מטרות צבאיות השייכות לכוח קודס האיראני ולצבא סוריה, כך מסר הבוקר דובר צה"ל.  המטרות כללו טילי קרקע-אוויר, מפקדות, מחסני אמל"ח ובסיסים צבאיים. התקיפה בוצעה בתגובה לשיגור הרקטות לעבר שטח ישראל, אומרים בצה"ל.</p>
      <p>במהלך תקיפת צה"ל, בוצע ירי של טיל קרקע-אוויר סורי לעבר מטוסי צה"ל. בעקבות כך, צה"ל השמיד מספר סוללות הגנה אווירית סוריות. על פי דיווחים זרים, לפחות 11 איש נהרגו בתקיפות.</p>
      <p>
        <b>
          <u>עתירה נגד הרשות הפלסטינית: הקימה בית ספר בשמורת טבע</u>
        </b>
      </p>
      <p>תנועת רגבים הגישה עתירה ראשונה מסוגה נגד הרשות הפלסטינית לאחר שהקימה בית ספר לא חוקי בתוך שמורת הטבע נחל מכוך, על אדמות מדינה. השמורה משתרעת על פני כ-18,000 דונם בצפון מדבר יהודה. מאזור הר בעל חצור בואכה הירדן וים המלח. צומחים בה צמחים נדירים כמו אירוס שחום וצבעוני ההרים, ומקננים בה דורסי יום רבים.</p>
      <p>
        <b>
          <u>סמוטריץ' לנתניהו: "אמץ בישיבת הממשלה הקרובה את דו"ח לוי"</u>
        </b>
      </p>
      <p>לאחר הודעת משרד החוץ האמריקני, כי ארצות הברית אינה רואה בהתיישבות ביהודה ושומרון כהפרת החוק הבינלאומי, פנה שר התחבורה בצלאל סמוטריץ' לראש הממשלה בנימין נתניהו בבקשה להביא להחלטת הממשלה, כבר ביום ראשון הקרוב, את אימוץ דו"ח לוי. "אנחנו לא יכולים להיות פחות פרו-התיישבות מהממשל האמריקאי", כתב סמוטריץ'.</p>
      <p>
        <b>
          <u>מחר: גזר הדין לראיד רושרוש הנאשם בהריגת תהילה נגר הי"ד</u>
        </b>
      </p>
      <p>מחר, חמישי, יתנו שופטי בית המשפט המחוזי בנצרת, אסתר הלמן, יפעת שיטרית וסאאב דבור, את גזר הדין לראיד רושרוש, ערבי מכפר מרר שהואשם בהריגתה של בת זוגו היהודיה תהילה נגר הי"ד. רושרוש הטיח אבן במשקל של כ-30 ק"ג בראשה של תהילה וגרם למותה. בתחילה הוא הואשם ברצח אך בהמשך נחתמה עימו עסקת טיעון במסגרתה הוא הואשם בהריגה וייגזרו עליו עד 20 שנות מאסר בפועל.</p>
      <p>
        <b>
          <u>הקמת הממשלה: הערב יפקע המנדט מגנץ ויעבור לכנסת</u>
        </b>
      </p>
      <p>אם עד הערב יו"ר כחול לבן בני גנץ לא יצליח להרכיב ממשלה, יעבור המנדט לחברי הכנסת. בתוך 21 יום, אם יועמד חבר כנסת המחזיק ב-61 חברי כנסת התומכים בו, יוכל הוא להרכיב את הממשלה.</p>
      <p>
        <b>
          <u>שב"ח ערבי חשוד בפריצה וגניבה ממספר דירות בתל אביב</u>
        </b>
      </p>
      <p>שב"ח ערבי כבן 21 נעצר בחשד שפרץ למספר דירות בתל אביב בחודשים האחרונים, וגנב מהן רכוש. מעצרו של החשוד הוארך עד ליום ראשון.</p>
      <p>
        <b>
          <u>האינתיפאדה המושתקת: ערבים יידו אבנים בגוש עציון ובבקעת הירדן</u>
        </b>
      </p>
      <p>ערבים יידו הבוקר אבנים לעבר כלי רכב בבקעת הירדן. כמו כן, ערבים יידו אבנים לעבר כלי רכב סמוך לאל ערוב שבגוש עציון.</p>
      <p>
        <b>
          <u>מזג האוויר: ללא שינוי ניכר בטמפרטורות</u>
        </b>
      </p>
      <p>מזג האוויר היום בהיר וללא שינוי ניכר בטמפרטורות, שיהיו רגילות לעונה. בלילה יהיה מעונן חלקית ורוחות מזרחיות ערות ימשיכו לנשב בהרי הצפון.</p>
    </article>
  </body>
</html>