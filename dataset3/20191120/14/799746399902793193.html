<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103288/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T14:38:02+00:00"/>
    <meta property="og:title" content="Макрон пропонує екстрені видатки, щоб заспокоїти протести"/>
    <meta property="og:description" content="Уряд президента Франції Еммануеля Макрона оприлюднив план екстреного фінансування для лікарень, намагаючись заспокоїти протести лікарів та медичних працівників на тлі того, як країна підготувалася до страйків з приводу пенсійної реформи."/>
  </head>
  <body>
    <article>
      <h1>Макрон пропонує екстрені видатки, щоб заспокоїти протести</h1>
      <address>
        <time datetime="2019-11-20T14:38:02+00:00">20 Nov 2019, 14:38</time>
      </address>
      <p>Уряд президента Франції Еммануеля Макрона оприлюднив план екстреного фінансування для лікарень, намагаючись заспокоїти протести лікарів та медичних працівників на тлі того, як країна підготувалася до страйків з приводу пенсійної реформи.</p>
      <p>Про це повідомляє "Європейська правда" із посиланням на <a href="https://www.bloomberg.com/">Bloomberg</a>.</p>
      <p>Прем'єр-міністр Едуар Філіп заявив, що уряд збільшить бюджет для лікарень на 1,5 мільярда євро протягом наступних трьох років, починаючи з 300-мільйонного підсилення 2020 року. Держава також візьме на себе 10 мільярдів євро боргу лікарняної системи, а медсестрам виплачуватимуть бонуси.</p>
      <p>"Ми представляємо цей екстрений план, щоб відповісти на гнів, виснаження та страждання", - сказав Філіп на пресконференції в середу в Парижі.</p>
      <p>Макрон та його уряд постали перед перспективою відродження протестів на численних фронтах у найближчі місяці. Французький лідер намагається повернути на порядок денний свою програму реформ.</p>
      <p>Рух "жовтих жилетів", який розпочався рік тому, значною мірою вщух після того, як Макрон вжив заходів задля збільшення доходів громадян, але профспілки зараз організовують загальний страйк 5 грудня на знак протесту проти запланованих пенсійних реформ. Деякі профспілки заявили, що страйк може бути безстроковим.</p>
      <p>Намагання Макрона заспокоїти заворушення у лікарнях навряд чи одразу спрацюють. Медичні працівники все ще протестуватимуть 30 листопада та 17 грудня та планують приєднатись до маршу проти пенсійної реформи.</p>
      <p>У національній профспілці медиків заявили, що наступного року бюджети лікарень повинні збільшитись на додаткові 4 мільярди євро, щоб вони могли владнати свої труднощі.</p>
      <p>Нагадаємо, 16 листопада по всій Франції знову відбулися <b><a href="https://www.eurointegration.com.ua/news/2019/11/16/7103122/">протести "жовтих жилетів"</a></b> - у цей день рух відзначав свою першу річницю.</p>
      <p>Тисячі людей, які працюють у лікарнях, <b><a href="https://www.eurointegration.com.ua/news/2019/11/15/7103079/">протестували</a></b> 14 листопада у Парижі проти жорсткого бюджету та браку працівників.</p>
      <p>10 листопада тисячі вийшли в Парижі на марш <b><a href="https://www.eurointegration.com.ua/news/2019/11/11/7102872/">проти ісламофобії.</a></b> </p>
      <p>Перед цим, у середині жовтня, <b><a href="https://www.eurointegration.com.ua/news/2019/10/18/7102014/">страйкували залізничники</a></b>, ускладнивши рух, зокрема, в Парижі.</p>
      <p>15 жовтня кількатисячний протест французьких пожежників у Парижі завершився <b><a href="https://www.eurointegration.com.ua/news/2019/10/16/7101913/">зіткненнями з поліцією.</a></b></p>
      <p>Протест вогнеборців відбувся через два тижні після аналогічного <b><a href="https://www.eurointegration.com.ua/news/2019/10/2/7101469/">протесту працівників поліції</a></b> на вулицях Парижа, який став найбільшим за 20 років.</p>
    </article>
  </body>
</html>