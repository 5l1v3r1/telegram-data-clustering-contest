<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000596/kral-selman-maruz-kald%C4%B1%C4%9F%C4%B1m%C4%B1z-sald%C4%B1r%C4%B1lar-kalk%C4%B1nmam%C4%B1z-ve-ya%C5%9Fam%C4%B1m%C4%B1z%C4%B1-etkilemedi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T14:15:00+00:00"/>
    <meta property="og:title" content="Kral Selman: Maruz kaldığımız saldırılar kalkınmamız ve yaşamımızı etkilemedi"/>
    <meta property="og:description" content="Suudi Arabistan Kralı Selman bin Abdulaziz, ülkenin daha önce başka bir ülkenin yaşamadığı şekilde 286 balistik füze ve 289 silahlı insansız hava aracı (SİHA) saldırısına maruz kalmasına rağmen kalkınma sürecini ve vatandaşların yaşamlarını etkilemed"/>
  </head>
  <body>
    <article>
      <h1>Kral Selman: Maruz kaldığımız saldırılar kalkınmamız ve yaşamımızı etkilemedi</h1>
      <address>
        <time datetime="2019-11-20T14:15:00+00:00">20 Nov 2019, 14:15</time>
      </address>
      <p>Suudi Arabistan Kralı Selman bin Abdulaziz, ülkenin daha önce başka bir ülkenin yaşamadığı şekilde 286 balistik füze ve 289 silahlı insansız hava aracı (SİHA) saldırısına maruz kalmasına rağmen kalkınma sürecini ve vatandaşların yaşamlarını etkilemediğini söyledi.<br/><br/>Kral Selman, Suudi Arabistan Şûra Meclisi’nin 7. oturumunda yaptığı konuşmada, askeri ve güvenlik birimlerinin çalışmalarına övgüde bulundu.<br/><br/>Kral Selman, vatanı için fedakarlıkta bulunan şehit ve yaralılarla gurur duyduklarını dile getirerek, bunların aileleri ile her zaman yakından ilgilenildiğini belirtti.<br/><br/>Suudi Arabistan'ın doğusundaki Saudi Aramco'ya ait Abkayk ve Hureys tesislerine İran silahları kullanılarak yapılan saldırılara değinen Kral Selman, bu tesislerin üretim kapasitesini rekor sürede geri kazanmayı başardıklarını vurguladı.<br/><br/>Bununla beraber, herhangi bir tedarik sıkıntısı yaşandığında talebi karşılama yeteneği ve küresel enerji kaynaklarının güvenlik ile istikrarını sağlamadaki öncü rolünü dünyaya kanıtladığını söyledi.<br/><br/>Yemen konusuna değinen Kral Selman, Suudi Arabistan’ın çabaları ile Yemen hükümeti ile Güney Geçiş Konseyi arasında Riyad Anlaşması'nın imzalandığını hatırlatarak, bunun ülkede yaşanan krizi bitirme noktasında siyasi çözüm için daha geniş kapsamlı anlayışlara kapı açacağını umduğunu ifade etti.<br/><br/>Ülkenin radikalizmin tezahürlerini engellemedeki başarısıyla gurur duyma hakkı olduğunu söyleyen Kral Selman, ‘ılımlılığın’ Suudi toplumunun bir özelliği olduğunun altını çizdi.<br/><br/>Suudi Arabistan’ın kadınları güçlendirme ve sosyal hayata katılımlarını artırmak için çabalarını sürdüreceğini kaydeden Kral Selman, vatandaşlar için iş fırsatları yaratma ve işsizliği azaltma konusunda sarf edilen çabalara da dikkat çekti.</p>
    </article>
  </body>
</html>