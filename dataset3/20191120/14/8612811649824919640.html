<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/life-style/variety/news/if-you-are-the-father-of-a-daughter-then-you-will-be-get-long-age-262763"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T14:27:53+00:00"/>
    <meta property="og:title" content="अगर आप बेटी के पिता हैं, तो लंबी होगी आपकी उम्र"/>
    <meta property="og:description" content="पापा की परी, पापा की लाडली, पिता को बेटियों से ज्यादा प्यार होता है, ये बातें तो आपने भी सुनी होगी और अगर आप खुद बेटी हैं या बेटी के पिता हैं तो आपने महसूस भी की होगी। पिता को बेटियों से हमेशा ही ज्यादा लाड रहता है। बेटियां घर के साथ-साथ पिता के जीवन में जितनी खुशियां लेकर आती हैं वह पिता की उम्र बढ़ाने का काम करती है। और यह बात अब एक नई स्टडी में साबित भी हो चुकी है। "/>
  </head>
  <body>
    <article>
      <h1>अगर आप बेटी के पिता हैं, तो लंबी होगी आपकी उम्र</h1>
      <address><time datetime="2019-11-20T14:27:53+00:00">20 Nov 2019, 14:27</time> by <a rel="author">Tina</a></address>
      <p>पापा की परी, पापा की लाडली, पिता को बेटियों से ज्यादा प्यार होता है, ये बातें तो आपने भी सुनी होगी और अगर आप खुद बेटी हैं या बेटी के पिता हैं तो आपने महसूस भी की होगी। पिता को बेटियों से हमेशा ही ज्यादा लाड रहता है। बेटियां घर के साथ-साथ पिता के जीवन में जितनी खुशियां लेकर आती हैं वह पिता की उम्र बढ़ाने का काम करती है। और यह बात अब एक नई स्टडी में साबित भी हो चुकी है। </p>
      <p>एक नई स्टडी की मानें तो अगर आप बेटी के पिता हैं तो आपकी उम्र उन लोगों की तुलना में अधिक होगी जिनकी बेटियां नहीं हैं। आमतौर पर जब बच्चे का जन्म होता है तो सिर्फ होने वाली मां की बात की जाती है, लेकिन इस स्टडी में यह जानने की कोशिश की गई है कि जब एक बच्चे का जन्म होता है तो इस बात का एक पिता की सेहत और उसके शरीर पर क्या असर पड़ता है। पोलैंड की एक यूनिवर्सिटी की तरफ से यह स्टडी करवाई गई थी, जिसमें 4 हजार 310 लोगों को शामिल किया गया था। इसमें 2,147 मां और 2,163 पिता शामिल थे।</p>
      <p>जितनी अधिक बेटियां उतना लंबा जीवन<br/>स्टडी में यह बात सामने आई कि बेटों के जन्म का पिता पर किसी तरह का कोई असर नहीं हुआ, लेकिन बेटियों के जन्म का पिता की लंबी आयु से संबंध था। स्टडी में यह बात भी सामने आई कि एक पिता कि जितनी अधिक बेटियां होंगी उनका जीवन उतना ही लंबा होगा। यह खबर बेटियों के पिता के लिए गुड न्यूज है। लेकिन मांओं के लिए नहीं। ऐसा हम इसलिए कह रहे हैं क्योंकि अमेरिकन जर्नल ऑफ ह्यूमन बायॉलजी में प्रकाशित एक दूसरी स्टडी के मुताबिक बेटे और बेटियां दोनों का मां की सेहत पर नकारात्मक असर होता है और मां की उम्र कम हो जाती है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> If you are the father of a daughter, then you will be get long age</p>
    </article>
  </body>
</html>