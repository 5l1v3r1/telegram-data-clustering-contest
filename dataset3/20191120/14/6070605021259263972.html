<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Confidencial-denuncia-carnassa-mes-GranHermano-Abus-Gran-Hermano-GH_0_2347565358.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T14:14:37+00:00"/>
    <meta property="og:title" content="El vídeo que 'El Confidencial' no hauria d'haver mostrat mai"/>
    <meta property="og:description" content="El mitjà denuncia la carnassa de Telecinco... amb més carnassa"/>
  </head>
  <body>
    <article>
      <h1>El vídeo que 'El Confidencial' no hauria d'haver mostrat mai</h1>
      <h2>El mitjà denuncia la carnassa de Telecinco... amb més carnassa</h2>
      <address>
        <time datetime="2019-11-20T14:14:37+00:00">20 Nov 2019, 14:14</time>
      </address>
      <p>La concursant de <i>Gran Hermano</i> Carlota Prado va patir presumptament abusos sexuals durant la seva estada al programa, en un moment en el qual estava inconscient. El cas s'està investigant i <i>El Confidencial</i> ha anat traient algunes exclusives interessants sobre l'afer. Ara bé, aquest dilluns feia un pas en fals. El mitjà explicava que el programa li havia mostrat les imatges i que havia gravat la seva reacció –d'estupor comprensible i plors– en un vídeo que no va mostrar a l'audiència. La peça tenia un punt de denúncia, ja que deia que "segons diverses expertes en el tractament d'aquestes situacions, el marc i l'actuació del programa no van fer més que victimitzar-la de nou". Prado estava sola en aquella sala, sense cap suport psicològic, parlant amb una veu anònima –el famós Súper del programa, que ni tan sols és una sola persona– i sota l'escrutini de les càmeres. La relliscada d'<i> El Confidencial</i> va ser mostrar les imatges de la noia ensorrant-se davant de les càmeres. Aquell lamentable moment pertany a la seva estricta intimitat, no té cap valor informatiu: és només explotació del dolor i pornografia emocional. És molt hipòcrita parlar de com el programa la victimitza un segon cop mentre tu ho fas un tercer compartint per les xarxes socials un vídeo d'aquestes característiques.</p>
      <p>
        <b>Àlbum de titulars</b>
      </p>
      <p>"Per què diuen que <i>Frozen 2</i> és feminista i lesbiana". (<i> Abc</i>. El més rellevant és que el diari hagi determinat que una pel·lícula pugui tenir preferències sexuals. ¿A <i>Frozen 2</i> li agraden més les altres pel·lícules que els films?).</p>
    </article>
  </body>
</html>