<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/yavorivskym_zhinochym_futbolom_zatsikavyvsya_danskyy_mediaekspert_maykl_andersen_331229.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T14:46:00+00:00"/>
    <meta property="og:title" content="Яворівським жіночим футболом зацікавився данський медіаексперт Майкл Андерсен"/>
    <meta property="og:description" content="Яворівську районну раду відвідали данський медіаексперт Майкл Андерсен, який уже більше 20 років працює в Україні, та Наталія Доманська – міжнародний координатор. Мета – пропагування та розвиток жіночого футболу в Україні, зростання його масовості."/>
  </head>
  <body>
    <article>
      <h1>Яворівським жіночим футболом зацікавився данський медіаексперт Майкл Андерсен</h1>
      <h2>Яворівську районну раду відвідали данський медіаексперт Майкл Андерсен, який уже більше 20 років працює в Україні, та Наталія Доманська – міжнародний координатор. Мета – пропагування та розвиток жіночого футболу в Україні, зростання його масовості.</h2>
      <address>
        <time datetime="2019-11-20T14:46:00+00:00">20 Nov 2019, 14:46</time>
      </address>
      <p>Як передає власкор Гал-інфо, гостям презентували успіхи жіночої футбольної команди "Янтарочка" з міста Новояворівська голова Яворівської районної ради Володимир Сичак та голова Федерації футболу Яворівщини Мирослав Дорош.</p>
      <figure>
        <img src="https://galinfo.com.ua/media/gallery/intxt/7/3/73495346_833545520397821_2991790268962832384_n.jpg"/>
        <figcaption>Фото Яворівської районної ради.</figcaption>
      </figure>
      <p>За словами голови Яворівської районної ради Володимира Сичака, ЖФК"Янтарочка" все більше дістає визнання серед вболівальників і має суттєву підтримку від районної влади.</p>
      <p>Футболістки "Янтарочки" заявили про себе на районному, обласному і на всеукраїнському рівнях. Команда показує чудові результати. І для того, щоб про новояворівських футболісток знали більше, слід будувати партнерські стосунки з учасниками в Україні та за кордоном.</p>
      <figure>
        <img src="https://galinfo.com.ua/media/gallery/intxt/7/5/75439224_429273947967120_6810480953517932544_n.jpg"/>
        <figcaption>Фото Яворівської районної ради</figcaption>
      </figure>
      <p>Сторони домовилися про подальшу співпрацю, а саме: про обмін інформацією та спільною організацією конкретних заходів для залучення дівчат у футбол; організацію футбольних турнірів за участі міжнародних команд.</p>
      <p>Також представники Проекту планують проводити інформаційно-просвітницькі заходи, що висвітлюють питання, пов'язані з жіночим футболом та демократією, а ще планують транслювати його, з метою розвитку жіночого футболу.</p>
      <p>"Отож, прогрес в жіночому футболі почався, але попереду ще великий шлях", – резюмував цю зустріч голова Федерації футболу Яворівщини Мирослав Дорош.</p>
      <p>У коментарі власкорові Гал-інфо голова Яворівської районної ради Володимир Сичак наголосив, що цього року керівництво району привітали ФЖК "Янтарочка" із Новояворівська, які вибороли золоті медалі Чемпіонату України з футболу серед дівочих команд WU-16 Першої ліги, матчі якого проходили у місті Умані.</p>
      <figure>
        <img src="https://galinfo.com.ua/media/gallery/intxt/7/5/75567338_478031842813451_3123302489688899584_n.jpg"/>
        <figcaption>Фото Миколи Бузенка.</figcaption>
      </figure>
      <p>"Сумніви зайві, яворівські дівчата-футболістки згодом зможуть підняти Державний прапор України і на Чемпіонаті світу з футболу серед жінок", – переконаний Володимир Сичак.</p>
    </article>
  </body>
</html>