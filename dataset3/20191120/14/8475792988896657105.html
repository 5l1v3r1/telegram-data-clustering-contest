<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/polisen-vi-behover-verktyg-att-hitta-utsatta-barn-pa-natet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T14:40:32+00:00"/>
    <meta property="og:title" content="Polisen: Vi behöver verktyg att hitta utsatta barn på nätet"/>
    <meta property="og:description" content="– Det är känslomässigt svårt att arbeta med sexuella övergrepp mot barn. Vi behöver mer tekniska verktyg som hjälper oss. Det säger poliskommissarie Björn Sellström som i femton år försökt att hitta och rädda de utsatta barnen."/>
  </head>
  <body>
    <article>
      <h1>Polisen: Vi behöver verktyg att hitta utsatta barn på nätet</h1>
      <address><time datetime="2019-11-20T14:40:32+00:00">20 Nov 2019, 14:40</time> by <a rel="author">Ingrid Thörnqvist</a></address>
      <p>
        <b>– Det är känslomässigt svårt att arbeta med sexuella övergrepp mot barn. Vi behöver mer tekniska verktyg som hjälper oss. Det säger poliskommissarie Björn Sellström som i femton år försökt att hitta och rädda de utsatta barnen.</b>
      </p>
      <p>Björn Sellström är en av de inbjudna till kungafamiljens högnivåkonferens på Stockholms slott på onsdagen. 40 ledande experter och forskare inom techföretagen, hos polisen och internetoperatörer ska försöka hitta lösningar på det växande problemet med spridning av bilder med sexuella övergrepp mot barn. Man hoppas att AI, artificiell intelligens, kan vara till hjälp att hitta förövarna.</p>
      <h3>45 miljoner bilder</h3>
      <p>Det är svårt att beskriva problemet med exakta siffror. Enligt en genomgång i  <a href="https://www.nytimes.com/interactive/2019/09/28/us/child-sex-abuse.html?mtrref=www.google.com&amp;gwh=B602E8093226E142160F71FBA496FB48&amp;gwt=pay&amp;assetType=REGIWALL">New York Times</a> spreds 45 miljoner bilder och videor av övergrepp mot barn i USA under 2018. Med internets utveckling har det blivit allt lättare att tillverka, sprida och gömma material med sexuella övergrepp mot barn med hjälp av kryptering och molntjänster.</p>
      <h3>Dolt nät</h3>
      <p>I det dolda nätet kan inte polisen ingripa eftersom aktörerna där kräver att man delar med sig av övergreppsbilder i utbyte för att släppa in nya användare.</p>
      <p>– Vi koncentrerar oss på de fall där vi ser att vi har störst chans att identifiera och rädda ett barn som utsatts. Övergreppen sker oftast i hemmiljö av gärningsmän som står barnen nära. Vanligt är att det är de yngre barnen – unga pojkar – som utsätts för de grövsta övergreppen med våld och tortyr, säger Björn Sellström till SVT Nyheter.</p>
      <h3>Textanalys viktigt</h3>
      <p>Björn Sellström efterlyser intelligentare programvara som kan hjälpa polisen att analysera och ta bort bilder med övergrepp. Med bättre teknik för textanalys skulle myndigheterna kunna bli bättre på att hitta de som försöker locka barn på nätet med sexuella avsikter, så kallad grooming.</p>
      <p>– Man skulle också vilja ha instrument för att följa penningflödet i de här kretsarna, med mer samverkan med finansinstituten, anser Björn Sellström. från polisens it-brottscentrum.</p>
      <h3>Childhood lyfter frågan</h3>
      <p>Han tycker att drottning Silvia och arbetet i hennes organisation Childhood har betytt mycket för att lyfta denna svåra fråga.</p>
      <p>Men strängare straff för gärningsmännen tror han inte har effekt.</p>
      <p>– I USA utdöms höga straff men det har inte minskat övergreppen. Det är så många barn som drabbas. Men vi måste tro att vi kan nå framgångar även i detta svåra samhällsproblem, säger han.</p>
      <related>
        <h4>Relaterat</h4>
        <a href="https://www.svt.se/nyheter/inrikes/childhood"/>
        <a href="https://www.svt.se/nyheter/inrikes/ny-teknik-avslojar-barnporrsurf-aven-i-mobilen"/>
      </related>
    </article>
  </body>
</html>