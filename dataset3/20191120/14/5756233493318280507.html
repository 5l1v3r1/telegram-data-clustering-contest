<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622532/%D9%85%D9%82%D8%A7%D9%85-%D8%B3%D9%BE%D8%A7%D9%87-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%B9%D8%AF%D9%87%E2%80%8C%D8%A7%DB%8C-%D8%A7%D9%81%D8%B1%D8%A7%D8%AF-%D8%B1%D8%A7-%DA%A9%D8%B4%D8%AA%D9%86%D8%AF-%D8%A2%D9%85%D8%A7%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%AE%D8%A7%D8%B1%D8%AC%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B9%D8%AF%D8%A7%D8%AF-%DA%A9%D8%B4%D8%AA%D9%87%E2%80%8C%D9%87%D8%A7-%D8%B5%D8%AD%D8%AA-%D9%86%D8%AF%D8%A7%D8%B1%D8%AF-%D8%A7%DA%A9%D8%AB%D8%B1-%D9%84%DB%8C%D8%AF%D8%B1%D9%87%D8%A7-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T14:42:00+00:00"/>
    <meta property="og:title" content="مقام سپاه کرمانشاه: عده‌ای، افراد را کشتند/ آمار رسانه‌های خارجی درباره تعداد کشته‌ها صحت ندارد/ اکثر لیدرها دستگیر شدند"/>
    <meta property="og:description" content="فرمانده سپاه حضرت نبی‌اکرم(ص) استان کرمانشاه با بیان اینکه با اخلالگران برخورد می‌شود، گفت: اکثر لیدرها دستگیر شده و بسیاری نیز شناسایی شده‌اند."/>
  </head>
  <body>
    <article>
      <h1>مقام سپاه کرمانشاه: عده‌ای، افراد را کشتند/ آمار رسانه‌های خارجی درباره تعداد کشته‌ها صحت ندارد/ اکثر لیدرها دستگیر شدند</h1>
      <address>
        <time datetime="2019-11-20T14:42:00+00:00">20 Nov 2019, 14:42</time>
      </address>
      <p>
        <i>فرمانده سپاه حضرت نبی‌اکرم(ص) استان کرمانشاه با بیان اینکه با اخلالگران برخورد می‌شود، گفت: اکثر لیدرها دستگیر شده و بسیاری نیز شناسایی شده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار بهمن ریحانی در نشست خبری که صبح امروز در سپاه نبی‌اکرم(ص) استان برگزار شد، ‌با اشاره به اینکه در اعتراضات اخیر اعتراض مردم به شیوه و زمان اجرای طرح بود، گفت: گاهی اخلالگران براساس سازماندهی دشمنان به دنبال ایجاد مشکل هستند اما بسیار احمق هستند؛ تصور می‌کنند با آتش زدن بانک پایه‌های انقلاب سست می‌شود در صورتی که در ۴۰ سال گذشته مشکلات بیشتری را ایجاد کرده‌اند اما ریشه‌های انقلاب به قدری محکم است که سست نمی‌شود.</p>
      <p>فرمانده سپاه حضرت نبی‌اکرم(ص) استان کرمانشاه با بیان اینکه با اخلالگران برخورد می‌شود افزود: اکثر لیدرها دستگیر شده و بسیاری نیز شناسایی شده‌اند.</p>
      <figure>
        <img src="https://aftabnews.ir/files/fa/news/1398/8/29/361594_455.jpg"/>
      </figure>
      <p>وی با اشاره به اینکه مردم این افراد را به رده‌ها معرفی می‌کنند گفت: مردم صف و اعتراض خود را از اخلالگران جدا کردند.</p>
      <p>ریحانی با بیان اینکه عده‌ای افراد را کشتند، اموال عمومی را به آتش کشیدند و امنیت را از جامعه سلب کردند افزود: نظام با کسی تعارف ندارد و با اخلالگران با شدت برخورد می‌شود و دستگیری ادامه دارد.</p>
      <p>وی با اشاره به اینکه آمار رسانه‌های معاند خارج از کشور درباره تعداد کشته و زخمی‌ها در حوادث اخیر به هیچ عنوان صحت ندارد(برخی رسانه‌های خارج از کشور مدعی شدند که در اعتراضات اخیر ایران بیش از 100 نفر کشته شدند) گفت: چنانچه نیروهای مردمی با اعتقاد و سازمان‌یافته برای دفاع از انقلاب نبودند این اشرار و آشوبگران مشکلات جدی‌تری را ایجاد می‌کردند.</p>
      <p>سردار حسین معروفی صبح امروز در نشست خبری با اشاره به نقش رسانه‌ها در مراقبت از امنیت جامعه به ویژه در حوادث اخیر گفت: در استان گلستان مراقبت از وحدت موضوع مهمی است و عملکرد رسانه‌ها در حفظ این امنیت قابل تحسین است؛ هرچند همه حرف‌هایی داشتند اما تلاش کردند تا استان به آشوب کشیده نشود و از خسارت‌های احتمالی نیز جلوگیری شود.</p>
      <p>وی با تأکید بر فهم و بصیرت مردم استان در جدا کردن صف خود از آشوبگران گفت: به رغم همه مشکلاتی که مردم ما با آن مواجه هستند اما جداسازی آنان از صف اغتشاشگران نشان داد این مردم چقدر بصیر و دلسور امنیت خود هستند.</p>
      <p>فرمانده سپاه نینوای استان کرمانشاه عنوان کرد: در جریان فتنه اخیر موضع آمریکایی‌ها، صهیونیست‌ها، وهابیت و سعودی‌ها و مدیریت صحنه‌ای منافقان و سلطنت‌طلبان برای اجاره کردن انسان‌های خودفروخته آشکار و صریح بود اما بسیجیان، نیروهای امنیتی و انتظامی برای آبرو و عزت ملت ایران جهاد کردند.</p>
    </article>
  </body>
</html>