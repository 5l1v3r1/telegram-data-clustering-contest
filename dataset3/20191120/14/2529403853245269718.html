<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/apre-un-centro-sollievo-vittorio-veneto-si-cercano-volontari-219609"/>
    <meta property="og:site_name" content="Oggi Treviso"/>
    <meta property="article:published_time" content="2019-11-20T14:42:57+00:00"/>
    <meta property="og:title" content="Apre un Centro Sollievo a Vittorio Veneto: si cercano volontari"/>
    <meta property="og:description" content="VITTORIO VENETO – Un nuovo Centro Sollievo: apre a Vittorio Veneto, in via Marinotti, nella sede dell’associazione “La Porta”."/>
  </head>
  <body>
    <article>
      <h1>Apre un Centro Sollievo a Vittorio Veneto: si cercano volontari</h1>
      <h2>Da mercoledì 27 novembre al via il corso di formazione per volontari</h2>
      <address>
        <time datetime="2019-11-20T14:42:57+00:00">20 Nov 2019, 14:42</time>
      </address>
      <p><b>VITTORIO VENETO</b> – Un nuovo Centro Sollievo: apre a Vittorio Veneto, in via Marinotti, nella sede dell’associazione “La Porta”. Per poterlo attivare si cercano volontari, uomini e donne disponibili a donare un po’ del loro tempo, cioè alcune ore a settimana, per aiutare le persone che sono in difficoltà con la memoria.<br/><br/> <br/><br/>E per poter svolgere al meglio l’attività di volontariato e far conoscere più da vicino la problematica vengono proposti tre incontri di formazione gratuiti rivolti alle persone interessate al tema e a chi si sente motivato ad intraprendere questa nuova e gratificante esperienza. I Centri Sollievo, semplici nella loro struttura, funzionano grazie ai volontari e hanno l’obiettivo di accompagnare e valorizzare le abilità residue delle persone con demenza e dare un po’ di sollievo alle loro famiglie.<br/><br/> <br/><br/>Sono luoghi tranquilli dove, in tutta sicurezza, vengono svolte svariate attività in un clima amichevole, di scambio reciproco e attento alle diverse esigenze delle persone ospitate. Il progetto “Fare rete per i Centri Sollievo” dal 2014 è promosso, nel territorio del distretto pievigino, dall’Ulss 2 Marca Trevigiana e dal Coordinamento Associazioni di volontariato Sinistra Piave.<br/><br/> <br/><br/>Sono già otto i Centri Sollievo attivi: a Cappella Maggiore, Codognè, Bibano di Godega di Sant’Urbano, Revine Lago, Susegana, Soligo, Conegliano e Sernaglia della Battaglia. Ora si aggiungerà quello di Vittorio Veneto. Al piano terra centro diurno “La Porta”, due mattine a settimana, potranno essere accolti una decina di ospiti affetti da Alzheimer o da decadimento cognitivo.<br/><br/> <br/><br/>Il numero degli ospiti dipenderà anche dalla disponibilità dei cittadini che si riuscirà a coinvolgere nell’attività di volontariato. Il servizio per le famiglie è totalmente gratuito. «Condividiamo e sosteniamo attivamente questa positiva esperienza - è l’invito che rivolge ai cittadini Giovanni Grillo del Coordinamento Associazioni di Volontariato Sinistra Piave -, perché accogliere le richieste di aiuto di chi è in difficoltà con la memoria aiuta a costruire una Comunità più coesa e solidale».<br/><br/> <br/><br/>Chi volesse far parte del gruppo di volontari o conoscere più da vicino queste realtà può partecipare al corso di formazione gratuito. Si inizia mercoledì 27 novembre, dalle 17 alle 18.30 a “La Porta” (via Marinotti 42), parlando con la psicologa Mara Azzalini dell’ambulatorio demenze dell’Ulss2 distretto di Pieve di Soligo dell’approccio alla persona con demenza e delle strategie per un corretto comportamento.<br/><br/> <br/><br/>Giovedì 5 dicembre, sempre a “La Porta” dalle 17 alle 18.30, la psicologa Federica Stella dell’Associazione Famigliari Alzheimer parlerà della comunicazione con la persona con demenza. Si concluderà venerdì 6 dicembre, dalle 8.30 alle 11.30, con una visita ai Centri Sollievo di Cappella Maggiore e di Revine Lago per comprendere, sul campo, l’importanza dell’intervento dei volontari e una giornata tipo del Centro Sollievo. Il corso è preceduto, mercoledì 20 novembre, da un incontro informativo: l’appuntamento è alle 20.15 nella sala della biblioteca di Ceneda, in piazza Giovanni Paolo I.<br/><br/> <br/><br/>Nei 28 Comuni del nostro distretto oltre il 20% dei cittadini ha più di 65 anni e si stimano circa 3.000 persone affette da patologie legate al decadimento cognitivo. Circa l’80% dei malati viene assistito a domicilio dai familiari fino alle fasi avanzate della malattia e per le persone affette da forme di demenza o morbo di Alzheimer e le loro famiglie. I Centri Sollievo rappresentano un luogo accogliente nel quale volontari, preparati e formati alla relazione e all'assistenza, accolgono la persona malata per qualche giorno la settimana. Per accedere ai Centri è necessario che il familiare contatti uno dei nodi della rete dei servizi - Centro per il decadimento cognitivo, Medici di medicina generale, Servizi sociali dei comuni, Coordinamento Associazioni di Volontariato Sinistra Piave - per definire la diagnosi e concordare il percorso.</p>
    </article>
  </body>
</html>