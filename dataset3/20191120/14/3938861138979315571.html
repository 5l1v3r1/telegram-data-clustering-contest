<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_zakrivaye-shlyah-do-energointegraciyi-syumar-poobicyala-domogtisya-skasuvannya-popravki-gerusa/939070"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T14:23:00+00:00"/>
    <meta property="og:title" content="&quot;Закриває шлях до енергоінтеграції&quot;: Сюмар пообіцяла домогтися скасування &quot;поправки Геруса&quot;"/>
    <meta property="og:description" content="Поправка голови енергетичного комітету парламенту Андрія Геруса, яка дозволила імпортувати електроенергію з Росії, закриває шлях Україні до енергоінтеграції з ЄС. Опозиція домагатиметься її скасування. Про це заявила народний депутат України, член фракції &quot;Європейська солідарність&quot; ..."/>
  </head>
  <body>
    <article>
      <h1>"Закриває шлях до енергоінтеграції": Сюмар пообіцяла домогтися скасування "поправки Геруса"</h1>
      <address><time datetime="2019-11-20T14:23:00+00:00">20 Nov 2019, 14:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939070_w_300.jpg?v=0"/>
        <figcaption>Депутатка від Євросолідарності Вікторія Сюмар: "Відкриття ринку електроенергії з Росією, закриває Україні шлях до енергопакету спільно з Європейським Союзом".Фото: Pexels</figcaption>
      </figure>
      <p>Поправка голови енергетичного комітету парламенту <b>Андрія Геруса</b>, яка дозволила імпортувати електроенергію з Росії, закриває шлях Україні до енергоінтеграції з ЄС. Опозиція домагатиметься її скасування.</p>
      <p>Про це заявила народний депутат України, член фракції "Європейська солідарність" <b>Вікторія Сюмар</b>.</p>
      <p>"Ми, як опозиція будемо голосувати за її скасування. Тому що нас серйозно турбує те, що ця поправка, відкриття ринку електроенергії з Росією, закриває Україні шлях до фактично енергопакету спільно з Європейським Союзом. А це, власне кажучи, та інтеграція, яка є однією з надзвичайно важливих елементів євроінтеграції, саме енергетична інтеграцію в єдину енергетичну систему з Європейським Союзом", - зазначила нардеп.</p>
      <p>"Ми до цього прагнули, ми до цього йшли багато років. І тут в період війни ми бачимо, що це перекреслюється і, навпаки, відкривається енергоринок з Росією. Це абсолютно абсурдне рішення", - сказала Сюмар.</p>
      <p>Вона також зазначила, що і у провладній фракції частина депутатів готові голосувати за скасування "поправки Геруса", розуміючи її негативні наслідки для країни.</p>
      <p>"Мені відомо, навіть багато депутатів у правлячій партії готові голосувати за скасування цієї поправки, розуміючи, що це неприпустимо в часи війни, що це перекреслює євроінтеграцію, що це реально несе досить серйозні збитки для економіки країни", - повідомила Сюмар.</p>
      <blockquote>18 вересня Верховна Рада прийняла закон "Про внесення змін до деяких законів України у сфері використання ядерної енергії", в який глава енергетичного комітету парламенту Андрій Герус вніс правку - дозволити закуповувати українським споживачами імпортну електроенергію за двосторонніми договорами.<br/>За його словами, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту.<br/>За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.<br/>Раніше український дипломат Костянтин Єлісеєв заявив, що імпорт електроенергії з РФ порушує євроінтеграційні зобов'язання України в частині інтегрування енергосистеми в єдину енергетичну систему ЄС, та назвав укладення контрактів на постачання електроенергії з Росії неприйнятним з юридичного погляду.</blockquote>
    </article>
  </body>
</html>