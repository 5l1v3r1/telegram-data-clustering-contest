<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232541/"/>
    <meta property="og:site_name" content="Українська правда"/>
    <meta property="article:published_time" content="2019-11-20T14:11:00+00:00"/>
    <meta property="og:title" content="Рябошапка каже, що &quot;зливи&quot; у всілякі Telegram-канали перевіряють"/>
    <meta property="og:description" content="Генеральний прокурор Руслан Рябошапка заявив, що є кримінальне провадження, яке дослідить законність різних записів і так званих зливів у соцмережі."/>
  </head>
  <body>
    <article>
      <h1>Рябошапка каже, що "зливи" у всілякі Telegram-канали перевіряють</h1>
      <address>
        <time datetime="2019-11-20T14:11:00+00:00">20 Nov 2019, 14:11</time>
      </address>
      <p>Генеральний прокурор Руслан Рябошапка заявив, що є кримінальне провадження, яке дослідить законність різних записів і так званих зливів у соцмережі.</p>
      <p><b>Джерело:</b> спільний брифінг генпрокурора і директора ДБР Романа Труби 20 листопада</p>
      <p><b>Деталі:</b> Рябошапку запитали, чи будуть у ГПУ відкривати провадження через матеріали Telegram-каналу "Трубу прорвало", де повідомлялося нібито директор ДБР координує свою роботу з офісом президента, зокрема главою ОП Андрієм Богданом.</p>
      <p><b>Пряма мова:</b> "Давайте спочатку зрозуміємо наскільки ці аудіозаписи є аутентичними, оскільки в сучасному світі і за сучасного розвитку технологій очевидно, що скомпілювати можна все що завгодно.</p>
      <p><b>Наскільки я знаю є кримінальне провадження, яке загалом уже відкрито, і яке пов’язане з дослідженням законності проведення таких  записів. </b>Тут є декілька складових, декілька нюансів і  вони між собою пов’язані. Їх треба буде поєднати і тоді ми зможемо зробити висновки".</p>
      <p><b>Деталі:</b> Восени 2019 року різкої популярності набрали кілька анонімних Telegram-каналів, які позиціонують себе викривачами влади.</p>
      <p>Зокрема, пранкер <a href="https://www.pravda.com.ua/news/2019/11/6/7231177/">"Джокер"</a> від імені генпрокурора Рябошапки листувався з нардепами від "Слуги народу" та іншими представниками влади. Своє листування він публікує у Telegram-каналі, але інформацію пропонує в обмін на розширення аудиторії. Наразі на його канал підписалися понад 50 тисяч користувачів.</p>
      <p><a href="https://www.pravda.com.ua/news/2019/11/15/7232017/">Пранкер</a> писав навіть Рябошапці. </p>
      <p>Telegram-канал "Трубу прорвало" з’явився 19 листопада і наразі на нього підписалися уже 10 тисяч осіб.</p>
      <p>За день до цього ДБР направили в генпрокуратуру проект повідомлення про <a href="https://www.pravda.com.ua/news/2019/11/18/7232268/">підозру п'ятому президенту України Петру Порошенку</a>. Сам Порошенко вважає, що Труба працює на колишнього заступника голови Адміністрації президента при Вікторові Януковичу Андрія Портнова. Портнов – друг Богдана. </p>
      <p>Доповнюється...</p>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/15/7232045/"/>
        <a href="https://www.pravda.com.ua/news/2019/11/15/7232017/"/>
        <a href="https://www.pravda.com.ua/news/2019/11/15/7232010/"/>
      </related>
    </article>
  </body>
</html>