<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259971/nees-staseis-ergasias-sto-metro-poies-imeres-afora"/>
    <meta property="og:site_name" content="LiFO"/>
    <meta property="article:published_time" content="2019-11-20T14:21:00+00:00"/>
    <meta property="og:title" content="Ανακοινώθηκαν στάσεις εργασίας στο Μετρό στις 28 και 29 Νοεμβρίου"/>
    <meta property="og:description" content="Σε νέες στάσεις εργασίας προχωρούν οι εργαζόμενοι του Μετρό"/>
  </head>
  <body>
    <article>
      <h1>Ανακοινώθηκαν στάσεις εργασίας στο Μετρό στις 28 και 29 Νοεμβρίου</h1>
      <h2>Σε νέες στάσεις εργασίας προχωρούν οι εργαζόμενοι του Μετρό</h2>
      <address><time datetime="2019-11-20T14:21:00+00:00">20 Nov 2019, 14:21</time> by <a rel="author">NEWSROOM</a></address>
      <p>
        <b>Σε νέες <a href="https://www.lifo.gr/tags/%CE%A3%CF%84%CE%AC%CF%83%CE%B7+%CE%95%CF%81%CE%B3%CE%B1%CF%83%CE%AF%CE%B1%CF%82">στάσεις εργασίας</a> προχωρούν οι εργαζόμενοι του <a href="https://www.lifo.gr/tags/%CE%9C%CE%B5%CF%84%CF%81%CF%8C">Μετρό </a>την επόμενη εβδομάδα.</b>
      </p>
      <p>Ειδικότερα, σύμφωνα με ανακοίνωση του Σωματείου Λειτουργίας του Μετρό (ΣΕΛΜΑ), οι συρμοί του μετρό θα παραμείνουν ακινητοποιημένοι:</p>
      <p>Την Πέμπτη 28 Νοεμβρίου από την έναρξη της βάρδιας μέχρι τις 9:00 το πρωί και από τις 21:00 το βράδυ έως τη λήξη της βάρδιας και</p>
      <p>Την Παρασκευή 29 Νοεμβρίου από τις 12:00 έως τις 16:00.</p>
      <p>Στην ανακοίνωσή τους, οι εργαζόμενοι επιρρίπτουν τις ευθύνες για την εκ νέου έναρξη των κινητοποιήσεων στη διοίκηση της εταιρίας επισημαίνοντας ότι εδώ και έξι μήνες δεν λαμβάνουν δεδουλευμένες αποδοχές που απορρέουν από την Συλλογική Σύμβαση Εργασίας που έχουν υπογράψει τόσο η τέως όσο και η νυν πολιτική ηγεσία του υπουργείου Μεταφορών.</p>
      <p>Η ανακοίνωση του Σωματείου Εργαζομένων Λειτουργίας Μετρό Αθηνών</p>
      <p>«Με ευθύνη της διοίκησης των Σταθερών Συγκοινωνιών (ΣΤΑ.ΣΥ) οι εργαζόμενοι ξεκινούν απεργιακές κινητοποιήσεις. Εδώ και 6 μήνες δεν λαμβάνουν δεδουλευμένα τα οποία απορρέουν από την συλλογική τους σύμβαση εργασίας. Τόσο η προηγούμενη πολιτική ηγεσία όσο και η σημερινή, έχουν υπογράψει την πλήρη εφαρμογή των υποχρεώσεων τους προς τους εργαζόμενους.</p>
      <p>Ωστόσο και ενώ το 2019 παρέρχεται, τα οφειλόμενα δεν έχουν καταβληθεί. Ζητούμε την κατανόηση του επιβατικού κοινού και ενημερώνουμε ότι θα ακολουθήσουν οι παρακάτω στάσεις εργασίας:</p>
      <p>• Πέμπτη 28/11/2019 στάσεις εργασίας από έναρξη της κυκλοφορίας έως τις 09:00 το πρωί και από 21:00 έως το τέλος της κυκλοφορίας των συρμών.</p>
      <p>• Παρασκευή 29/11/19 στάση εργασίας από 12:00 έως 16:00».</p>
    </article>
  </body>
</html>