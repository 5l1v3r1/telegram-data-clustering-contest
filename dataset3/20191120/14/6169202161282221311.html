<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-energie-23502956-piata-intrazilnica-energie-fost-cuplata-alte-20-tari-europene.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T14:32:00+00:00"/>
    <meta property="og:title" content="Piața intrazilnică de energie a fost cuplată cu alte 20 de țări europene"/>
    <meta property="og:description" content="OPCOM (bursa energiei) a lansat miercuri funcționarea în regim cuplat a pieței intrazilnice de energie electrică din România cu piețele din alte 20 de țări participante la un proiect"/>
  </head>
  <body>
    <article>
      <h1>Piața intrazilnică de energie a fost cuplată cu alte 20 de țări europene</h1>
      <address><time datetime="2019-11-20T14:32:00+00:00">20 Nov 2019, 14:32</time> by <a rel="author">CP</a></address>
      <p><b>OPCOM (bursa energiei) a lansat miercuri funcționarea în regim cuplat a pieței intrazilnice de energie electrică din România cu piețele din alte 20 de țări participante la un proiect european de introducere a tranzacționării transfrontaliere pan-europene, se arată într-un comunicat de presă.</b><br/><br/>Potrivit acestuia, la cinci ani de la lansarea cuplării pieţelor de energie electrică pentru ziua următoare din România, Ungaria, Republica Cehă și Slovacia, a fost lansată funcționarea în regim cuplat a pieței intrazilnice. Cele 20 de țări sunt Bulgaria, Ungaria, Croatia, Republica Cehă, Polonia, Slovenia, Austria, Belgia, Danemarca, Estonia, Finlanda, Franța, Germania, Letonia, Lituania, Norvegia, Suedia, Olanda, Portugalia și Spania.<br/><br/>Potrivit OPCOM, tranzacționarea continuă prin intermediul mecanismului de cuplare a pieţelor a decurs fără niciun incident în prima zi de tranzacţionare pentru livrare în data de 20 noiembrie 2019, inclusiv prin tranzacții transfrontaliere.<br/><br/>Toate procesele funcţionează conform planificării, după ce în data de 12 noiembrie 2019, a fost lansată în funcționare comercială noua platformă de tranzactionare M7 Trading care deservește piața intrazilnică de energie electrica din România și facilitează conectarea acesteia la sistemul IT central care asigură corelarea ofertelor participanților la piață într-un registru unic de ordine, cu luarea în considerare a capacităților transfrontaliere furnizate de operatorii de transport și de sistem. <br/><br/><br/></p>
    </article>
  </body>
</html>