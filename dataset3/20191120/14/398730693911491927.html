<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/byrakratiskt-begrepp-skapade-storbrak-pa-kommunstyrelsen-i-goteborg/"/>
    <meta property="og:site_name" content="DN.SE"/>
    <meta property="article:published_time" content="2019-11-20T14:38:31+00:00"/>
    <meta property="og:title" content="Byråkratiskt begrepp skapade storbråk på kommunstyrelsen i Göteborg"/>
    <meta property="og:description" content="Göteborgs Kommunstyrelse hade ett ”speciellt” möte på onsdagen enligt Jonas Attenius (S)."/>
  </head>
  <body>
    <article>
      <h1>Byråkratiskt begrepp skapade storbråk på kommunstyrelsen i Göteborg</h1>
      <address><time datetime="2019-11-20T14:38:31+00:00">20 Nov 2019, 14:38</time> by <a rel="author" href="https://www.dn.se/av/kristina-hedberg/" target="_blank">Kristina Hedberg</a></address>
      <p>
        <b>Det mildaste omdömet efter kommunstyrelsens möte på onsdagen kom från Jonas Attenius (S) som sa att det var ”speciellt”. Andra partiers företrädare kallade det ”hätskt”, ”bedrövligt” och ”det värsta de varit på”.</b>
      </p>
      <p>I centrum för bråket i Göteborgs kommunstyrelse står det byråkratiska begreppet protokollsanteckning. Ledamöter i beslutande församlingar kan begära att få med en sådan, när de till exempel vill redovisa sina argument inför ett beslut. I Göteborg råder öppen konflikt mellan Demokraterna och framför allt Moderaterna om hur protokollsanteckningen ska användas.</p>
      <p>– Jag vill inte använda ordet censur, men det är bedrövligt hur Moderaterna beter sig. Under trettio år har den här möjligheten aldrig ifrågasatts, men nu försöker man strypa det fria ordet, säger Martin Wannholt, f d Moderaterna, men numera partiledare för Demokraterna.</p>
      <p><b>När Wannholts parti </b>krävde en protokollsanteckning ville Moderaternas Axel Josefson veta vad den skulle innehålla. Detta var mer än vad Martin Wannholt kunde tåla.</p>
      <p>– Du äger ditt ord, man skriver vad man vill. Ingen annan kommunstyrelseordförande har någonsin ifrågasatt det, säger Wannholt.</p>
      <p>Alliansens ledamöter har en helt annan syn på saken. Enligt Axel Josefson (M) har Demokraterna missbrukat möjligheten till protokollsanteckningar under hela mandatperioden. </p>
      <p>– Det normala är att man skriver ett yttrande om man har en avvikande uppfattning. Då kan alla ta del av det på förhand och förhålla sig till det i sina egna beslut. Protokollsanteckningen görs i efterhand och blir okommenterad av de andra. Demokraterna försöker använda detta för att föra ut sin politik, säger Josefsson.</p>
      <p><b>Kommunstyrelsen har</b> låtit stadsledningskontoret klarlägga rättsläget och praxis kring protokollsanteckningar och beskedet därifrån är att kommunallagen ger ordföranden rätt att få veta vad anteckningen innehåller innan den godkänns.</p>
      <p>– Jag försöker följa det som står i lagen. Har Martin Wannholt svårt med det får det stå för honom, säger Axel Josefson. </p>
      <p>Onsdagens kommunstyrelsemöte i Göteborg blev på grund av konflikten extra långt och komplicerat. Efteråt var de byråkratiska frågorna ovanligt framträdande när politikerna skulle recensera mötet.</p>
      <p>– Det var en hätsk stämning. Axel har det inte lätt, kommenterade Jörgen Fogelklou (SD).  </p>
      <p>– Få personer tog mycket luft i rummet, sa Karin Pleijel (MP). </p>
      <p>– Det var ett speciellt KS, så kan man uttrycka sig, tyckte Jonas Attenius (S).</p>
      <p>Vänsterns stadssekreterare Johan Svensson twittrade direkt efter mötet: ”Värsta KS jag varit på sedan jag började jobba här 2013.”</p>
      <p><a href="https://www.dn.se/gbg">Läs fler artiklar om Göteborg här</a> </p>
    </article>
  </body>
</html>