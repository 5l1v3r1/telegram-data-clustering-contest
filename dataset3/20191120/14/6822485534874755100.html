<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829100.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T14:36:00+00:00"/>
    <meta property="og:title" content="دستگیری ۱۵۰ اغتشاشگر در گچساران"/>
    <meta property="og:description" content="به گزارش فارس، سرهنگ سید محمد موسوی در نشست پیرامون برگزاری راهپیمایی حمایت از اقتدار و امنیت کشور با تاکید بر حضور روسای ادارات در این مراسم گفت: تمامی روسای ادارات در راهپیمایی حمایت از اقتدار و امنیت شرکت داشته‌ باشند چرا که ما مسوولین این شهر و نظام هستیم."/>
  </head>
  <body>
    <article>
      <h1>دستگیری ۱۵۰ اغتشاشگر در گچساران</h1>
      <address>
        <time datetime="2019-11-20T14:36:00+00:00">20 Nov 2019, 14:36</time>
      </address>
      <p>فرمانده انتظامی گچساران (استان کهگیلویه و بویراحمد) گفت: هم‌اکنون ۱۵۰ نفر از اغتشاشگران و اشرار که به اموال عمومی این شهرستان ضرر وارد کردند دستگیر شدند.</p>
      <p>به گزارش فارس، سرهنگ سید محمد موسوی در نشست پیرامون برگزاری راهپیمایی حمایت از اقتدار و امنیت کشور با تاکید بر حضور روسای ادارات در این مراسم گفت: تمامی روسای ادارات در راهپیمایی حمایت از اقتدار و امنیت شرکت داشته‌ باشند چرا که ما مسوولین این شهر و نظام هستیم.</p>
      <p>فرمانده انتظامی گچساران با اشاره به اینکه دشمن در حال برنامه‌ریزی است، گفت:  در حوادث اخیر امکاناتی را از ما گرفته شد که مطمئن باشید آن کسانی که در نظام جمهوری اسلامی سنگ‌اندازی می‌کنند جایگاهی ندارند.</p>
      <p>وی ادامه داد: برخی‌ها از این نظام حقوق دریافت می‌کنند ولی فرزندان آنان جزء اغتشاشگران و آشوبگران حوادث اخیر هستند.</p>
      <p>موسوی با اشاره به اینکه در این اغتشاشات اخیر تلاش کرده‌ایم که تلفات جانی رخ ندهد، ابراز کرد: نیروهای امنیتی، انتظامی و نظامی سنگ را تحمل کردند اما یک تیراندازی به سمت این آشوبگران نداشتند.</p>
      <p>فرمانده انتظامی گچساران خاطرنشان کرد: هم‌اکنون 150 نفر از اغتشاشگران که به اموال عمومی ضرر وارد کردند دستگیر و تلاش خواهیم کرد تا آخرین نفر این اغتشاشگران دستگیر شود.</p>
      <p>وی افزود: با تلاش دستگاه‌های امنیتی این اشرار شناسایی و دستگیر خواهند شد.</p>
    </article>
  </body>
</html>