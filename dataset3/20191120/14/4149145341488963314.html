<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echodnia.eu/podkarpackie/rezerwisci-cwiczyli-mobilizacje-na-podkarpaciu-pomoga-w-razie-zagrozenia-zdjecia/ga/c1-14594843/zd/40178803"/>
    <meta property="og:site_name" content="Echo Dnia"/>
    <meta property="article:published_time" content="2019-11-20T14:50:00+00:00"/>
    <meta property="og:title" content="Rezerwiści ćwiczyli mobilizację na Podkarpaciu. Pomogą w razie zagrożenia (ZDJĘCIA)"/>
    <meta property="og:description" content="b]135 osób planowanych jako uzupełnienie kadr policyjnych w garnizonie podkarpackim, ćwiczyło w niedzielę mobilizację na wypadek zagrożenia bezpieczeństwa pańs"/>
  </head>
  <body>
    <article>
      <h1>Rezerwiści ćwiczyli mobilizację na Podkarpaciu. Pomogą w razie zagrożenia (ZDJĘCIA)</h1>
      <address>
        <time datetime="2019-11-20T14:50:00+00:00">20 Nov 2019, 14:50</time>
      </address>
      <figure>
        <img src="https://d-pt.ppstatic.pl/k/r/1/79/15/5dd53b2418f14_p.jpg?1574258002"/>
        <figcaption>[<b>1</b>/19] Rezerwiści ćwiczyli mobilizację na Podkarpaciu. Pomogą w razie zagrożenia (ZDJĘCIA)<cite>podkarpacka policja</cite></figcaption>
      </figure>
      <p><b>135 osób planowanych jako uzupełnienie kadr policyjnych w garnizonie podkarpackim, ćwiczyło w niedzielę mobilizację na wypadek zagrożenia bezpieczeństwa państwa. Ćwiczenia „Egida-19” przeprowadzono w siedmiu komendach policji, do których powołano rezerwistów wyznaczonych przez wojskowe komendy uzupełnień. ZOBACZCIE NA KOLEJNYCH SLAJDACH&gt;&gt;&gt;</b><br/><br/><br/>Ćwiczenia przeprowadzono w komendach policji w: Stalowej Woli, Brzozowie, Jaśle, Mielcu, Ropczycach, Sanoku i Strzyżowie. Wzięli w nich udział rezerwiści, którzy mają nadane przez właściwego terytorialnie wojskowego komendanta uzupełnień przydziały organizacyjno - mobilizacyjne do konkretnych jednostek policji. Dla przykładu w Stalowej Woli ćwiczyło 20 osób.<br/><br/>- Głównym celem ćwiczeń było praktyczne sprawdzenie przyjętych założeń i rozwiązań planistycznych związanych z powoływaniem rezerw osobowych Komendy Powiatowej Policji w Stalowej Woli, przewidzianych do militaryzacji w razie zagrożenia bezpieczeństwa państwa lub w czasie wojny - informuje sierżant sztabowy Małgorzata Kania, oficer prasowy policji w Stalowej Woli.<br/><br/>Podczas całodziennych ćwiczeń rezerwiści mieli okazję poznać podstawowe zasady zachowania bezpieczeństwa i higieny pracy podczas wykonywania zadań służbowych, a także w sposób praktyczny mogli doskonalić swoje umiejętności z zakresu udzielania pierwszej pomocy przedmedycznej.<br/><br/>Część wykładów poświęcona była omówieniu roli policji w systemie obrony Rzeczypospolitej Polskiej oraz zadaniach, obowiązkach i uprawnieniach osób, którym zostały nadane przydziały organizacyjno-mobilizacyjne do służby w jednostce zmilitaryzowanej policji.<br/>Rezerwiści przyswajali także wiedzę z zakresu ochrony informacji niejawnych, działań związanych z zapewnieniem bezpieczeństwa i porządku publicznego oraz zasad, przypadków i sposobu posługiwania się bronią palną oraz paralizatorem.<br/>W Stalowej Woli ćwiczący tam rezerwiści, dzięki współpracy z Zespołem Szkół numer 1 w Stalowej Woli, rezerwiści mogli oddać po kilkanaście strzałów z broni pneumatycznej.<br/><br/>Na zakończenie wszyscy uczestnicy otrzymali stosowne zaświadczenia o ukończeniu ćwiczenia „Egida-19”.<br/>Obserwatorami ćwiczenia poza przedstawicielami Komendy Głównej Policji byli przedstawiciele Dowództwa Operacyjnego Rodzajów Sił Zbrojnych, Departamentu Strategii i Planowania Obronnego MON, Ministerstwa Spraw Wewnętrznych i Administracji oraz przedstawiciele terenowej administracji publicznej i wojskowej, a także jednostek organizacyjnych policji.<br/><br/>Źródłem finansowania ćwiczenia są środki Ministra Obrony Narodowej przydzielone Komendantowi Głównemu Policji w ramach Programu Pozamilitarnych Przygotowań Obronnych działu administracji rządowej sprawy wewnętrzne w latach 2017 – 2026.</p>
      <p>
        <a href="https://echodnia.eu/podkarpackie/rezerwisci-cwiczyli-mobilizacje-na-podkarpaciu-pomoga-w-razie-zagrozenia-zdjecia/ga/c1-14594843/zd/40178809">
          <b>Następne</b>
        </a>
      </p>
    </article>
  </body>
</html>