<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/zuzel/855348/zuzel-wojciech-domagala-nie-jestem-anonimowa-postacia-buduje-falubaz-na-solidnyc"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-20T14:30:01+00:00"/>
    <meta property="og:title" content="Żużel. Wojciech Domagała: Nie jestem anonimową postacią. Buduję Falubaz na solidnych fundamentach (wywiad)"/>
    <meta property="og:description" content="- Nie jesteśmy słabsi, niż byliśmy i jak każda drużyna PGE Ekstraligi jedziemy o tytuł Drużynowego Mistrza Polski. Mamy ambitnych zawodników, których stać na świetne wyniki - mówi Wojciech Domagała, od niedawna nowy prezes ZKŻ SSA."/>
  </head>
  <body>
    <article>
      <h1>Żużel. Wojciech Domagała: Nie jestem anonimową postacią. Buduję Falubaz na solidnych fundamentach (wywiad)</h1>
      <address><time datetime="2019-11-20T14:30:01+00:00">20 Nov 2019, 14:30</time> by <a rel="author" href="https://sportowefakty.wp.pl/autor/dariusz-ostafinski" target="_blank">Dariusz Ostafiński</a></address>
      <h4>- Nie jesteśmy słabsi, niż byliśmy i jak każda drużyna PGE Ekstraligi jedziemy o tytuł Drużynowego Mistrza Polski. Mamy ambitnych zawodników, których stać na świetne wyniki - mówi Wojciech Domagała, od niedawna nowy prezes ZKŻ SSA.</h4>
      <related>
        <a href="https://sportowefakty.wp.pl/zuzel/854962/zuzel-prezes-pzm-o-l-4-kadrowiczow-zmianach-w-grand-prix-i-mozliwym-wprowadzeniu"/>
      </related>
      <p>
        <b><a href="https://sportowefakty.wp.pl/zuzel/dariusz-ostafinski">Dariusz Ostafiński</a>, WP SportoweFakty: Zacznijmy od zwolnienia Adama Skórnickiego. W wywiadzie dla klubowej strony mówił pan o potrzebie odświeżenia, o końcu kontraktu. Z moich informacji wynika, iż w trakcie ostatniej rozmowy Skórnicki usłyszał, że robi za dużo zamieszania.</b>
      </p>
      <p><b><a href="https://sportowefakty.wp.pl/zuzel/wojciech-domagala">Wojciech Domagała</a>, prezes <a href="https://sportowefakty.wp.pl/zuzel/spar-falubaz-zielona-gora">Stelmet Falubazu Zielona Góra</a>: </b>Nie przypominam sobie, żeby pan był z nami podczas tej rozmowy.</p>
      <p>
        <b>Tego nie powiedziałem.</b>
      </p>
      <p>A ja zapewniam, że nie było w tym żadnej sensacji. Zarząd miał prawo podjąć takie kroki w obliczu tego, że Adamowi kończyła się umowa. Wybraliśmy opcję, która naszym zdaniem będzie najlepsza dla drużyny.</p>
      <p><b>Czytaj także: <a href="https://sportowefakty.wp.pl/zuzel/855144/zuzel-czy-ktos-jeszcze-potrzebuje-wzmocnien-stworzylismy-druzyne-bezrobotnych">Kto potrzebuje wzmocnień? Stworzyliśmy drużynę bezrobotnych</a></b><br/><b> </b><br/><b>A czy to nie jest tak, że zdecydowaliście się na rozstanie ze Skórnickim, bo chciał, żeby klub zdecydował: on lub Tomasz Walczak. Wiemy, że nie chciał z nim współpracować.<br/></b><br/>Klub nie miał informacji, że Adam Skórnicki nie chciał współpracować z Tomaszem Walczakiem. Oni działali razem przez dwa lata i z perspektywy czasu możemy to ocenić pozytywnie. W najtrudniejszym dla drużyny roku 2018 udało się zachować PGE Ekstraligę dla Zielonej Góry. A w minionym sezonie zrealizowany został cel, jakim był awans do play-off. Sytuacja, z którą zmierzył się zespół i sztab szkoleniowy na tym etapie rozgrywek, czyli kontuzja Nickiego Pedersena, była bardzo trudna, a jej efekt wszyscy znamy.</p>
      <p>
        <b>Ze Skórnickim bezwzględnie mieliście prawo się rozstać. Problem w tym, że nie da się zbudować dobrego szkolenia, kiedy zmienia się menedżera co dwa lata. W ogóle ciągłe zmiany powodują brak ciągłości pracy, a to nie jest dobre.</b>
      </p>
      <p>Adam Skórnicki nie był odpowiedzialny za szkolenie młodzieży, tylko za prowadzenie w lidze Stelmetu Falubazu. Szkolenie to rola Aleksandra Janasa, który odnosi na tym polu spore sukcesy. Tegoroczne wyniki naszych juniorów pokazują, że jego praca przynosi wymierne efekty sportowe. Dzięki pracy i osobistemu zaangażowaniu trenera Janasa, Zielona Góra może szczycić się złotymi medalami DMPJ i MMPPK. Piotr Żyto będzie przede wszystkim zajmował się pierwszą drużyną. Nie łączyłbym więc zmiany na pozycji pierwszego trenera z kontynuacją wizji szkolenia, którą realizujemy od kilku lat.</p>
      <p><b>To chyba dobrze, bo Piotr Żyto już po odejściu z PGG ROW-u mógł przeczytać kilka cierpkich słów. Prezes beniaminka krytykował go za brak efektów w pracy szkoleniowej.<br/></b><br/>Powtarzam, że Piotr Żyto został zatrudniony jako trener pierwszej drużyny. Będzie współpracował z trenerem Janasem i młodzieżowcami, ale jego praca polega przede wszystkim na prowadzeniu Stelmetu Falubazu w PGE Ekstralidze. Nie planujemy zmian w systemie szkolenia młodzieży, bo jak już wspomniałem, on świetnie się sprawdza. Nasi juniorzy zdominowali w tym roku rozgrywki młodzieżowe, co uważam za doskonały komentarz do tego pytania.</p>
      <p><b>A w ogóle, to czy zatrudnienie akurat tego trenera nie było marketingowym strzałem w stopę. Zaraz po ogłoszeniu nominacji lokalne media przypomniały esbecką przeszłość pana Żyto. Przecież to można było przewidzieć, bo tamta sprawa wyszła akurat w trakcie pracy trenera w Zielonej Górze.<br/></b><br/>Mówimy tutaj o dwóch doniesieniach medialnych, nawiązujących do sprawy z dalekiej przeszłości, które w mojej ocenie miały wywołać niepotrzebne emocje i obudzić "demony przeszłości". Jednak - co dla mnie ważniejsze - kibice w znakomitej większości pozytywnie zareagowali na powrót Piotra Żyto do Zielonej Góry. Jeśli już mówimy o kwestiach wizerunkowych, to Adam nie miał wśród kibiców wielu zwolenników. Natomiast w przypadku Piotra jest odwrotnie. Do dziś jest kojarzony w naszym mieście jako trener z dużym doświadczeniem, który odniósł tu wielkie sukcesy.</p>
      <p><b>O co jedzie Stelmet Falubaz w tym sezonie? Słyszałem, że mówił pan coś o tym, że o to, żeby cało i zdrowo przejechać sezon. To jednak wydaje się czymś oczywistym. Natomiast chodzi o cel sportowy. Jaki jest. Play-off, czy walka o utrzymanie?<br/></b><br/>Jak każda z ośmiu drużyn w PGE Ekstralidze jedziemy o Drużynowe Mistrzostwo Polski. Mamy w składzie ambitnych zawodników, których stać na świetne wyniki. Ja im w tym zakresie ufam.</p>
      <p><b>A dlaczego klub nie działa w myśl znanego w sporcie schematu krok po kroku do przodu. Rok temu doszły gwiazdy i Stelmet Falubaz z drużyny jadącej w barażu stał się zespołem, który wszedł do czwórki. Jednak po ostatnich ruchach kadrowych nie mam przeświadczenia, że zespół jest lepszy, niż był.<br/></b><br/>To prywatna i odosobniona opinia pana redaktora. Nie uważam, że jesteśmy osłabieni, mając w składzie tak doświadczonych i utytułowanych żużlowców. Nasza drużyna została tylko delikatnie przebudowana, a zawodnicy mają w sobie olbrzymie rezerwy umiejętności, ambicji, woli walki. Według pana nie jesteśmy faworytem ligi, ale zrobimy wszystko, aby zapewnić naszym kibicom jak najlepsze widowisko i satysfakcjonujące wyniki.</p>
      <p><b>Czy to prawda, że próbowaliście jeszcze odbić Nickiego Pedersena z GKM-u, po tym, jak wcześniej dostał on zgodę na odejście? W Grudziądzu słyszałem, że po odejściu prezesa Adama Golińskiego, Pedersen miał zapytanie ze Stelmetu Falubazu, czy miałby ochotę zostać?<br/></b><br/>Znam Nickiego od 15 lat. To był pierwszy zawodnik, z którym negocjowałem kontrakt, kiedy jeździł w Zielonej Górze w sezonach 2004 i 2005. Od tego czasu pozostajemy w dobrych relacjach i utrzymujemy kontakt.</p>
      <p>
        <b>Myśli pan, że przyciągniecie kibiców na trybuny i sprzedacie karnety, komunikując kibicom - zamieniliśmy Pedersena na Lindbaecka?</b>
      </p>
      <p>Zielonogórscy kibice, do których sam należę, nie uzależniają wsparcia dla swojej drużyny od tego, jacy zawodnicy w niej jeżdżą, czy nie jeżdżą. Wielokrotnie udowodnili, że są z nami na dobre i na złe. Jestem przekonany, że nie inaczej będzie w sezonie 2020. Kibice już pytają o karnety, a to sygnał, że utożsamiają się z naszym zespołem.</p>
      <p>
        <b>Czytaj także: <a href="https://sportowefakty.wp.pl/zuzel/855190/zuzel-wojna-z-falubazem-w-tle-zakonczona-apelacja-giganta-oddalona">Wojna z Falubazem w tle zakończona. Apelacja giganta oddalona</a></b>
      </p>
      <p><b>Jak widzi pan swoją przyszłość na stanowisku prezesa ZKŻ SSA. Adam Goliński był rok, a pan? Byłoby źle, gdyby przed panem była równie krótka perspektywa, bo nie buduje się poważnego klubu, zmieniając co rok najważniejszych ludzi.<br/></b><br/>Wróćmy do tej kwestii za rok, wtedy przyjdzie czas na rozliczenia. Moim celem jest utrzymanie ZKŻ SSA jako stabilnego klubu ze stałym zespołem. Mówię tu o pracownikach, zawodnikach i wielu pasjonatach, którzy pomagają klubowi. Dlatego zawarliśmy dwuletnią umowę z Antonio Lindbaeckiem oraz kontrakty z utalentowanymi i perspektywicznymi zawodnikami, na trzy lata z Czechem Janem Kvechem i na rok z Duńczykiem Jonasem Jeppesenem. Patryk Dudek też ma umowę, która jest ważna jeszcze dwa sezony. Ta stabilizacja i spokój mają spowodować, że drużyna będzie odpowiednio funkcjonowała i osiągała sukcesy. Poważny klub z tradycjami, a takim jest ZKŻ SSA, działa sprawnie i skutecznie, kiedy ma solidne fundamenty, a na nie składają się działania wielu osób, których pracy wielokrotnie nie widać.</p>
      <p>
        <b>Kim w ogóle jest Wojciech Domagała? Wiemy, że w klubie jest pan już od dawna, ale zasadniczo jest pan postacią anonimową. Proszę się przedstawić.</b>
      </p>
      <p>Jestem z klubem związany od 15 lat, doskonale znam specyfikę jego funkcjonowania. Byłem członkiem, a potem przewodniczącym Rady Nadzorczej. Praktycznie przez cały ten okres zajmowałem się współpracą z zagranicznymi zawodnikami. Dla osób działających w żużlu, a przede wszystkim dla zawodników, na pewno nie jestem anonimową postacią.</p>
      <p><a href="https://twitter.com/ostafinski">Follow @ostafinski</a> <br/><br/><b>Aktualne składy drużyn żużlowych:</b></p>
      <p>
        <b>
          <a href="https://sportowefakty.wp.pl/zuzel/851715/zuzel-transfery-sklady-druzyn-pge-ekstraliga-2020">PGE Ekstraliga --&gt;&gt;</a>
        </b>
      </p>
      <p>
        <b>
          <a href="https://sportowefakty.wp.pl/zuzel/851814/zuzel-transfery-sklady-druzyn-nice-1-liga-zuzlowa-2020">Nice 1. Liga Żużlowa --&gt;&gt;</a>
        </b>
      </p>
      <p>
        <b>
          <a href="https://sportowefakty.wp.pl/zuzel/851910/zuzel-transfery-sklady-druzyn-2-liga-zuzlowa-2020">2. Liga Żużlowa --&gt;&gt;</a>
        </b>
      </p>
      <p>WP SportoweFakty</p>
    </article>
  </body>
</html>