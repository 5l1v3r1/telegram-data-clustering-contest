<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/slovenijo-popeljal-do-zlata-zdaj-kokoskov-prevzel-srbe-252245"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T14:15:00+00:00"/>
    <meta property="og:title" content="Slovenijo popeljal do zlata, zdaj Kokoškov prevzel Srbe"/>
    <meta property="og:description" content="BEOGRAD – Srbski košarkarski strokovnjak Igor Kokoškov, ki je s Slovenijo leta 2017 osvojil naslov evropskega prvaka, je prevzel vodenje srbske članske reprezentance. Ob imenovanju je dejal, da ..."/>
  </head>
  <body>
    <article>
      <h1>Slovenijo popeljal do zlata, zdaj Kokoškov prevzel Srbe</h1>
      <h2>Igor Kokoškov je počaščen, da bo vodil srbske reprezentante.</h2>
      <address><time datetime="2019-11-20T14:15:00+00:00">20 Nov 2019, 14:15</time> by <a rel="author">STA, T. V.</a></address>
      <p>BEOGRAD – Srbski košarkarski strokovnjak <b>Igor Kokoškov</b>, ki je s Slovenijo leta 2017 osvojil naslov evropskega prvaka, je prevzel vodenje srbske članske reprezentance. Ob imenovanju je dejal, da je izjemno počaščen, da so mu v zvezi izkazali zaupanje.<br/><br/>»Imenovanje za srbskega selektorja moji družini in meni predstavlja veliko čast. Vesel sem, da bom v prihodnosti vodil srbsko košarkarsko reprezentanco. Igralci, s katerimi sem do zdaj delal, vedo, da pri meni uspeh vedno pripada igralcem, odgovornost pa prevzema trener,« je ob imenovanju dejal Kokoškov.<br/><br/>Srbski strokovnjak je dodal, da se ta služba, ker gre za reprezentanco Srbije, ne more primerjati z nobenim športnim izzivom do zdaj. Kokoškov je počaščen, da so mu na zvezi zaupali vodenje reprezentance, ter se zaveda odgovornosti in pričakovanj javnosti.<br/><br/>Sedeminštiridesetletni Kokoškov, pomočnik trenerja moštva Sacramento Kings v severnoameriški ligi NBA, bo reprezentanco najprej vodil v kvalifikacijah za olimpijske igre 2020 v Tokiu.<br/><br/>Kokoškov je na reprezentančni ravni vodil Slovenijo in Gruzijo. V ligi NBA je leta 2004 postal prvi neameriški pomočnik trenerja, ko je dobil delo v Detroitu. Lansko sezono je vodil ekipo Phoenixa, pri katerem je bil prav tako prvi neameriški glavni trener.</p>
    </article>
  </body>
</html>