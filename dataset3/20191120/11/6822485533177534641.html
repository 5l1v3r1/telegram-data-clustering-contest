<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:42:00+00:00"/>
    <meta property="og:title" content="اهدای کارت بلیت رایگان مترو و اتوبوس به سربازان"/>
    <meta property="og:description" content="به گزارش فارس، حجت نظری درباره ارائه کارت بلیت رایگان اتوبوس و مترو به سربازان اظهار داشت: براساس ماده 80 قانون خدمت وظیفه عمومی،  شهرداری‌ها موظفند تا با همکاری برخی وزارتخانه‌ها و دستگاه‌هایی که از بودجه دولتی استفاده می‌کنند، تسهیلاتی را برای استفاده رایگان سربازان از قطار، اتوبوس، ورزشگاه‌ها، گردشگاه‌ها، موزه‌ها، سینماها و ... پیش‌بینی کنند."/>
  </head>
  <body>
    <article>
      <h1>اهدای کارت بلیت رایگان مترو و اتوبوس به سربازان</h1>
      <address>
        <time datetime="2019-11-20T11:42:00+00:00">20 Nov 2019, 11:42</time>
      </address>
      <p>عضو کمیسیون فرهنگی و اجتماعی شورای شهر تهران از اهدای کارت بلیت رایگان اتوبوس و مترو به سربازان خبر داد.</p>
      <p>به گزارش فارس، حجت نظری درباره ارائه کارت بلیت رایگان اتوبوس و مترو به سربازان اظهار داشت: براساس ماده 80 قانون خدمت وظیفه عمومی،  شهرداری‌ها موظفند تا با همکاری برخی وزارتخانه‌ها و دستگاه‌هایی که از بودجه دولتی استفاده می‌کنند، تسهیلاتی را برای استفاده رایگان سربازان از قطار، اتوبوس، ورزشگاه‌ها، گردشگاه‌ها، موزه‌ها، سینماها و ... پیش‌بینی کنند.</p>
      <p>وی با بیان اینکه چندماه پیش طی تذکری که در صحن شورای شهر تهران داشتم پیشنهاد کردم تا به این ماده قانونی خدمت وظیفه عمومی توجه شود، گفت: از همکارانم در شورای شهر تهران خواستم که به این موضوع در بودجه سال آینده شهرداری تهران توجه داشته باشند. </p>
      <p>عضو کمیسیون فرهنگی و اجتماعی شورای شهر تهران افزود:‌ در همین راستا نیز جلساتی با حضور رئیس سازمان وظیفه عمومی ناجا و  برخی مسؤولان شهری برگزار و در نهایت مقرر شد تا در فاز نخست تعداد 2000 کارت بلیت مترو به سربازانی که از ناوگان حمل و نقل عمومی پایتخت استفاده می‌کنند،‌ ارائه شود. </p>
      <p>وی اضافه کرد: این کارت‌ها 300 هزار تومان اعتبار داشته و 80 درصد مبلغ آن از سوی مدیریت شهری تامین خواهد شد و مابقی آن را نیز نیروهای مسلح پرداخت می‌کند.</p>
      <p>عضو شورای شهر تهران در مورد زمان اجرای این طرح نیز گفت: با تصویب نهایی این طرح، به زودی اعطای کارت بلیت رایگان به سربازان آغاز خواهد شد.</p>
    </article>
  </body>
</html>