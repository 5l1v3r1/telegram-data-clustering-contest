<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/testamento-biologico-incontro-con-la-fondazione-veronesi/1327089/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T11:14:38+00:00"/>
    <meta property="og:title" content="Testamento biologico, incontro a Macerata con la fondazione Veronesi"/>
    <meta property="og:description" content="L'APPUNTAMENTO è per martedì 26 alle 18,30 al Palazzo degli Studi"/>
  </head>
  <body>
    <article>
      <h1>Testamento biologico, incontro a Macerata con la fondazione Veronesi</h1>
      <h2>L'APPUNTAMENTO è per martedì 26 alle 18,30 al Palazzo degli Studi</h2>
      <address><time datetime="2019-11-20T11:14:38+00:00">20 Nov 2019, 11:14</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Ftestamento-biologico-incontro-con-la-fondazione-veronesi%2F1327089%2F">Condividi7</a><a href="https://twitter.com/intent/tweet?text=Testamento+biologico%2C++incontro+a+Macerata++con+la+fondazione+Veronesi&amp;url=https%3A%2F%2Fwww.cronachemaceratesi.it%2F2019%2F11%2F20%2Ftestamento-biologico-incontro-con-la-fondazione-veronesi%2F1327089%2F">Tweet</a>Email7 Condivisioni</p>
      <p> </p>
      <p>Ripartono gli incontri pubblici della fondazione Umberto Veronesi sul <b>testamento biologico</b> e sui <b>lasciti solidali</b> per fare finalmente chiarezza sul diritto di decidere autonomamente, liberamente e consapevolmente sul fine vita, sia in relazione al proprio corpo che in relazione ai propri beni.  Dopo gli appuntamenti organizzati a Trapani, Roseto, Bergamo, Arezzo, Terni e Trento, l’iniziativa “Libertà di sapere, libertà di scegliere. Testamento biologico e testamento solidale: come decidere della propria vita e dei propri beni” è in programma a <b>Macerata</b> (sala Giovannetti, Palazzo degli Studi, Piazza Cesare Battisti) <b>martedì 26 novembre</b> a partire dalle 18,30 ed è stata organizzata dalla delegazione di Macerata della f<b>ondazione Umberto Veronesi</b>, in collaborazione e con il patrocinio del <b>Consiglio Nazionale del Notariato</b>. «Gli incontri sul territorio italiano “Libertà di sapere, libertà di scegliere” – spiega <b>Monica Ramaioli</b>, Direttore Generale di Fondazione Umberto Veronesi – nascono per fare chiarezza su due temi all’apparenza distanti, ma che hanno come denominatori comuni la libertà e la fiducia: libertà di scegliere cosa fare, in determinate circostanze e a determinate condizioni, del proprio corpo e libertà di scegliere come debbano essere utilizzati i propri beni nel rispetto delle proprie volontà e a favore delle generazioni future». «Per far sì che queste scelte siano condivise e accettate – aggiunge il Direttore Ramaioli– c’è bisogno, appunto, di fiducia verso lo Stato, verso i medici, fiducia nei propri cari e nei confronti degli enti del terzo settore impegnati ogni giorno a favore della collettività per il raggiungimento di obiettivi concreti». L’incontro pubblico sarà aperto dal Notaio Lorenzo Giustozzi del Consiglio Notarile di Macerata, che parlerà delle novità e delle opportunità introdotte, sul fronte del testamento biologico, dalla legge “Norme in materia di consenso informato e di disposizioni anticipate di trattamento” e dell’importanza della figura del notaio a supporto della redazione di un lascito testamentario. Al fine di diffondere informazioni chiare e dettagliate sul biotestamento, Fondazione Umberto Veronesi ha recentemente messo a disposizione sul sito <a href="http://www.fondazioneveronesi.it/">www.fondazioneveronesi.it</a> un <b>vademecum</b> per rispondere alle domande più frequenti sul tema. Tra i relatori dell’incontro pubblico anche il bioeticista e ricercatore Fondazione Umberto Veronesi e Cnr <b>Marco Annoni</b>, che parlerà dell’importanza della fiducia per l’autonomia delle scelte individuali.</p>
    </article>
  </body>
</html>