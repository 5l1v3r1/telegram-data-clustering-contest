<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/novyna/polityka/spravu-posobnyka-onyshhenka-povernuly-lvivskoho-sudu"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T11:40:02+00:00"/>
    <meta property="og:title" content="Справу пособника Онищенка повернули до львівського суду"/>
    <meta property="og:description" content="Львівський апеляційний суд розгляне скаргу обвинуваченого у справі газових схем на винесений йому вирок."/>
  </head>
  <body>
    <article>
      <h1>Справу пособника Онищенка повернули до львівського суду</h1>
      <address>
        <time datetime="2019-11-20T11:40:02+00:00">20 Nov 2019, 11:40</time>
      </address>
      <p>
        <b>Львівський апеляційний суд розгляне скаргу адвоката брокера приватного підприємства «Колорит» Ігора Копчука на винесений йому вирок у справі колишнього народного депутата-втікача Олександра Онищенка.</b>
      </p>
      <p>Таке рішення 9 вересня ухвалила колегія суддів Львівського апеляційного суду за результатами розгляду заяви прокурора Спеціалізованої антикорупційної прокуратури, повідомляє «Слово і Діло».</p>
      <p>Як відомо, за версією слідства, Копчук підписував аукціонні свідоцтва від імені представника продавців газу – ТОВ «Надра Геоцентр» і ТОВ «Карпатнадраінвест», пов'язаних із Онищенком, обвинуваченим в організації «газових схем». У матеріалах справи немає інформації про те, чи отримував Копчук безпосередньо кошти за «виконану роботу». Але є слідча версія: товарна біржа отримувала грошову винагороду за нібито проведення аукціонів, а брокерське підприємство «Колорит» – за надання брокерських послуг їх учасникам. Отже, за імітацію надання послуг з організації цих аукціонів біржі безпідставно перерахували «Колорит» 118 тисяч гривень.</p>
      <p>Так, матеріали відносно Копчука були виділені в окреме провадження, а пізніше судом було затверджено угоду, укладену з САП. Брокера звільнили від відбуття покарання в 5 років на іспитовий строк в 1 рік. Також його оштрафували на 6800 грн і заборонили обіймати посади в органах державної влади, місцевого самоврядування, підприємствах, установах, організаціях незалежно від форми власності, пов'язані з організацією та проведенням біржових торгів (аукціонів), на строк в один рік. Водночас, на думку адвоката Копчука, затвердження угоди про визнання винуватості може створити преюдицію для подальшого визнання провини підозрюваного і тому <a href="https://www.slovoidilo.ua/2018/10/02/novyna/polityka/sprava-onyshhenka-broker-oskarzhuye-vynesenyj-jomu-vyrok">він подав скаргу на вирок</a>.</p>
      <p>Так, під час засідання прокурор САП Роман Симків подав заяву про передачу цієї скарги до Вищого антикорупційного суду. Суд заяву задовольнив. Пізніше, апеляційна палата ВАКС направила цю справу назад до Львова. Не погодившись з цим, прокурор САП звернувся до Верховного суду, щоб той передав справу знову до ВАКС. Однак ВС відмовив прокурору.</p>
      <p>Нагадаємо, <a href="https://www.slovoidilo.ua/2018/07/27/novyna/polityka/nabu-zavershylo-rozsliduvannya-shhodo-nardepa-onyshhenka">НАБУ завершило розслідування відносно нардепа Онищенка</a>. Пізніше, <a href="https://www.slovoidilo.ua/2019/05/23/novyna/polityka/sud-zaochno-sudytyme-nardepa-vtikacha-onyshhenka">суд вирішив заочно судити нардепа-втікача</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
    </article>
  </body>
</html>