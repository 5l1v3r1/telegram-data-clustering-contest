<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1135994035_Uels_Golf_Madrid_V_tozi_red_Kak_Beyl_se_podigra_s_Real"/>
    <meta property="og:site_name" content="webcafé"/>
    <meta property="article:published_time" content="2019-11-20T11:12:00+00:00"/>
    <meta property="og:title" content="&quot;Уелс. Голф. Мадрид. В този ред&quot;: Как Бейл се подигра с Реал"/>
    <meta property="og:description" content="&quot;Не заслужава да носи фланелката никога повече!&quot;"/>
  </head>
  <body>
    <article>
      <h1>"Уелс. Голф. Мадрид. В този ред": Как Бейл се подигра с Реал</h1>
      <address><time datetime="2019-11-20T11:12:00+00:00">20 Nov 2019, 11:12</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/bale-wales/1170x658.jpg"/>
        <figcaption>"Не заслужава да носи фланелката никога повече!", написаха в Испания<cite>Снимка: © Getty Images</cite></figcaption>
      </figure>
      <p>
        <b>Феновете на Реал Мадрид избухнаха срещу Гарет Бейл заради банер, на който пише: „Уелс. Голф. Мадрид. В този ред“.</b>
      </p>
      <p>Островитяните победиха Унгария и се класираха за Европейското първенство следващата година, след което Бейл се присъедини към празнуващите си съотборници с въпросния банер.</p>
      <p>„Винаги сме те защитавали, Гарет Бейл. Проявихме търпение към контузиите ти, празнувахме головете и асистенциите ти и те защитавахме, когато те нападаха заради страстта ти към голфа и заради ограничения ти испански. Но това вече преля чашата. С това, което пише на плаката, ти вече се присмиваш на Мадрид“, написаха в Испания.</p>
      <p>Испанският журналист Рубен Мартин написа: „Той се присмива на Реал. На феновете и на съотборниците си. На него не му пука. Не заслужава да облече фланелката никога повече.“</p>
      <p>Колегата му Ману Саинс добави: „Бейл знае, че може да напусне Реал през януари само ако настоява за трансфер. Но това вече излиза извън контрол.“</p>
      <p>
        <b>30-годишният Бейл е в Реал Мадрид от 2013 година. Оттогава спечели четири пъти трофея от Шампионската лига, но така и не успя да се превърне в ключов играч за „кралете“ и в любимец на феновете.</b>
      </p>
      <p>Очаква се постъпката му с банера да бъде една от последните му като играч на Реал. През лятото интерес към него имаше от няколко китайски клуба, но до сделка така и не се стигна. Сега отново се говори за заминаването му далеч на изток.</p>
      <p>Наскоро Бейл разкри и че се чувства по-комфортно, когато играе за националния отбор, отколкото за Реал.</p>
      <p>„Все едно играеш с приятелите си в парка в неделя. Нормално е – когато играя за Уелс, говоря собствения си език и се чувствам по-комфортно. По-вълнуващо е за мен, когато играя за Уелс.“</p>
      <p>Ще бъде интересно да видим дали Бейл ще бъде включен в състава на Реал за мача срещу Реал Сосиедад в събота.</p>
      <related>
        <a href="https://www.webcafe.bg/sportcafe/avantage/id_427781395_Edna_surova_no_neizbejna_razdyala_"/>
        <a href="https://www.webcafe.bg/sportcafe/futbol-svyat/id_708189766_Beyl_otkaza_da_otpraznuva_gol_sas_saotbornitsite_si_Zashto_e_besen_uelsetsat"/>
      </related>
    </article>
  </body>
</html>