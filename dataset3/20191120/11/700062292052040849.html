<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714409-lipothymia-mathhth-se-lykeio-toy-voloy-epeita-apo-katanalosh-alkool.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T11:42:00+00:00"/>
    <meta property="og:title" content="Λιποθυμία μαθητή σε λύκειο του Βόλου έπειτα από κατανάλωση αλκοόλ"/>
    <meta property="og:description" content="Στο Νοσοκομείο Βόλου διακομίστηκε μαθητής Λυκείου, ο οποίος λιποθύμησε έπειτα από κατανάλωση αλκοόλ.Σύμφωνα με την ιστοσελίδα taxydromos.gr, το περιστατικό σημειώθηκε την περασμένη εβδομάδα στο γυμναστήριο"/>
  </head>
  <body>
    <article>
      <h1>Λιποθυμία μαθητή σε λύκειο του Βόλου έπειτα από κατανάλωση αλκοόλ</h1>
      <address>
        <time datetime="2019-11-20T11:42:00+00:00">20 Nov 2019, 11:42</time>
      </address>
      <p>Στο Νοσοκομείο Βόλου διακομίστηκε μαθητής Λυκείου, ο οποίος λιποθύμησε έπειτα από κατανάλωση αλκοόλ.<br/><br/>Σύμφωνα με την ιστοσελίδα taxydromos.gr, το περιστατικό σημειώθηκε την περασμένη εβδομάδα στο γυμναστήριο του σχολείου, όπου διοργανώθηκε μαθητικό πάρτι.<br/><br/>Είχε προηγηθεί αίτημα του 15μελούς του Λυκείου στη διεύθυνση του σχολείου για τη διεξαγωγή του πάρτι, με στόχο να συγκεντρωθούν χρήματα για την πενθήμερη εκδρομή της Γ’ Λυκείου, αλλά και να ενισχυθεί οικονομικά ο νεαρός Γιάγκος, ο οποίος έπασχε από καρκίνο και έφυγε από τη ζωή μία ημέρα πριν από το πάρτι.<br/><br/>Η διεύθυνση του σχολείου άναψε πράσινο φως για τη διοργάνωση του βραδινού πάρτι στο σχολικό γυμναστήριο, έθεσε όμως όρους, απαγορευόταν το αλκοόλ και επιβαλλόταν η παρουσία καθηγητών και γονέων. Μάλιστα, ενημερώθηκε μέχρι και η Διεύθυνση Αστυνομίας Μαγνησίας, προκειμένου να αποτραπούν τυχόν… ανεπιθύμητες παρουσίες.<br/><br/>Όμως, παρά την περιφρούρηση της εκδήλωσης από καθηγητές, αλλά και ορισμένους γονείς, στο πάρτι δεν συμμετείχαν μόνο μαθητές του σχολείου και του όμορου Γυμνασίου, αλλά και εξωσχολικοί. Μάλιστα, παρά τη ρητή απαγόρευση κατανάλωσης αλκοόλ, κάποιοι μαθητές φαίνεται να το έφεραν μαζί τους. Τα μεσάνυχτα κι ενώ το πάρτι ήταν σε εξέλιξη στο σχολικό γυμναστήριο, μαθητής λιποθύμησε μετά από χρήση αλκοόλ.<br/><br/>Ο μαθητής μετά από το λιποθυμικό επεισόδιο μεταφέρθηκε με ασθενοφόρο του ΕΚΑΒ στο νοσοκομείο, όπου του παρασχέθηκαν οι πρώτες βοήθειες και έλαβε σύντομα εξιτήριο.<br/><br/>Ο διευθυντής του σχολείου απηύθυνε συστάσεις στους μαθητές, ενώ για το συμβάν ενημερώθηκε και η Διεύθυνση Δευτεροβάθμιας Εκπαίδευσης Μαγνησίας.</p>
    </article>
  </body>
</html>