<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:54:00+00:00"/>
    <meta property="og:title" content="آیت‌الله جنتی: اگر افزایش قیمت بنزین فشار جدیدی وارد کند، صحیح نیست/ حساب معترضان از اشرار جداست"/>
    <meta property="og:description" content="به گزارش الف به نقل از پایگاه اطلاع‌رسانی شورای نگهبان، آیت‌الله احمد جنتی دبیر شورای نگهبان صبح امروز (چهارشنبه، ۲۹ آبان ۱۳۹۸) در جلسه این شورا به حوادث اخیر در کشور اشاره کرد و گفت: جلب نظر مردم و اقناع آن‌ها و حمایت نخبگان، مقدمه اجرای طرح افزایش قیمت بنزین بود که مغفول واقع شد."/>
  </head>
  <body>
    <article>
      <h1>آیت‌الله جنتی: اگر افزایش قیمت بنزین فشار جدیدی وارد کند، صحیح نیست/ حساب معترضان از اشرار جداست</h1>
      <address>
        <time datetime="2019-11-20T11:54:00+00:00">20 Nov 2019, 11:54</time>
      </address>
      <p>دبیر شورای نگهبان با بیان اینکه حساب معترضان از اشرار جداست، گفت: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود؛ اکنون هم گرانی وجود دارد و اگر بخواهد طرح افزایش قیمت بنزین، فشار جدیدی به اقشار ضعیف وارد کند، صحیح نیست.</p>
      <p>به گزارش الف به نقل از پایگاه اطلاع‌رسانی شورای نگهبان، آیت‌الله احمد جنتی دبیر شورای نگهبان صبح امروز (چهارشنبه، ۲۹ آبان ۱۳۹۸) در جلسه این شورا به حوادث اخیر در کشور اشاره کرد و گفت: جلب نظر مردم و اقناع آن‌ها و حمایت نخبگان، مقدمه اجرای طرح افزایش قیمت بنزین بود که مغفول واقع شد.</p>
      <p>وی افزود: مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت.</p>
      <p>دبیر شورای نگهبان با اشاره به نگرانی مردم از اجرای این طرح، حساب معترضان را از اشرار جدا دانست و افزود: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود؛ اکنون هم گرانی وجود دارد و اگر بخواهد این طرح، فشار جدیدی به اقشار ضعیف وارد کند، صحیح نیست.</p>
      <p>وی در ادامه به تخریب اموال عمومی اشاره و تأکید کرد: ناامنی و آشوب خواست مردم نیست؛ غارت اموال و آتش زدن خانه‌ها و مغازه‌ها کار مردم نیست؛ حمله با اسلحه و چاقو به مردم و مأموران انتظامی کار مردم نیست؛ مختل کردن رفت‌وآمد و ایجاد راهبندان کار مردم نیست؛ نیروی انتظامی از امنیت و آرامش مردم در برابر اشرار دفاع کند.</p>
      <p>آیت‌الله جنتی تصریح کرد: حمایت مقامات آمریکایی، خاندان منحوس پهلوی و منافقین جنایتکار از آشوبها و شدت و گستره خشونت و تخریب انجام شده توسط اشرار، نشان می‌دهد که دشمن از قبل، طراحی چنین اقدامی را کرده بود، اما مترصد بستری بودند که بر روی آن، خباثت‌های خود را اجرایی کنند و از فرصت پیش آمده - اعتراض به گرانی بنزین- استفاده کرد، البته با هوشیاری مردم صف معترضین از آشوب‌گران طی چند روز جدا شد و دشمن ناکام ماند.</p>
      <p>وی به راهپیمایی خودجوش روز‌های اخیر در نقاط مختلف کشور همچون تبریز، زنجان و شهرکرد و اعلام برائت مردم از آشوب‌ها اشاره کرد و گفت: این راهپیمایی‌ها نشان داد مردم انقلاب و نظام اسلامی و رهبری را دوست دارند و نمی‌خواهند دشمن از اعتراضات و مطالبات آن‌ها سوء استفاده کند.</p>
    </article>
  </body>
</html>