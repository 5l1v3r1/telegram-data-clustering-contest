<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/u-lvovi-nabu-obshukalo-kvartyru-suddi-pid-pryvodom-spravy-dubnevychiv/"/>
    <meta property="og:site_name" content="VARTA1"/>
    <meta property="article:published_time" content="2019-11-20T11:25:13+00:00"/>
    <meta property="og:title" content="У Львові НАБУ обшукало квартиру судді під приводом справи Дубневичів"/>
    <meta property="og:description" content="Суддя пояснив, що його його син не є власником жодної компанії, а працює директором і є найманим працівником. Так само не є підозрюваним чи обвинуваченим. Очолюване сином судді підприємство займається впровадженням альтернативної енергетики, зокрема у 2017 була відкрита сонячна електростанція «Озерна»."/>
  </head>
  <body>
    <article>
      <h1>У Львові НАБУ обшукало квартиру судді під приводом справи Дубневичів</h1>
      <address>
        <time datetime="2019-11-20T11:25:13+00:00">20 Nov 2019, 11:25</time>
      </address>
      <p>Post Views: 3</p>
      <p>Суддя Личаківського райсуду Львова Сергій Гирич повідомив, що поки був у Києві на ХVІІ позачерговому з’їзді суддів НАБУ обшукало його квартиру. Заява про втручання в діяльність судді розміщена на <a href="https://hcj.gov.ua/sites/default/files/field/resolution/6010-0-6-19_.pdf">сайті</a> Вищої ради правосуддя, повідомив<a href="https://www.sud-report.org.ua/2019/11/u-lvovi-pid-pryvodom-spravy-dubnevychiv-nabu-obshukalo-kvartyru-suddi/?fbclid=IwAR21TxeuOR09rqOaCjCVixHmeOMkVjupdTlDQXNtpppbNSdWtldFKQ1zrAA"> Судовий Репортер.</a></p>
      <p>Вранці 29 жовтня Гиричу зателефонувала дружина і розповіла, що в квартиру увірвалися 7 працівників НАБУ, збили з ніг сина, забрали у нього телефон, не давши подзвонити адвокату, і повідомили, що мають ухвалу Вищого антикорупційного суду на обшук квартири з метою відшукання документів, що стосуються діяльності компаній, де керівником є Олександр Гирич.</p>
      <p>Дружина в цей час вигулювала собаку, але детективи не стали чекати її повернення, і почали обшук за відсутності співвласниці помешкання і не чекаючи приїзду адвокатів.</p>
      <p>Працівники НАБУ начебто намагалися зламати двері, голосно викрикували, що привернуло увагу сусідів і віруючих церкви поряд з будинком, а також без потреби застосували насильство до сина судді. Коли дружина повернулась, представники НАБУ наказали їй ввімкнути особистий комп’ютер судді Гирича, який той використовує для підготовки проектів судових рішень, а також зберігання особистої інформації. Детективи переконали дати їм пароль від комп’ютера і оглянули його вміст. Крім того, вони вилучили інший комп’ютер, який належав дружині судді.</p>
      <p>Обшук тривав близько 6 годин, після чого господині не дали другого примірника протоколу обшуку, а тільки копію, яка написана під копірку і погано читається.</p>
      <p>За даними Youcontrol, син судді є директором ТОВ «НР «Солар Парк» і ТОВ «Ліг Агро», бенефіціарами якого є дочка Ярослава Дубневича – Роксолана і син Богдана Дубневича – Павло.</p>
      <p>Ухвала антикорупційного суду про обшук стосується справи від червня 2018 року щодо можливого відмивання грошей, недостовірного декларування і ухилення від сплати податків. Однак нічого не сказано про надання дозволу на обшук житла судді і що суддя є співвласником квартири.</p>
      <p>Гирич стверджує, що дружина неодноразово звертала увагу працівників НАБУ, що в квартирі проживає суддя і їх дії незаконні, але детективи не хотіли це чути і відповідали: «Якщо Ваш чоловік юрист, то має знати…»</p>
      <p>Гирич зауважує, що слідчі дії щодо судді можуть проводитися на підставі судового рішення, за клопотанням генпрокурора або його заступника, керівника регіональної прокуратури або його заступника. У даному випадку за ухвалою про обшук звертався детектив НАБУ.</p>
      <p>Обшук проведено у всій квартирі, а не тільки в кімнаті, якою користується син. При цьому син уже більше року не проживає в квартирі, а орендує житло, про що суддя зазначив у своїй декларації. Тому обшук проведено не за місцем постійного проживання сина.</p>
      <p>Суддя пояснив, що його його син не є власником жодної компанії, а працює директором і є найманим працівником. Так само не є підозрюваним чи обвинуваченим. Очолюване сином судді підприємство займається впровадженням альтернативної енергетики, зокрема у 2017 була відкрита сонячна електростанція «Озерна».</p>
      <p>У заяві до ВРП суддя запитує, чому, у справі про можливе відмивання грошей народними депутатами обшук проводився на в офісах компаній, а в його квартирі.</p>
      <p>З 2016 року серед правників почалася дискусія з приводу процедури затримання судді. У зв’язку з цим суддя Гирич опублікував пост у соцмережах, який був неодноразово передрукований юридичними виданням, що затримання судді має відбуватися тільки за згодою Вищої ради правосуддя.</p>
      <p>Відтак суддя сприймає дії НАБУ як помсту за його публічну позицію, а обшук житла – формою впливу з метою дискредитації в очах колег і простих громадян. Гирич також звернувся в Генпрокуратуру з заявою про злочин – перевищення влади і службових повноважень і втручання в діяльність судових органів.</p>
      <p>Нагадаємо, що недавно нардепу Ярославу Дубневичу було повідомлено про підозру в організації розтрати коштів на закупівлях  філії Центру виробництва і забезпечення ПАТ «Укрзалізниця». Суд взяв його під варту і відпустив після внесення 90 млн грн застави.</p>
      <p>У 2018 році НАБУ почало розслідувати справу про можливе подання народними депутатами Дубневичами неправдивих відомостей до декларацій за 2015-2017 роки – грошових коштів, походження яких документально не підтверджується. Раніше НАБУ також повідомило про підозру менеджерам компаній Дубневичів щодо заволодіння газом.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>