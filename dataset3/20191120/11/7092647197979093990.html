<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39785/%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%D8%AE%D8%B1%DB%8C%D8%AF-%D8%A8%D8%B1%D9%82-%D8%A7%D8%B2-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7-%D8%AA%D8%B9%DB%8C%DB%8C%D9%86-%D9%88-%D8%AA%DA%A9%D9%84%DB%8C%D9%81-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-20T11:19:00+00:00"/>
    <meta property="og:title" content="افزایش نرخ خرید برق از نیروگاه‌ها تعیین و تکلیف می‌شود"/>
    <meta property="og:description" content="از مدت‌ها قبل زمزمه افزایش نرخ خرید برق از نیروگاه‌ها مطرح شده و گویا امروز (چهارشنبه) جلسه‌ای جهت تعیین تکلیف این موضوع برگزار خواهد شد."/>
  </head>
  <body>
    <article>
      <h1>افزایش نرخ خرید برق از نیروگاه‌ها تعیین و تکلیف می‌شود</h1>
      <address><time datetime="2019-11-20T11:19:00+00:00">20 Nov 2019, 11:19</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>از مدت‌ها قبل زمزمه افزایش نرخ خرید برق از نیروگاه‌ها مطرح شده و گویا امروز (چهارشنبه) جلسه‌ای جهت تعیین تکلیف این موضوع برگزار خواهد شد.</i>
      </p>
      <figure>
        <img src="https://barghnews.com/files/fa/news/1398/8/29/84045_536.jpg"/>
      </figure>
      <p>به گزارش <a href="https://barghnews.com/">برق نیوز</a>،  در جلسه‌ای که امروز با حضور هیات تنظیم بازار برق برگزار می‌شود، سقف نرخ برق در بازار برق اصلاح خواهد شد.<br/>از مدت‌ها قبل زمزمه افزایش نرخ خرید برق از نیروگاه‌ها مطرح شده و گویا امروز (چهارشنبه) جلسه‌ای جهت تعیین تکلیف این موضوع برگزار خواهد شد.<br/>لازم به ذکر است، وزارت نیرو برق را با نرخ مصوب از نیروگاه‌ها خریداری کرده و با نرخی کمتر در اختیار مشترکین خانگی قرار می‌دهد بنابراین افزایش نرخ خرید برق از نیروگاه‌ها فقط به معنای افزایش درآمد نیروگاه‌ها و تحمیل هزینه بیشتر به وزارت نیرو بوده و ارتباطی با هزینه برق مشترکین و مبلغ قبوض برق ندارد.<br/><br/>پرویز غیاث الدین دبیر سندیکای تولیدکنندگان برق  ضمن تایید این مطلب بیان کرد: در جلسه‌ای که امروز با حضور هیات تنظیم بازار برق برگزار می‌شود، سقف نرخ برق در بازار برق اصلاح خواهد شد؛ سقف نرخ فعلی برق، از سال ۱۳۹۴ اصلاح نشده و ثابت بوده، در حالی که قیمت تمامی کالا‌ها و خدمات در این ۴سال رشد زیادی داشته، البته اوج تقاضای برق در فصل تابستان بوده و نیروگاه‌ها احتمالا بخش عمده فروش امسال را از دست داده‌اند.<br/><br/>وی افزود: طبق مصوبه شورای اقتصاد، اصلاح سقف قیمت بازار برق باید در اردیبهشت ماه انجام می‌شد که تاکنون به تاخیر افتاده، اما گفته شده در این جلسه تصمیم‌گیری نهایی انجام خواهد شد. (امیدوارم ناگهان جلسه کنسل نشود!)<br/><br/>وی اضافه کرد: میزان افزایش نرخ (افزایش سقف قیمت خرید) و زمان اعمال آن فعلا مشخص نیست اما؛ بررسی‌های کارشناسی سندیکا و وزارت نیرو، بیش از ۱۰۰ درصد افزایش نرخ را نشان می‌دهد، ممکن است این میزان افزایش نرخ در بیش از یک مرحله انجام گیرد.<br/><br/>غیاث‌الدین در رابطه با مشتریان برق نیروگاه‌ها در بازار برق گفت: مشتریان و خریداران بازار برق عمدتا شرکت‌های توزیع برق هستند؛ اما بخش اندکی از برق عرضه شده در بازار برق توسط صنایع خریداری می‌گردد؛ تمامی نیروگاه‌ها برق خود را از طریق این بازار به شبکه برق سراسری انتقال می‌دهند و این برق در سراسر کشور توزیع می‌شود اما؛ افزایش سقف قیمت برق در بازار برق به معنای افزایش قیمت برق مصرف‌کنندگان نیست و فقط محصول تولیدی نیروگاه‌ها افزایش قیمت خواهد یافت.<br/><br/>وی در مورد تاثیر افزایش احتمالی سقف قیمت بازار برق بر نرخ‌های بورس انرژی اظهار کرد: نیروگاه‌ها برق خود را در بازار برق به صورت نسیه و در بورس انرژی به صورت نقد می‌فروشند؛ البته قیمت برق در بورس انرژی کمتر از قیمت بازار برق بوده و نیروگاه‌ها فقط برای تامین نقدینگی اقدام به عرضه برق در بورس‌انرژی می‌کنند، ولی احتمالا با افزایش سقف قیمت‌ها در بازار برق، نرخ‌های بورس انرژی هم منطقی‌تر خواهد شد.<br/><br/>دبیر سندیکای تولیدکنندگان برق در خصوص میزان مطالبات صنعت تولید برق از بخش دولتی گفت: میزان مطالبات در سال۹۶ حدود ۳۰هزار میلیارد تومان بود؛ ولی بخش زیادی از این طلب با بدهی شرکت‌های صنعت برق به سیستم بانکی، تهاتر شد و بخشی در قالب اوراق بدهی، وصول شد.<br/><br/>وی در پایان خاطرنشان کرد: الان آمار دقیقی از میزان مطالبات اماده ارائه ندارم، ولی در حال حاضر مطالبات این صنعت تقریبا به کمتر از ۱۰هزار میلیارد تومان می‌رسد.   منبع: بورس نیوز منبع: <a href="http://www.powernews.ir/">ایسنا</a></p>
    </article>
  </body>
</html>