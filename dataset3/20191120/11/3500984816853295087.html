<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/audi-e-tron-sportback-dve-varianty-obe-se-sportovnim-duchem"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-20T11:30:09+00:00"/>
    <meta property="og:title" content="Audi e-tron Sportback: dvě varianty, obě se sportovním duchem"/>
    <meta property="og:description" content="Budoucnost je elektrická, tvrdí Audi. A pokračuje v rozšiřování své rodinky elektromobilů. Po větším a v některých ohledech možná trochu neohrabaném SUV modelu Audi e-tron nyní Němci představili podstatně sportovnější plně elektrické kupé Audi e-tron Sportback."/>
  </head>
  <body>
    <article>
      <h1>Audi e-tron Sportback: dvě varianty, obě se sportovním duchem</h1>
      <address><time datetime="2019-11-20T11:30:09+00:00">20 Nov 2019, 11:30</time> by <a rel="author">Luboš Srb</a></address>
      <p>
        <b>Budoucnost je elektrická, tvrdí Audi. A pokračuje v rozšiřování své rodinky elektromobilů. Po větším a v některých ohledech možná trochu neohrabaném SUV modelu Audi e-tron nyní Němci představili podstatně sportovnější plně elektrické kupé Audi e-tron Sportback.</b>
      </p>
      <figure>
        <img src="https://elektrickevozy.cz/wp-content/uploads/2019/11/audi-e-tron-sportback-elektromobil_1.jpg"/>
      </figure>
      <p>e-tron coby SUV v některých směrech potěšil, v jiných zklamal. Nové dle slov automobilky “dynamické SUV s geny kupé” by mělo být v mnoha směrech podstatně zajímavější. V Tesle už určitě podrobně studují veškeré specifikace, které v Ingolstadtu vymysleli a pro jejich novou variantu e-tron Sportback zvolili.</p>
      <h3>Ve dvou variantách</h3>
      <p>Jedná se vlastně rovnou o dvě verze, odlišné výbavou a cenou. Vybavěnější elektromobil <b>Audi e-tron Sportback 55 quattro</b> se může pochlubit celkovým výkonem až 300 kW s točivým momentem až 664 Nm a pohonem všech kol, díky čemuž zrychlí z 0 na 100 km/hod za 5,7 sekund a má max. rychlost až 200 km/hod. S 95kWh baterií (využitelných 86,5 kWh) slibuje dojezd až 446 km na jedno nabití (WLTP), přičemž umožňuje rychlonabíjení výkonem až 150 kW. Cena by měla být pod hranicí 2 milionů korun.</p>
      <figure>
        <img src="https://elektrickevozy.cz/wp-content/uploads/2019/11/audi-e-tron-sportback-elektromobil_2.jpg"/>
      </figure>
      <p>Odlehčenější a cenově dostupnější varianta <b>Audi e-tron Sportback 50 quattro</b> nabídne nižší výkon, pomalejší zrychlení, kratší dojezd či pomalejší nabíjení. Ale změny u tohoto elektromobilu nejsou nijak extra výrazné. Posuďte sami – výkon má 230 kW s točivým momentem až 540 Nm a pohonem všech kol, zrychlení na stovku za 6,8 sekund, max. rychlost 190 km/hod, baterie má kapacitu 71 kWh (využitelných 64,7 kWh) a slibuje dojezd až 347 km (WLTP), či nabíjení výkonem až 120 kW. I odlehčenější verze tedy bude stále poměrně dost zajímavá. Uvidíme, jestli i cenově.</p>
      <h3>Sportovní duch a inovace</h3>
      <p>e-tron Sportback má stejně jako <a href="https://elektrickevozy.cz/clanky/audi-e-tron-test">SUV e-tron (test)</a> jednu specialitu. Oba elektromotory u výkonnější verze poskytují běžně při jízdě 265 kW a točivým momentem 561 Nm, ovšem pokud řidič přejde z provozního režimu D na S a sešlápne pedál plynu až na podlahu, aktivuje režim Boost. V něm poskytuje systém pohonu výkon 300 kW a točivý moment 664 Nm po dobu 8 sekund. Na přání jsou opět dodávaná virtuální vnější zpětná zrcátka.</p>
      <figure>
        <img src="https://elektrickevozy.cz/wp-content/uploads/2019/11/audi-e-tron-sportback-elektromobil_3.jpg"/>
      </figure>
      <p>Co bylo naopak vylepšené, je hodnota součinitele aerodynamického odporu vzduchu cx = 0,25, čímž překonává i svůj sesterský SUV model Audi e-tron. A vylepšena byla také rekuperace. Baterie je opět zabudovaná v podlaze a pracuje s nominálním napětím 396 V, ovšem u Sportbacku dokáže díky vylepšenému systému rekuperace získávat při brzdění ještě více energie zpět do baterie, úroveň lze volit pomocí páček na volantu.</p>
      <h3>Problematické nabíjení?</h3>
      <p>Pokud jde o nabíjení, bohužel Audi opět umístilo nabíjecí porty ze strany auta hned vedle předních dveří, což přidělává problémy při parkování u některých dobíjecích stanic. Můžete si sice dokoupit i druhý slot na druhé straně auta a využít tak nabíjení skrze druhou stranu e-tronu, ovšem rychlonabíjení zvládá jen jeden ze slotů a druhý se hodí maximálně tak v garáži pro nabíjení přes Wallbox, protože zvládá AC max. 22 kW. První slot si poradí s AC max. 11 kW. Nicméně co se nedá e-tronu upřít, je rychlonabíjení (až 150 kW), kdy za necelých 30 minut dobijete baterie na 80 % kapacity.</p>
      <figure>
        <img src="https://elektrickevozy.cz/wp-content/uploads/2019/11/audi-e-tron-sportback-elektromobil_4.jpg"/>
      </figure>
      <p>Objem zavazadlového prostoru je 615 litrů, včetně 60 litrů ve velké odkládací schránce pod přední kapotou (podobně jako u Tesly), v níž je uložena sada nářadí a nabíjecí kabel. Pokud jde o interiér, k dispozici je 12,3″ digitální panel, dále 12,1″ informační displej, který slouží i jako zábavní, telefonní i navigační systém a speciální nastavení e-tronu, nebo 8,6″ spodní displej pro vkládání textu a ovládání komfortních funkcí včetně klimatizace. Potvrzení opět probíhá pohodlně s haptickým a akustickým impulzem.</p>
      <figure>
        <img src="https://elektrickevozy.cz/wp-content/uploads/2019/11/audi-e-tron-sportback-elektromobil_5.jpg"/>
      </figure>
      <h3>Cena a dostupnost</h3>
      <p>Nové Audi e-tron Sportback bude možné objednávat koncem roku 2019, přičemž uvedení na evropský trh je plánováno na jaro 2020. Konkrétně v České republice bude e-tron Sportback k dispozici ve dvou výkonových verzích, v obou případech bude standardně prodloužená záruka na 4 roky nebo 120 000 kilometrů.</p>
      <figure>
        <iframe src="https://www.youtube.com/embed/RUWMMRRUVZQ" width="660" height="371" data-service="Youtube" scrolling="no"/>
      </figure>
      <p>Cena pro český trh ještě nebyla stanovena, ovšem ze zahraničí víme, že bude lehce nad hranicí 70 tisíc EUR, v přepočtu kolem 1,8 milionu korun. Za odlehčenější variantu by měla být o něco nižší a hodně také bude záležet na volitelné výbavě, kromě jiného jako je např. druhý nabíjecí port, či virtuální zpětná zrcátka.</p>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/audi-e-tron-sportback-nachystano-pri-zimnich-testech">Audi E-Tron Sportback nachytáno při zimních testech</a>
        </li>
        <li>
          <a href="https://elektrickevozy.cz/clanky/audi-e-tron-se-bude-vyrabet-ve-velkem-v-cine">Audi e-tron se bude vyrábět ve velkém v Číně</a>
        </li>
        <li>
          <a href="https://elektrickevozy.cz/clanky/audi-se-chysta-snizit-vyrobu-audi-e-tron">Audi se chystá snížit výrobu Audi e-tron</a>
        </li>
      </ol>
    </article>
  </body>
</html>