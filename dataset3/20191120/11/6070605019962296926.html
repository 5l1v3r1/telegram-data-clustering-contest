<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/CCOO-eleccions-Catalunya-Govern-convocatoria_0_2347565320.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T11:45:23+00:00"/>
    <meta property="og:title" content="CCOO demana la convocatòria &quot;urgent&quot; d'eleccions a Catalunya perquè el Govern està &quot;esgotat&quot;"/>
    <meta property="og:description" content="Javier Pacheco veu possible un acord polític a Espanya per a la llibertat dels presos polítics"/>
  </head>
  <body>
    <article>
      <h1>CCOO demana la convocatòria "urgent" d'eleccions a Catalunya perquè el Govern està "esgotat"</h1>
      <h2>Javier Pacheco veu possible un acord polític a Espanya per a la llibertat dels presos polítics</h2>
      <address>
        <time datetime="2019-11-20T11:45:23+00:00">20 Nov 2019, 11:45</time>
      </address>
      <p>La crida de l'oposició constitucionalista a convocar eleccions a Catalunya compta amb un nou aliat en l'àmbit sindical. El secretari general de CCOO, Javier Pacheco, ha reclamat aquest dimecres la convocatòria "urgent" de comicis per "desbloquejar la situació política" i "restablir el marc de negociació" amb l'Estat. En una conferència del Fórum Europa Tribuna Catalunya, davant la consellera d'Empresa i Coneixement, Àngels Chacón, i el de Treball, Chakir el Homrani, Pacheco ha afirmat que el Govern "té esgotada la seva capacitat d'actuació" –un retret que en les últimes setmanes ha esgrimit el PSC– i ha cridat a "recompondre el tauler polític trencat".</p>
      <p>Entre els arguments per posar les urnes, el líder sindical també ha defensat la necessitat d'acabar amb l'"últim vestigi del 155", i ha recordat que les últimes eleccions van ser convocades pel govern de Mariano Rajoy. I superada aquesta etapa, ha afegit, cal que els partits marquin de manera clara les seves estratègies i que la ciutadania decideixi, després, aprovar els pressupostos en el primer trimestre del 2020. Una solució en dues etapes que, al seu parer, permetria "trencar el bloqueig institucional" al país.</p>
      <blockquote>"A Catalunya hem de recompondre el tauler polític trencat" Javier Pacheco Secretari general de CCOO a Catalunya</blockquote>
      <p>No ha sigut, però, l'única demanda que el líder de CCOO ha fet al Govern. Tant ell com el secretari general de la UGT, Camil Ros, han apostat aquest dimecres perquè es faciliti la investidura de Pedro Sánchez. Adreçant-se a ERC, Pacheco ha dit que els partits d'esquerra tenen l'obligació de fer possible un executiu "progressista i plurinacional" i barrar així el pas a "l'Espanya excloent". Ros, per la seva banda, ha demanat tant als republicans com a JxCat que tinguin les "converses necessàries" per donar llum verda al govern de coalició PSOE - Unides Podem. Un aval, ha afegit en declaracions des del Camp de la Bota, que podria servir per desencallar els pressupostos de la Generalitat i l'Ajuntament de Barcelona.</p>
      <h3>Acord per a la llibertat dels presos</h3>
      <p>Apostant per una doble mesa de negociació amb l'Estat per abordar la millora de l'autogovern i el dret a decidir, Pacheco ha brandat un altre incentiu perquè s'investeixi el candidat socialista. Segons ha dit, en aquests moments és possible un acord polític a Espanya "a curt termini" que permeti la llibertat dels presos polítics. "És igual si es fa amb una amnistia, un indult o una reforma del Codi Penal", ha afirmat. I, tot i que <a href="https://www.ara.cat/judici-presos-politics-1-octubre/CCOO-UGT-questionen-manifestacio-assistir-hi_0_2330767042.html">CCOO es va desmarcar de la gran manifestació de la societat civil</a> del 26 d'octubre contra la sentència del Procés –també la UGT, tot i que hi va assistir Camil Ros– perquè no era prou "transversal", el secretari general del sindicat ha deixat clar que la llibertat dels líders independentistes "és necessària per justícia" i per "utilitat", perquè són "interlocutors polítics necessaris" per resoldre el conflicte amb l'Estat.</p>
    </article>
  </body>
</html>