<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560819/sea4all-to-ilektroniko-paihnidi-gia-tin-oikologiki-suneidisi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T11:27:13+00:00"/>
    <meta property="og:title" content="Sea4all: Το ηλεκτρονικό παιχνίδι για την οικολογική συνείδηση"/>
    <meta property="og:description" content="Στο ΙΤΕ ημερίδα με τη συμμετοχή εκπροσώπων των ερευνητικών και εκπαιδευτικών φορέων"/>
  </head>
  <body>
    <article>
      <h1>Sea4all: Το ηλεκτρονικό παιχνίδι για την οικολογική συνείδηση</h1>
      <address>
        <time datetime="2019-11-20T11:27:13+00:00">20 Nov 2019, 11:27</time>
      </address>
      <p>
        <b>Στο ΙΤΕ ημερίδα με τη συμμετοχή εκπροσώπων των ερευνητικών και εκπαιδευτικών φορέων</b>
      </p>
      <p>Το θαλάσσιο και παράκτιο περιβάλλον είναι αναμφισβήτητα ένα πολύτιμο κομμάτι του πλανήτη μας, το οποίο βρίσκεται σήμερα σε σοβαρό κίνδυνο. Οι θάλασσες απειλούνται από διάφορες μορφές ρύπανσης, οι οποίες προκαλούνται από τις δραστηριότητες των ανθρώπων καθώς και από τις τεχνολογικές καταστροφές (πετρελαιοκηλίδες, πλαστικά, χημικά, κλπ.) τόσο στην ξηρά όσο και στην ανοικτή θάλασσα. Οι περιβαλλοντικές ζημιές είναι τεράστιες και μόνο η καλλιέργεια και η απόκτηση μιας ισχυρής περιβαλλοντικής συνείδησης ​​μπορεί να κάνει την αλλαγή.</p>
      <p>Σύμφωνα με την ανακοίνωση:</p>
      <p>Το “sea4all -Διαμόρφωση κριτικής σκέψης σε θέματα θαλάσσιας ρύπανσης στα σχολεία με τη χρήση ΤΠΕ» είναι ένα ευρωπαϊκό έργο Erasmus+ ΚΑ201 που έφερε κοντά επτά εταίρους από τέσσερις χώρες (Ελλάδα, Κύπρος, Ρουμανία και Ηνωμένο Βασίλειο) για ένα διάστημα δυο χρόνων (2017 – 2019) με σκοπό τη διαμόρφωση αυτής ακριβώς της ισχυρής περιβαλλοντικής συνείδησης σε όλα τα μέλη μιας εκπαιδευτικής κοινότητας (μαθητές – εκπαιδευτικούς – γονείς) με τη βοήθεια καινοτόμων παιδαγωγικών εργαλείων και εργαλείων ΤΠΕ. Τα εργαλεία αυτά θα παρουσιαστούν την Πέμπτη 21 Νοεμβρίου 2019 στο ΙΤΕ σε μια ημερίδα από τις 8:30 έως τις 18:00 με τη συμμετοχή εκπροσώπων των ερευνητικών και εκπαιδευτικών φορέων που τα σχεδίασαν, πανεπιστημιακών, εκπαιδευτικών και των δυο βαθμίδων εκπαίδευσης, εκπροσώπων της τοπικής αυτοδιοίκησης καθώς και άλλων φορέων σχετικών με την εκπαίδευση και το περιβάλλον.</p>
      <p>Το <a href="https://www.forth.gr/index.php?l=g">Ίδρυμα Τεχνολογίας και Έρευνας </a>ως συντονιστικός φορέας, η Περιφερειακή Διεύθυνση Πρωτοβάθμιας και Δευτεροβάθμιας Εκπαίδευσης Κρήτης, το Αρχιπέλαγος Ινστιτούτο Θαλάσσιας και Περιβαλλοντικής Έρευνας Αιγαίου, το Πανεπιστήμιο Κάρντιφ, το Πανεπιστήμιο και το Παιδαγωγικό Ινστιτούτο Κύπρου και η Παιδαγωγική Επιθεώρηση Αράντ) σχεδίασαν και υλοποίησαν:</p>
      <p>-ένα ηλεκτρονικό παιχνιδιού (sea4allseriousgame), το οποίο προωθεί ποικίλες δεξιότητες, ενισχύει και δίνει κίνητρα στους εκπαιδευόμενους για ανάπτυξη υπεύθυνης οικολογικής συμπεριφοράς, μέσω σεναρίων βασισμένων σε επιστημονικές μελέτες και έρευνες που εμπεριέχουν παράλληλα και μια παιδαγωγική προσέγγιση.</p>
      <p>-μια πλατφόρμα ηλεκτρονικής μάθησης (e-learning), η οποία υποστηρίζει ένα πολυγλωσσικό περιβάλλον και δίνει πρόσβαση σε πακέτα εκπαιδευτικού υλικού, επιτρέποντας την κοινή χρήση, επαναχρησιμοποίηση και επέκταση του υλικού ενώ παράλληλα προσφέρει δυνατότητες σύγχρονης και ασύγχρονης πρόσβασης. Το περιεχόμενο προέρχεται κυρίως από τα αποτελέσματα της μελέτης για τις τεχνολογικές εξελίξεις στη θαλάσσια ρύπανση καθώς και θεωρητικές παιδαγωγικές προσεγγίσεις.</p>
      <p>-ένα εκπαιδευτικό πρόγραμμα σπουδών (sea4alltrainingcurriculum) το οποίο βασίζεται στον συνδυασμό τριών μοντέλων επαγγελματικής εξέλιξης: το μοντέλο ανάπτυξης συνεργατικών πόρων και προσαρμογής, το μοντέλο έρευνας δράσης και το μοντέλο ολόκληρου του συστήματος, προκειμένου να παρέχει στους εκπαιδευτές και τους εκπαιδευόμενους ποικίλες ευκαιρίες για εσωτερικές (στο σχολείο) και εξωτερικές δραστηριότητες σε διαφορετικά εκπαιδευτικά περιβάλλοντα (Κέντρα Περιβαλλοντικής Εκπαίδευσης, παράκτιες περιοχές κλπ).Κατά τη διαμόρφωση του Εκπαιδευτικού Προγράμματος χρησιμοποιήθηκε το πλαίσιο ικανοτήτων των εκπαιδευτικών του ESD προσαρμοσμένο στο συγκεκριμένο θέμα του έργου.</p>
      <p>-ένα παιδαγωγικό οδηγό (sea4allPedagogicalHandbook) με τίτλο : <i>“10 παιδαγωγικές προτάσεις πλοήγησης στη θάλασσα του sea4all»</i> που αποτελεί ένα πλήρες και άμεσα αξιοποιήσιμο εκπαιδευτικό υλικό στην σχολική τάξη, με εμπλουτισμένες και καινοτόμες μεθοδολογικές προτάσεις.</p>
      <p>Το πρόγραμμα της ημερίδας περιλαμβάνει ομιλίες σχετικές με το περιβάλλον, τη θαλάσσια ρύπανση, την περιβαλλοντική διακυβέρνηση, αναλυτική παρουσίαση των εκπαιδευτικών εργαλείων από τους συντονιστές-εταίρους, συμπεράσματα από την πιλοτική εφαρμογή στα σχολεία και απογευματινά εργαστήρια εφαρμογής των εργαλείων ανά βαθμίδα εκπαίδευσης.</p>
      <p>Οι ενδιαφερόμενοι μπορούν να δηλώνουν συμμετοχή στον ακόλουθο σύνδεσμο : <a href="https://forms.gle/oF3FubYWrqXyUHsX6">https://forms.gle/oF3FubYWrqXyUHsX6</a></p>
      <p>Το “sea4all” είναι ένα από τα ευρωπαϊκά προγράμματα στα οποία συμμετέχει ως εταίρος η ΠΔΕ Κρήτης.Μέσω αυτών των προγραμμάτων σχεδιάζονται και προτείνονται εργαλεία και καινοτόμες διδακτικές εφαρμογές εντός κι εκτός σχολικής τάξης τα οποία αποσκοπούνστην ενίσχυση της μετασχηματιστικής μάθησης η οποία προσβλέπει στην αλλαγή στάσεων και συμπεριφορών απέναντι σε καίρια θέματα. Αντίστοιχο ευρωπαϊκό πρόγραμμα στο οποίο συμμετέχει η ΠΔΕ Κρήτης είναι το ευρωπαϊκό πρόγραμμα ErasmusKA3 Aliceμε τίτλο «Προσαρμόζοντας τη μάθηση σε σχολικά περιβάλλοντα δίχως αποκλεισμούς » για την καλλιέργεια της θετικής κοινωνικής συμπεριφοράς καθώς και το πρόγραμμα Horizon 2020Immerse με τίτλο «Χαρτογράφηση της ένταξης προσφύγων και μεταναστών στη σχολική πραγματικότητα».</p>
      <p> </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1554864/dunamiko-paron-kai-fetos-to-ite-stin-ekthesi-thessalonikis/"/>
        <a href="https://www.neakriti.gr/article/kriti/1558896/galanthos-to-ergaleio-tou-ite-gia-hitech-agrotes/"/>
      </related>
    </article>
  </body>
</html>