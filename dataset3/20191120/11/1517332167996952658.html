<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/mes-associazione-bancaria-avverte-se-la-riforma-ci-danneggia-non-compreremo-piu-bond/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T11:29:30+00:00"/>
    <meta property="og:title" content="Mes, Patuelli (Abi) avverte: “Se la riforma ci danneggia non compreremo più bond”"/>
    <meta property="og:description" content="Antonio Patuelli, presidente dell'Abi, avvisa il governo: 'Le banche hanno circa 400 miliardi di debito pubblico italiano. Il mio problema è capire cosa fa la Repubblica italiana per tutelare il debito pubblico italiano: se le condizioni relative al debito pubblico si alterano è chiaro che le banche italiane sottoscriveranno meno debito pubblico, non lo compreremo più'."/>
  </head>
  <body>
    <article>
      <h1>Mes, Patuelli (Abi) avverte: “Se la riforma ci danneggia non compreremo più bond”</h1>
      <h2>Antonio Patuelli, presidente dell’Abi, avvisa il governo: “Le banche hanno circa 400 miliardi di debito pubblico italiano. Il mio problema è capire cosa fa la Repubblica italiana per tutelare il debito pubblico italiano: se le condizioni relative al debito pubblico si alterano è chiaro che le banche italiane sottoscriveranno meno debito pubblico, non lo compreremo più”.</h2>
      <address><time datetime="2019-11-20T11:29:30+00:00">20 Nov 2019, 11:29</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il presidente dell'Abi, <b>Antonio Patuelli</b>, avverte il governo italiano che se verrà approvata la riforma del <b>Meccanismo europeo di stabilità </b>– il cosiddetto <b>Fondo salva-Stati</b> creato nel 2012 per garantire la stabilità finanziaria nell'Eurozona – e dovesse danneggiare le banche, queste<b> non compreranno più titoli di stato italiani</b>:<i> "Noi siamo liberi di comprare quel che vogliamo, non abbiamo limiti di portafoglio. Le banche hanno circa 400 miliardi di debito pubblico italiano. Il mio problema è capire cosa fa la Repubblica italiana per tutelare il debito pubblico italiano: se le condizioni relative al debito pubblico si alterano, o per maggiori assorbimenti o per elementi che favoriscano sinistri, è chiaro che le banche italiane sottoscriveranno meno debito pubblico, non lo compreremo più"</i>, ha detto Patuelli, risponendo alle domande dei giornalisti sulla<b> <a href="https://www.fanpage.it/economia/riforma-mes-salvini-gioca-a-fare-la-verginella-ma-ha-sempre-saputo-tutto/">riforma del Mes</a></b> a margine di un incontro a Bruxelles.</p>
      <p>Secondo la <a href="https://www.fanpage.it/economia/cosa-e-il-meccanismo-europeo-di-stabilita-e-perche-lega-e-m5s-attaccano-il-governo/">bozza di riforma</a>, ancora in attesa di approvazione da parte del Consiglio europeo di metà dicembre prima, e di ratifica da parte del Parlamento poi, uno Stato in difficoltà finanziaria con il deficit sotto al 3% e il debito sotto il 60%, può ricevere assistenza finanziaria. Anche chi, come l'Italia, non è in linea con i parametri di Maastricht. Ma in questo caso il Paese meno virtuoso deve sottoporsi a un'analisi sulla sostenibilità del debito prima di ricevere gli aiuti. L'analisi sarà effettuata dallo stesso organismo, e in caso di parere negativo il Paese in difficoltà dovrà ristrutturarlo. Il problema è rappresentato dalle<b> clausole di azione collettiva (Cac single limb)</b>:<b> </b>chi comprerà nuovi titoli non avrà più la garanzia giuridica di rivalersi su uno Stato che ristruttura il debito. Per questo l'opposizione, ma anche il M5s, sono preoccupati che i titoli di Stato italiani possano subire una svalutazione.</p>
      <p>Secondo Patuelli, se il debito pubblico non sarà tutelat<i>o "a sottoscrivere meno debito non saranno solo le banche, visto che su 2350 miliardi di debito pubblico italiano, la gran parte è sottoscritta da soggetti nazionali"</i>. Riferendosi alla riforma del Meccanismo europeo di stabilità, su cui il governo sta discutendo in queste ore, e in particolare all'introduzione delle Cac, Patuelli ha detto di <i>"non saperne nulla: non ne so niente, sono materie sulle quali il mondo bancario italiano non è stato messo al corrente. L'impatto di questo è sul Tesoro italiano e per conseguenza anche per noi, ma a noi non hanno detto nulla. Questo è un problema delle Istituzioni della Repubblica, bisogna chiedere agli esponenti della Repubblica perché non ci hanno consultati. Io non mi intrometto nelle polemiche politiche, Non hanno fatto un tavolo con i loro stakeholder? Le conseguenze se le gestiscano da loro"</i>, ha concluso.</p>
    </article>
  </body>
</html>