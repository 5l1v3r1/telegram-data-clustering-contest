<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/science-technology/oi-anemoi-anevazoun-taxytita/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T11:25:45+00:00"/>
    <meta property="og:title" content="Οι άνεμοι... ανεβάζουν ταχύτητα"/>
    <meta property="og:description" content="Η παγκόσμια ταχύτητα του αέρα αυξάνεται σημαντικά από το 2010 και μετά, έπειτα από δεκαετίες συνεχούς μείωσής της, σύμφωνα με νέα έρευνα που επικαλείται το BBC"/>
  </head>
  <body>
    <article>
      <h6 class="kicker">Αλλαξαν τα κυκλοφοριακά μοτίβα</h6>
      <h1>Οι άνεμοι... ανεβάζουν ταχύτητα</h1>
      <h2>Η παγκόσμια ταχύτητα του αέρα αυξάνεται σημαντικά από το 2010 και μετά, έπειτα από δεκαετίες συνεχούς μείωσής της, σύμφωνα με νέα έρευνα που επικαλείται το BBC</h2>
      <address><time datetime="2019-11-20T11:25:45+00:00">20 Nov 2019, 11:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η παγκόσμια ταχύτητα του αέρα αυξάνεται σημαντικά από το 2010 και μετά, έπειτα από δεκαετίες συνεχούς μείωσής της, σύμφωνα με νέα έρευνα που επικαλείται το BBC.</p>
      <p>Οι ερευνητές πιστεύουν ότι η αύξηση στην ταχύτητα του ανέμου θα προκαλέσει ταυτόχρονα και αύξηση στην παραγόμενη ενέργεια κατά 37%.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Από το 1980 οι επιστήμονες παρατηρούσαν μια μείωση στην ταχύτητα των ανέμων ανά τον κόσμο, η οποία, αν είχε συνεχιστεί μέχρι το τέλος του αιώνα, θα είχε προκαλέσει μείωση της ταχύτητας του ανέμου της τάξης του 21%.</p>
      <p>Οι συντάκτες της συγκεκριμένης έρευνας, που δημοσιεύτηκε στην επιστημονική επιθεώρηση Nature Climate Change, υποστηρίζουν ότι αυτή η πτώση θα είχε μειώσει τη διαθέσιμη ποσότητα ισχύος από τη βιομηχανία αιολικής ενέργειας, αν συνεχιζόταν με τους ίδιους ρυθμούς.</p>
      <p>Οι επιστήμονες δεν ήταν βέβαιοι για τα αίτια που προκαλούσαν αυτήν την πτώση.</p>
      <p>Μια θεωρία υποστήριζε ότι το πρασίνισμα της γης ή η αυξανόμενη αστικοποίηση αύξαναν την τραχύτητα του εδάφους και μείωναν την ταχύτητα των ανέμων.</p>
      <p>Η παρούσα μελέτη δείχνει πως η ιδέα της τραχύτητας της επιφάνειας της γης δεν ήταν αρκετή για να εξηγήσει αυτές τις αλλαγές.</p>
      <p>Αναλύοντας δεδομένα για τον καιρό από 9.000 επίγειους σταθμούς και συνδυάζοντάς τα με στατιστικά στοιχεία, οι ερευνητές έδειξαν ότι από το 2010 η ταχύτητα του ανέμου αυξάνεται σημαντικά σε παγκόσμιο επίπεδο.</p>
      <p>Το ποσοστό της αύξησης της ταχύτητας είναι τριπλάσιο από τη μείωση που παρατηρούνταν πριν από το 2010, και οι ερευνητές πιστεύουν ότι οφείλεται στις αλλαγές στα κυκλοφοριακά μοτίβα του ωκεανού και της ατμόσφαιρας και όχι αποκλειστικά στην τραχύτητα.</p>
      <p>«Όταν μιλάμε για την ατμοσφαιρική κυκλοφορία, εννοούμε τη θέρμανση της επιφάνειας της Γης, η οποία δημιουργεί διαβαθμίσεις στην πίεση και επομένως άνεμο» δήλωσε ο Αντριάν Σαπέλ του Πανεπιστημίου του Κάρντιφ της Βρετανίας.</p>
      <p>Ο ίδιος συμπλήρωσε: «Αλλαγές σε αυτές τις κυκλοφορίες έχουν αλλάξει την ταχύτητα του ανέμου. Μια εναλλακτική εξήγηση στην αλλαγή της ταχύτητας του ανέμου είναι οι μεταβολές στην τραχύτητα της επιφάνειας του εδάφους. Είναι απίθανο βέβαια ότι η τραχύτητα προκαλεί αλλαγές στην ταχύτητα του ανέμου από μόνη της. Είναι πολύ πιθανό ότι ο συνδυασμός της αλλαγής στην ατμοσφαιρική κυκλοφορία και στην τραχύτητα του εδάφους εξηγεί τις αλλαγές στην ταχύτητα του ανέμου. Το εύρημα αυτό είναι καλό νέο για τη βιομηχανία αιολικής ενέργειας».</p>
      <p>Εάν η τάση αυτή συνεχιστεί την επόμενη δεκαετία, η αιολική ενέργεια θα ανέλθει σε 3,3 εκατομμύρια κιλοβατώρες το 2024, αύξηση ύψους 37%.</p>
      <p>Οι ερευνητές υπολογίζουν ότι η αύξηση αυτή στην ταχύτητα του ανέμου θα συνεχιστεί τα επόμενα 10 χρόνια, αλλά στη συνέχεια θα μειωθεί και πάλι.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
    </article>
  </body>
</html>