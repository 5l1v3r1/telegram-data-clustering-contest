<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/3167/Artykul/2406783,Co-dalej-z-tranzytem-gazu-przez-Ukraine-Niemcy-powinien-byc-kontynuowany"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T11:06:00+00:00"/>
    <meta property="og:title" content="Co dalej z tranzytem gazu przez Ukrainę? Niemcy: powinien być kontynuowany"/>
    <meta property="og:description" content="Tranzyt gazu z Rosji przez Ukrainę na Zachód powinien być utrzymany po 2019 roku - oświadczył minister spraw zagranicznych Niemiec Heiko Maas w Kijowie, gdzie spotkał się z szefem ukraińskiej dyplomacji Wadymem Prystajką. Z końcem roku wygasa ukraińsko-rosyjska umowa ws. gazu, a Ukraińcy obawiają się, że Rosjanie całkowicie zrezygnują z przesyłania gazu przez ich kraj, korzystając z budowanego właśnie gazociągu Nord Stream 2."/>
  </head>
  <body>
    <article>
      <h1>Co dalej z tranzytem gazu przez Ukrainę? Niemcy: powinien być kontynuowany</h1>
      <address>
        <time datetime="2019-11-20T11:06:00+00:00">20 Nov 2019, 11:06</time>
      </address>
      <p>
        <b>Tranzyt gazu z Rosji przez Ukrainę na Zachód powinien być utrzymany po 2019 roku - oświadczył minister spraw zagranicznych Niemiec Heiko Maas w Kijowie, gdzie spotkał się z szefem ukraińskiej dyplomacji Wadymem Prystajką. Z końcem roku wygasa ukraińsko-rosyjska umowa ws. gazu, a Ukraińcy obawiają się, że Rosjanie całkowicie zrezygnują z przesyłania gazu przez ich kraj, korzystając z budowanego właśnie gazociągu Nord Stream 2.</b>
      </p>
      <p>- Popieramy rozmowy na temat tranzytu gazu przez Ukrainę. Uważamy, że tranzyt należy utrzymać również po zakończeniu 2019 roku - powiedział niemiecki minister na wspólnej konferencji prasowej.</p>
      <p>- Pragnę zaprzeczyć pewnym spekulacjom, które pojawiały się w ostatnich dniach. Niemiecki Bundestag przyjął dyrektywę gazową UE tak, jak obiecywaliśmy - podkreślił Heiko Maas. Zapewnił, że temat będzie podnoszony podczas rozmów na najwyższym szczeblu.</p>
      <p>- Dla nas jest to bardzo ważny temat. Pani kanclerz (Niemiec Angela Merkel) wiele miesięcy temu powiedziała jasno prezydentowi Putinowi, że realizacja alternatywnego tranzytu na Ukrainie jest dla nas teraz i będzie w przyszłości bardzo ważną kwestią. Prezydent Putin złożył jej pewne obietnice i dziś znajdujemy się na etapie ich realizacji, by tranzyt został utrzymany - oświadczył Heiko Maas. Dodał, że jest przekonany, iż w przyszłości będzie się odbywał "alternatywny tranzyt" gazu przez Ukrainę.</p>
      <p>
        <b>Obawy Ukraińców o plany Gazpromu</b>
      </p>
      <p>Ukraina obawia się o tranzyt rosyjskiego gazu ze względu na budowany obecnie gazociąg Nord Stream 2, którym Rosja chce przesyłać gaz do Niemiec z pominięciem Ukrainy. Miał on być gotowy do końca 2019 roku, jednak termin ten nie zostanie dotrzymany.<br/>31 grudnia wygasa rosyjsko-ukraińska umowa w sprawie tranzytu, a rozmowy o jej przedłużeniu toczą się - na razie bez skutku - z udziałem Komisji Europejskiej.</p>
      <p>Dla Ukrainy zaprzestanie tranzytu przez jej terytorium byłoby niekorzystne zarówno ze względów bezpieczeństwa, jak i ekonomicznych. Rosja pozbawiłaby w ten sposób Kijów środków z opłat za tranzyt, umożliwiając sobie dodatkowo całkowite odcięcie tego kraju od surowca z kierunku wschodniego.</p>
      <p>PolskieRadio24.pl, PAP, md</p>
      <related>
        <a href="https://www.polskieradio.pl/130/5925/Artykul/2392727,M-Zaniewicz-o-tranzycie-gazu-Rosja-prowadzi-polityke-omijania-Ukrainy"/>
      </related>
      <related>
        <a href="https://www.polskieradio.pl/130/5925/Artykul/2396499,Wojciech-Jakobik-Amerykanie-raczej-nie-naloza-sankcji-na-Nord-Stream-2"/>
      </related>
      <related>
        <a href="https://www.polskieradio.pl/130/5925/Artykul/2396836,T-Wojcik-Rosja-realizuje-program-zdobycia-energetycznego-rynku-Europy"/>
      </related>
    </article>
  </body>
</html>