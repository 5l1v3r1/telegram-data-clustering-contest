<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/xPdxwV/senterpartiet-fortsatt-strammest-paa-kvoteflyktninger"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T11:59:55+00:00"/>
    <meta property="og:title" content="Senterpartiet fortsatt strammest på kvoteflyktninger"/>
    <meta property="og:description" content="I sitt alternative budsjett foreslår Sp samme beløp som regjeringen til kvoteflyktninger, men partiet er ikke på regjeringens linje når det gjelder antallet."/>
  </head>
  <body>
    <article>
      <h1>Senterpartiet fortsatt strammest på kvoteflyktninger</h1>
      <h2>I sitt alternative budsjett foreslår Sp samme beløp som regjeringen til kvoteflyktninger, men partiet er ikke på regjeringens linje når det gjelder antallet.</h2>
      <address><time datetime="2019-11-20T11:59:55+00:00">20 Nov 2019, 11:59</time> by <a rel="author">NTB</a></address>
      <p>Senterpartiet foreslår at Norge skal ta imot «minst» 2.000 kvoteflyktninger i stedet for å følge regjeringens politikk om å ta imot 3.000 kvoteflyktninger i året, skriver <a href="https://www.vl.no/nyhet/sp-strammest-pa-kvoteflyktninger-1.1620544">Vårt Land.</a></p>
      <p>Deretter skal FNs høykommissær for flyktninger (UNHCR) vurdere om det skal komme ytterligere 1.000 kvoteflyktninger til Norge, eller om resten av midlene skal gå til nærområdene. I tillegg bevilger partiet 240 millioner direkte til høykommissæren.</p>
      <p>– Hele poenget her er å hjelpe flest mulig folk, på best mulig måte, sier Sp-leder Trygve Slagsvold Vedum til avisa.</p>
      <h3>Får Frp-kritikk</h3>
      <p>Innvandringspolitisk talsperson Jon Helgheim i Frp mener det er overraskende og kunnskapsløst av Senterpartiet å ønske at en slik beslutning overføres til FN.</p>
      <p>– Sp forsøker her å lure folk til å tro at de ikke skal ta imot like mange flyktninger, i stedet åpner de faktisk for at FN skal styre denne politikken. Får FN en hånd på rattet her, så blir det mange flere flyktninger, sier Helgheim til NTB.</p>
      <h3>Flere enn Stoltenberg-regjeringen</h3>
      <p>Sps linje innebærer færre garanterte kvoteflyktninger enn det regjeringens, Arbeiderpartiets og SVs linje gjør.</p>
      <p>Regjeringen og Ap ligger på 3.000, mens SV ønsker å hente 5.000 kvoteflyktninger årlig, som er det nivået FNs høykommissær for flyktninger mener Norge bør legge seg på.</p>
      <p>Til sammenligning tok den rødgrønne Stoltenberg-regjeringen i sin tid imot vel 1.000 kvoteflyktninger årlig.</p>
      <aside>
        <a href="https://www.aftenbladet.no/article/sa-8mPJ6W.html">Sylvi Listhaug: Nei til nikab, burka og kvoteflyktninger, ja til strengere straffer og kroppsundersøkelse</a>
      </aside>
      <aside>
        <a href="https://www.aftenbladet.no/article/sa-VbGrgW.html">Listhaug ber Frp si nei til kvoteflyktninger – møter motstand i regjeringen</a>
      </aside>
    </article>
  </body>
</html>