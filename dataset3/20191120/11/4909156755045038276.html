<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200858/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T11:10:00+00:00"/>
    <meta property="og:title" content="ההצגה חייבת להימשך"/>
    <meta property="og:description" content="זאת על מנת לאפשר תשלום משכורות לכלל עובדי ושחקני התיאטרון, שלא מאוגדים בהסתדרות | ארנון בר-דוד, שהודיע שיפעל לסייע במו&quot;מ מול המדינה למניעת סגירת התיאטרון הלאומי: &quot;הגיעה העת שמדינת ישראל תדע לשמר את סמליה ולחזקם&quot;"/>
  </head>
  <body>
    <article>
      <h6 class="kicker">איפה המדינה?</h6>
      <h1>ההצגה חייבת להימשך</h1>
      <h2>יו"ר ההסתדרות: נעמיד לרשות "הבימה" הלוואה בסך 2.5 מיליון ש"ח. <br/>זאת על מנת לאפשר תשלום משכורות לכלל עובדי ושחקני התיאטרון, שלא מאוגדים בהסתדרות | ארנון בר-דוד, שהודיע שיפעל לסייע במו"מ מול המדינה למניעת סגירת התיאטרון הלאומי: "הגיעה העת שמדינת ישראל תדע לשמר את סמליה ולחזקם"</h2>
      <address><time datetime="2019-11-20T11:10:00+00:00">20 Nov 2019, 11:10</time> by <a rel="author">ניצן צבי כהן</a></address>
      <p>ההסתדרות תעמיד לתיאטרון הלאומי הבימה הלוואה מיידית על סך 2.5 מיליון שקלים מהקרן למפעלים במצוקה. זאת על מנת שתוכל לשלם את משכורות כל עובדי התאטרון, ובכללם השחקנים המאוגדים בארגון השחקנים שח"ם. אמש קיים יו"ר ההסתדרות ארנון בר-דוד פגישה עם מנכ"לית הבימה אודליה פרידמן ועם נציגי העובדים, בעקבות המשבר העמוק אליו נקלע התיאטרון הלאומי, וסכנת הסגירה המרחפת מעליו.</p>
      <p>במקביל, קוראת ההסתדרות למדינה, למשרד האוצר, לשרת התרבות והספורט מירי רגב, ולכל הגורמים הנוגעים בדבר, להקצות את המשאבים הנדרשים להצלת התאטרון הלאומי. על פי הודעת ההסתדרות, בר-דוד יפעל לסייע במשא ומתן מול המדינה בנושא.</p>
      <p>"בלתי נתפס שהתאטרון הלאומי של מדינת ישראל, שפועל למעלה ממאה שנה וליווה את האזרחים, את כולנו, בשנות שגשוג ובשנות שפל – הגיע למצב שהוא על סף סגירה" מסר בר-דוד, "הגיעה העת שמדינת ישראל תדע לשמר את סמליה ולחזקם. אני לא אתן יד לכך שהתאטרון הלאומי, שאחראי על פאר היצירה במאה שנות אמנות ייסגר במשמרת שלי. אני קורא לכל הצדדים הרלוונטיים לגלות אחריות ורצינות ולפתור באופן מידי את המשבר בתאטרון."</p>
      <figure>
        <img src="https://www.davar1.co.il/wp-content/uploads/2019/11/131119_bardavid.jpg"/>
        <figcaption>יו"ר ההסתדרות ארנון בר-דוד (צילום: אגף דוברות ההסתדרות)</figcaption>
      </figure>
      <p>"כבר שש שנים רצופות התאטרון הלאומי 'הבימה' מסיים בכל שנה בעודף תקציבי, בפלוס, בזכות התנהלות נכונה" מסרה מנכ"לית הבימה אודליה פרידמן, "המאכלת הכלכלית נובעת מהחזרי קרן וריבית גבוהים מאוד שהתאטרון הלאומי נאלץ לשלם למדינה כל חודש, בגלל הלוואות שנתנה המדינה לתאטרון בעבר הרחוק, במקום מענקים. כל מה שנדרש כדי לפתור אחת ולתמיד את הבעיה הוא מענק מדינה בסך 20 מיליון שקל, סכום פעוט במונחים של מדינה, והסכום הזה הובטח על ידי המדינה לא פעם ולא פעמיים. אין מילים שיכולות לתאר את התודה וההערכה שלי כלפי יו"ר ההסתדרות ארנון בר-דוד. הוא עשה מעשה אצילי ומנהיגותי מן המעלה הראשונה והוכיח שכל ראשו ולבו נתונים לדאגה לעובדים ולמשפחותיהם."</p>
      <p>בתחילת השבוע <a href="https://www.davar1.co.il/200550/">אישרה</a> ההסתדרות סכסוך עבודה לעובדי התאטרון בסקטור הטכני ובמינהלה, אשר מאוגדים בהסתדרות.   מדובר על כ-200 עובדים בתפקידים שונים: עובדי במה, אביזרים, מאפרות, סדרנים, עובדי תוארה וסאונד, עובדי מכירות ועוד. . זאת, במקביל לסכסוך עבודה שהכריז ארגון השחקנים שח"ם בו חברים כ-50 משחקני התיאטרון. ברקע לסכסוכי העבודה: הלנת שכר מתמשכת לעובדים, מזה חודשים, אי תשלום דמי הבראה וקצובת ביגוד ותשלומים שלא הופרשו כראוי לקרנות הפנסיה ולקרנות ההשתלמות שלהם.</p>
    </article>
  </body>
</html>