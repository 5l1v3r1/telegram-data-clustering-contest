<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520663-podpora-porodnosti-v-21-stoleti-aneb-novomanzelske-pujcky-nejsou-mrtve/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T11:30:14+00:00"/>
    <meta property="og:title" content="Podpora porodnosti v 21. století aneb novomanželské půjčky nejsou mrtvé"/>
    <meta property="og:description" content="Novomanželské půjčky nepředstavují nový pojem. Počátek jejich existence sahá do 50. let předešlého století a za cíl si kladly podpořit mladé rodiny tak, aby se pro ně stalo bydlení dostupnější."/>
  </head>
  <body>
    <article>
      <h1>Podpora porodnosti v 21. století aneb novomanželské půjčky nejsou mrtvé</h1>
      <address><time datetime="2019-11-20T11:30:14+00:00">20 Nov 2019, 11:30</time> by <a rel="author">Research</a></address>
      <p>Novomanželské <a href="https://www.kurzy.cz/pujcky/">půjčky</a> nepředstavují nový pojem. Počátek jejich existence sahá do 50. let předešlého století a za cíl si kladly podpořit mladé rodiny tak, aby se pro ně stalo <a href="https://www.bydlet.cz/">bydlení</a> dostupnější. Ačkoliv by se mohlo zdát, že se jedná o prvek zastaralý, nacházíme s jednadvacátém století a <a href="https://www.bydlet.cz/">bydlení</a> představuje opět potíž. Z toho důvodu se politici snaží vymyslet východisko, které by mohlo daný problém vyřešit.<br/>Nejprve je nutné ocenit, že vůči situaci nejsou lhostejní, ale také si přiznejme, že jakýkoliv pozitivní vývoj v otázce <a href="https://www.bydlet.cz/">bydlení</a> by jim mohl zajistit dodatečnou podporu ze <a href="https://volby.kurzy.cz/strany">strany</a> voličů.<br/><br/>Stárnutí populace se týká i České republiky, kdy naše míra porodnosti není na vyloženě žádoucí úrovni. Aktuálně se nacházíme na hodnotě 1,7 dítěte, zatímco v ideálním stavu by mělo být číslo o čtyři desetiny vyšší. Za takovým vývojem stojí i mimo jiné nedostupné <a href="https://www.bydlet.cz/">bydlení</a>. Právě to představuje jeden z faktorů, kvůli kterému mladí lidé na zakládání rodiny nespěchají. A z toho důvodu se objevují návrhy na další – mimo již existující – zvýhodněné <a href="https://www.kurzy.cz/pujcky/">půjčky</a> pro mladé páry. Nejnovější návrh však představuje řešení, které by pro <a href="https://www.kurzy.cz/statni/rozpocet/">státní rozpočet</a> znamenalo určité náklady navíc.<br/><br/>Návrh nabízí půjčku ve výši milionu <a href="https://www.kurzy.cz/koruna/">korun</a> sezdaným i nesezdaným párům s tím, že část <a href="https://www.kurzy.cz/pujcky/">půjčky</a> by jim stát odpustil, a to v závislosti na počtu dětí. Návrh počítá i s krajním případem, kdy by rodiny byly zcela osvobozeny od splácení, pokud by dosáhly počtu tří dětí.<br/><br/>Za předpokladu, že by se narodil stejný počet dětí jako loni a všichni by byly jedináčci, musel by stát počítat s náklady ve výši 2,3 miliardy <a href="https://www.kurzy.cz/koruna/">korun</a>. A to v období, kdy se pro <a href="https://www.kurzy.cz/statni/rozpocet/">rozpočet</a> snaží hledat dodatečné příjmy téměř v každé oblasti. Navíc půjčený milion <a href="https://www.kurzy.cz/koruna/">korun</a> představuje částku, kterou lze – při pražských cenách bytů – označit za kapku v moři.<br/><br/>Ale především existuje značný počet studií, které dokazují, že finanční pobídky bývají až druhořadým faktorem při rozhodování o založení rodiny. Pokud chce stát pomoci širšímu okruhu rodin (než v případě <a href="https://www.kurzy.cz/pujcky/">půjček</a> pro menší počet vyvolených), měl by se zaměřit na dostatečnou síť školek a jeslí, které by rodičům poskytovaly vědomí, že děti nebudou překážkou v jejich kariéře a nebudou spojeny s dlouhodobější absencí příjmů opatřujícího člena rodiny.<br/><br/>Nicole Gawlasová</p>
      <related>
        <h4>Příbuzné stránky</h4>
        <a href="https://rejstrik-firem.kurzy.cz/22759204/spolecnost-pro-podporu-zdravi-21-stoleti/"/>
        <a href="https://oz.kurzy.cz/vseobecna-zdravotni-pojistovna-ceske-republiky/21-kroku-do-21-stoleti-p125807zu.htm"/>
        <a href="https://oz.kurzy.cz/q-21-sdruzeni-pro-certifikaci-maloobchodu-zspo/q-21-prodejna-21-stoleti-p476793z315017u.htm"/>
        <a href="https://rejstrik-firem.kurzy.cz/08015601/spolek-lesov-pro-21-stoleti-z-s/predmety-podnikani-historie/"/>
        <a href="https://rejstrik-firem.kurzy.cz/08015601/spolek-lesov-pro-21-stoleti-z-s/"/>
        <a href="https://rejstrik-firem.kurzy.cz/rejstrik-firem/DO-08015601-spolek-lesov-pro-21-stoleti-z-s/"/>
        <a href="https://oz.kurzy.cz/vseobecna-zdravotni-pojistovna-ceske-republiky/21-kroku-do-21-stoleti-pz125807u.htm"/>
        <a href="https://rejstrik-firem.kurzy.cz/rejstrik-firem/DO-25731513-nadacni-fond-onkologie-pro-21-stoleti/"/>
        <a href="https://www.kurzy.cz/tema/5565275.html"/>
        <a href="https://rejstrik-firem.kurzy.cz/06159176/ustav-mezinarodni-kooperace-21-stoleti-z-u/"/>
        <a href="https://rejstrik-firem.kurzy.cz/rejstrik-firem/DO-22880801-tanvald-21-stoleti-z-s/"/>
      </related>
    </article>
  </body>
</html>