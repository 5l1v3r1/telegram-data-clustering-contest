<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560820/koinofelis-ergasia-21-vouleutes-suriza-zitoun-paratasi-tou-programmatos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Κοινωφελής εργασία: 21 Βουλευτές ΣΥΡΙΖΑ ζητούν παράταση του προγράμματος"/>
    <meta property="og:description" content="Τι αναφέρει σε δήλωση του ο Βουλευτής Ηρακλείου του ΣΥΡΙΖΑ Χάρης Μαμουλάκης"/>
  </head>
  <body>
    <article>
      <h1>Κοινωφελής εργασία: 21 Βουλευτές ΣΥΡΙΖΑ ζητούν παράταση του προγράμματος</h1>
      <address>
        <time datetime="2019-11-20T11:30:00+00:00">20 Nov 2019, 11:30</time>
      </address>
      <p>
        <b>Τι αναφέρει σε δήλωση του ο Βουλευτής Ηρακλείου του ΣΥΡΙΖΑ Χάρης Μαμουλάκης</b>
      </p>
      <p>Την αναγκαιότητα παράτασης του προγράμματος <a href="https://www.neakriti.gr/article/kriti/irakleio/1560268/koinofelis-ergasias-sta-kagela-oi-ergazomenoi-anakuklonoun-tin-anergia/">κοινωφελούς εργασίας</a> που βρίσκεται σε εξέλιξη και αφορά 30.333 εργαζόμενους σε Δήμους, Περιφέρειες και Κέντρα Πρόνοιας σε όλη την χώρα, αναδεικνύουν με ερώτησή τους προς τους συναρμόδιους Υπουργούς Εσωτερικών, Εργασίας &amp; Κοινωνικών Υποθέσεων, Ανάπτυξης &amp; Επενδύσεων και Οικονομικών, 21 Βουλευτές του ΣΥΡΙΖΑ, μεταξύ των οποίων και ο Βουλευτής Ηρακλείου Χάρης Μαμουλάκης.</p>
      <p>«Οι υπηρεσιακές ανάγκες των φορέων που καλύπτουν οι συγκεκριμένοι εργαζόμενοι και στον τόπο μας, είναι πολλές και υπαρκτές» αναφέρει σε δήλωσή του ο Βουλευτής Χάρης Μαμουλάκης, τονίζοντας: «Η προηγούμενη Κυβέρνηση είχε ανανεώσει το συγκεκριμένο πρόγραμμα. Κι επειδή είναι προφανές ότι με την αποχώρηση αυτών των εργαζομένων, τα προβλήματα που θα προκύψουν θα είναι σημαντικά για φορείς και πολίτες, οφείλει η Κυβέρνηση της ΝΔ να ακολουθήσει το ίδιο παράδειγμα και να παρατείνει εκ νέου τη διάρκειά του».</p>
      <p>Όπως είναι γνωστό, το 2018 είχε ξεκινήσει η δράση προώθησης της απασχόλησης μέσω προγραμμάτων κοινωφελούς χαρακτήρα 8μηνης διάρκειας σε Δήμους, Περιφέρειες και Κέντρα Κοινωνικής Πρόνοιας, συνολικού προϋπολογισμού περίπου 156 εκ. ευρώ. Με την λήξη του προγράμματος και αφού είχε αναγνωριστεί η ανάγκη παράτασής του, είχε εγκριθεί η 4μηνη επιμήκυνσή του.</p>
      <p>Δεδομένου ότι οι πραγματικές υπηρεσιακές ανάγκες στους δήμους παραμένουν – αναμένεται μάλιστα να επιδεινωθούν περαιτέρω εξαιτίας της αποχώρησης των απασχολουμένων – οι Βουλευτές του ΣΥΡΙΖΑ ζητούν ενημέρωση σχετικά με το τι τελικά προτίθεται πράξει η Κυβέρνηση.</p>
      <p>
        <b>«Ερώτηση Προς τους κ.κ. Υπουργούς:</b>
      </p>
      <ul>
        <li>Εσωτερικών</li>
        <li>Εργασίας και Κοινωνικών Υποθέσεων</li>
        <li>Ανάπτυξης και Επενδύσεων</li>
        <li>Οικονομικών.</li>
      </ul>
      <p>
        <b>Θέμα: «Απασχόληση μέσω προγραμμάτων κοινωφελούς εργασίας σε Δήμους, Περιφέρειες και Κέντρα Κοινωνικής Πρόνοιας.»</b>
      </p>
      <p>Με την υπ’ αρ. 8.7847 ΚΥΑ (ΦΕΚ Β΄ 30131/25.7.2018), οι υπουργοί Εσωτερικών, Οικονομίας και Ανάπτυξης, Παιδείας – Έρευνας &amp; Θρησκευμάτων, Εργασίας-Κοινωνικής Ασφάλισης και Κοινωνικής Αλληλεγγύης, Οικονομικών και Διοικητικής Μεταρρύθμισης είχαν ανακοινώσει δράση προώθησης της απασχόλησης μέσω προγραμμάτων κοινωφελούς χαρακτήρα, συμπεριλαμβανομένης και της κατάρτισης, σε Δήμους, Περιφέρειες και Κέντρα Κοινωνικής Πρόνοιας, κατά τις πρόνοιες της υποπαραγράφου ΙΔ.1, της παρ. ΙΔ του άρθρου 1 του Ν. 4152/2013.</p>
      <p>Ως Διαχειριστική Αρχή του Προγράμματος ορίστηκαν η Ειδική Υπηρεσία Διαχείρισης του Επιχειρησιακού Προγράμματος «Ανάπτυξη Ανθρώπινου Δυναμικού, Εκπαίδευση και Διά Βίου Μάθηση» (ΕΥΔ ΕΠΑΝΑΔ) του Υπουργείου Οικονομίας και Ανάπτυξης, ως προς το συγχρηματοδοτούμενο από πόρους του ΕΣΠΑ σκέλος της και ο ΟΑΕΔ, ως προς το σκέλος που χρηματοδοτήθηκε από εθνικούς πόρους.</p>
      <p>Ως δικαιούχος ως προς το συγχρηματοδοτούμενο από πόρους του ΕΣΠΑ σκέλος ορίσθηκε η Ειδική Υπηρεσία ΕΔ ΕΣΠΑ ΥΠΕΚΑΑ ΑπΚΟ που υπάγεται στη Γενική Γραμματεία Διαχείρισης Κοινοτικών και Άλλων Πόρων (ΓΓΔΚΑΠ). Η ΓΓΔΚΑΠ ορίσθηκε αρμόδια για τον προσδιορισμό των επιβλεπόντων φορέων, στους οποίους θα απασχοληθούν οι άνεργοι και των διατιθέμενων θέσεων απασχόλησης ανά ειδικότητα, τόσο ως προς το συγχρηματοδοτούμενο από πόρους του ΕΣΠΑ σκέλος όσο και ως προς το σκέλος που χρηματοδοτείται από εθνικούς πόρους.</p>
      <p>Η δαπάνη του Προγράμματος ήταν: α) ύψους περίπου 155.780.038,00 ευρώ επιμεριζόμενων σε 52.810.055 ευρώ για το 2018 και σε 102.969.982,8 για το 2019 ως προς συγχρηματοδοτούμενο σκέλος σε βάρος του ΠΔΕ ΣΑΕ 334/1 του Υπουργείου Εργασίας, Κοινωνικής Ασφάλισης και Κοινωνικής Αλληλεγγύης στο πλαίσιο του Επιχειρησιακού Προγράμματος «Ανάπτυξη Ανθρώπινου Δυναμικού Εκπαίδευση και Διά Βίου Μάθηση 2014-2020» και β) ύψους 13.000.000 ευρώ ως προς το εθνικό σκέλος σε βάρος του προϋπολογισμού του 2018 του Οργανισμού Απασχολήσεως Εργατικού Δυναμικού και ύψους 50.495.962 ευρώ ως προς το εθνικό σκέλος σε βάρος του προϋπολογισμού του 2019 του Οργανισμού Απασχολήσεως Εργατικού Δυναμικού (ΚΑΕ 2493).</p>
      <p>Με τη Δημοσία Πρόσκληση 8/2018 του ΟΑΕΔ (ΑΠ 52480/1.8.2018) εγγεγραμμένοι στα μητρώα του Οργανισμού άνεργοι εκλήθησαν να υποβάλουν αιτήσεις συμμετοχής στη διαδικασία κατάρτισης του πίνακα κατάταξης των υποψηφίων, κατά τους όρους και τις προϋποθέσεις της ως άνω ΚΥΑ, για την πλήρωση 30.333 θέσεων οκτάμηνης διάρκειας.</p>
      <p>Με την υπ’ αρ. 9.376 ΚΥΑ (ΦΕΚ Β΄ 2466/21.6.2019), αφού αναγνωρίστηκε η ανάγκη παράτασης του Προγράμματος ιδίως στους δήμους και τις δημοτικές υπηρεσίες, εγκρίθηκε τετράμηνη παράτασή του, σε συνδυασμό και προς τις διατάξεις της ΚΥΑ 8.7847/25.7.2018 (ΦΕΚ Β΄3013/2018).</p>
      <p><b>Ερωτώνται οι κ.κ. Υπουργοί</b>:</p>
      <p>Δεδομένου ότι οι κατά τις προαναφερόμενες ΚΥΑ πραγματικές υπηρεσιακές ανάγκες στους δήμους ουδόλως εξέλιπαν και αναμένεται, ότι θα επιδεινωθούν περαιτέρω, εξαιτίας της αποχώρησης των απασχολουμένων μετά από την ολοκλήρωση της χρονικής προθεσμίας από την παράτασή του Προγράμματος, προτίθενται να εγκρίνουν νέα παράταση του προσωπικού, το οποίο θα τοποθετηθεί μετά την επικείμενη ανανέωσή του»;</p>
      <p>Οι ερωτώντες Βουλευτές</p>
      <p>Μουζάλας Ιωάννης</p>
      <p>Αβραμάκης Ελευθέριος</p>
      <p>Αλεξιάδης Τρύφων</p>
      <p>Βέττα Καλλιόπη</p>
      <p>Βίτσας Δημήτριος</p>
      <p>Γιαννούλης Χρήστος</p>
      <p>Δρίτσας Θεόδωρος</p>
      <p>Ζεϊμπέκ Χουσεΐν</p>
      <p>Κασιμάτη Νίνα</p>
      <p>Κατρούγκαλος Γιώργος</p>
      <p>Καφαντάρη Χαρά</p>
      <p>Μαμουλάκης Χαράλαμπος</p>
      <p>Μιχαηλίδης Ανδρέας</p>
      <p>Ξανθόπουλος Θεόφιλος</p>
      <p>Σκουρολιάκος Παναγιώτης</p>
      <p>Σκούφα Μπέτυ</p>
      <p>Σπίρτζης Χρήστος</p>
      <p>Τελιγιορίδου Ολυμπία</p>
      <p>Τριανταφυλλίδης Αλέξανδρος</p>
      <p>Χρηστίδου Ραλλία</p>
      <p>Ψυχογιός Γιώργος</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/oikonomia-ellada/1544997/koinofelis-ergasia-oaed-anoigoun-8933-theseis-ergasias/"/>
        <a href="https://www.neakriti.gr/article/kriti/irakleio/1560268/koinofelis-ergasias-sta-kagela-oi-ergazomenoi-anakuklonoun-tin-anergia/"/>
      </related>
    </article>
  </body>
</html>