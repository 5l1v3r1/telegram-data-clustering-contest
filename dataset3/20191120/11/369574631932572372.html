<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/na-tehotnou-francouzku-v-lese-zautocili-psi-pred-smrti-stihl/r~692e9ea00b8c11ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T11:54:20+00:00"/>
    <meta property="og:title" content="Na těhotnou Francouzku v lese zaútočili psi. Před smrtí stihla zavolat partnerovi"/>
    <meta property="og:description" content="Žena venčila pět vlastních psů v lese, kde probíhal hon na jeleny. Vyšetřování určí, zda ji napadla vlastní zvířata nebo cizí lovecká smečka."/>
  </head>
  <body>
    <article>
      <h1>Na těhotnou Francouzku v lese zaútočili psi. Před smrtí stihla zavolat partnerovi</h1>
      <address>
        <time datetime="2019-11-20T11:54:20+00:00">20 Nov 2019, 11:54</time>
      </address>
      <p>Devětadvacetiletá žena podle prokurátora před svou smrtí stihla zavolat partnerovi, kterému sdělila, že má strach, že ji napadne smečka psů. Muž se ji vydal do lesa hledat, našel ji už ale bez známek života. K tělu ho přivedlo kňučení jejích psů, kteří se k ženě choulili, uvádí francouzská média. Podle příbuzných byla na okraji lesa, nedaleko od domova.</p>
      <p>Příčinou smrti bylo "několik psích kousnutí na horních a dolních končetinách a na hlavě," shrnul výsledky pitvy prokurátor. Vyšetřovatelé momentálně testují 93 psů, aby určili, kteří z nich na ženu zaútočili. Mezi téměř stovkou podezřelých zvířat je i pět psů, kteří patřili ženě.</p>
      <p>Francouzská lovecká asociace v prohlášení uvedla, že pro "účast loveckých psů ve věci úmrtí této ženy" neexistují žádné důkazy. Ve Francii se podle spolku nachází přes 30 000 loveckých psů. "Tito psi jsou vycvičení k lovení určité zvěře a aby za každých okolností poslouchali člověka," píše se v prohlášení.</p>
    </article>
  </body>
</html>