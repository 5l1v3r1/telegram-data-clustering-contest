<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919100/%DB%B4%DB%B8%DB%B0-%D8%AF%D8%B1%D8%AE%D8%AA-%D9%88-%D8%AF%D8%B1%D8%AE%D8%AA%DA%86%D9%87-%D8%AF%D8%B1-%D8%A7%D8%B5%D9%81%D9%87%D8%A7%D9%86-%D8%A2%D8%B3%DB%8C%D8%A8-%D8%AF%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:12:09+00:00"/>
    <meta property="og:title" content="۴۸۰ درخت و درختچه در اصفهان آسیب دید"/>
    <meta property="og:description" content="ایسنا/اصفهان مدیرعامل سازمان فضای سبز شهرداری اصفهان میزان خسارت وارده به فضای سبز شهر اصفهان در جریان اتفاقات چند روز اخیر را سه میلیارد تومان اعلام کرد."/>
  </head>
  <body>
    <article>
      <h6 class="kicker">مدیرعامل سازمان فضای سبز شهرداری اصفهان خبرداد:</h6>
      <h1>۴۸۰ درخت و درختچه در اصفهان آسیب دید</h1>
      <address><time datetime="2019-11-20T11:12:09+00:00">20 Nov 2019, 11:12</time> by <a rel="author">آیدا علی اکبری</a></address>
      <p>ایسنا/اصفهان مدیرعامل سازمان فضای سبز شهرداری اصفهان میزان خسارت وارده به فضای سبز شهر اصفهان در جریان اتفاقات چند روز اخیر را سه میلیارد تومان اعلام کرد.</p>
      <p>فروغ مرتضایی نژاد در گفت‌وگو با ایسنا، اظهار کرد: درجریان اتفاقات روزهای گذشته در شهر اصفهان حدود ۴۸۰ درخت و درختچه و متراژ زیادی از باغچه‌های گل و ۵۰۰ فلاورباکس در سطح شهر آسیب دید.</p>
      <p>وی با بیان اینکه آسیب به فضای سبز در تمام مناطق شهر اصفهان اتفاق افتاد، تصریح کرد: میزان آسیب به فضای سبز در برخی مناطق بیشتر و در برخی کمتر بوده، مثلا تخریب فلاورباکس‌ها در منطقه پنج بیشتر اتفاق افتاد و آسیب به درختان در منطقه ۹ و ۱۲ بیشتر بوده است.</p>
      <p>مرتضایی نژاد با تاکید بر اهمیت حفظ و نگهدای از فضای سبز شهر اصفهان، گفت: در شرایطی که نیاز به فضای سبز در شهر داریم، باید هرچه سریعتر نسبت به جایگزینی فضای سبز تخریب شده اقدام کنیم، البته بسته به این که درخت چندساله باشد، جایگزینی آن زمان می برد.</p>
      <p> مدیرعامل سازمان فضای سبز شهرداری اصفهان از کشت درختان در مناطق مختلف شهر اصفهان تا پایان سال و پیش از نوروز خبرداد و گفت: تلاش می کنیم درختانی با سن بالا در این مناطق کشت کنیم.</p>
      <p>
        <b>خسارت 3 میلیارد تومانی به فضای سبز اصفهان</b>
      </p>
      <p>وی با بیان اینکه مردم باید خودشان نسبت به فضای سبز شهر حساس باشند، خاطرنشان کرد: برای ایجاد فضای سبز شهر زمان و هزینه زیادی صرف می‌شود و گاهی تا ۲۰ سال زمان نیاز است تا یک درخت به ثمر بنشیند.</p>
      <p>مرتضایی نژاد فضای سبز را شریان حیاتی و جزء لاینفک زندگی شهروندان دانست و گفت: هرکدام از ما در هر شرایطی لازم است که به محیط زیست و فضای سبز احترام بگذاریم.</p>
      <p>وی با تاکید براینکه حداقل باید مراقبت بیشتری از فضای سبز شهر صورت می‌گرفت، گفت: مردم باید خودشان از همه چیز محافظت کنند، اما اکسیژنی که می گیریم از درختان و فضای سبز است. البته نمی توانیم دور تمام پارک ها را دیوار بکشیم، اما باید در زمینه فرهنگ سازی و آگاهی بخشی به شهروندان تلاش بیشتری بکنیم تا مردم فضای سبز را از خودشان بدانند.</p>
      <p>انتهای پیام</p>
    </article>
  </body>
</html>