<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904487/-hofland-trekt-conclusies-en-is-bezig-aan-laatste-seizoen-bij-fortuna-sittard-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T11:51:00+00:00"/>
    <meta property="og:title" content="'Hofland trekt conclusies en is bezig aan laatste seizoen bij Fortuna Sittard'"/>
    <meta property="og:description" content="Kevin Hofland twijfelt over een langer verblijf bij Fortuna Sittard. De trainer ziet niet voldoende mogelijkheden om door te groeien bij de Limburgse club en vindt dat de randvoorwaarden niet goed genoeg zijn geregeld bij Fortuna. Dat meldt De Limburger aan de hand van goed ingevoerde bronnen rondom de club. Volgens de krant is Hofland niet tevreden over de rol van technisch manager Sjoerd Ars bij de club en ook de slechte trainingsfaciliteiten zijn Hofland een doorn in het oog. Fortuna traint op de accommodaties van verschillende amateurclubs uit de regio."/>
  </head>
  <body>
    <article>
      <h1>'Hofland trekt conclusies en is bezig aan laatste seizoen bij Fortuna Sittard'</h1>
      <address>
        <time datetime="2019-11-20T11:51:00+00:00">20 Nov 2019, 11:51</time>
      </address>
      <p>
        <b>Kevin Hofland twijfelt over een langer verblijf bij Fortuna Sittard. De trainer ziet niet voldoende mogelijkheden om door te groeien bij de Limburgse club en vindt dat de randvoorwaarden niet goed genoeg zijn geregeld bij Fortuna.</b>
      </p>
      <p>Dat meldt <a href="https://www.limburger.nl/cnt/dmf20191120_00133445/hofland-twijfelt-over-toekomst-bij-fortuna-sittard"><i>De Limburger</i></a> aan de hand van goed ingevoerde bronnen rondom de club. Volgens de krant is Hofland niet tevreden over de rol van technisch manager Sjoerd Ars bij de club en ook de slechte trainingsfaciliteiten zijn Hofland een doorn in het oog. Fortuna traint op de accommodaties van verschillende amateurclubs uit de regio.</p>
      <p>Daarnaast heeft hij maar weinig inspraak bij de inkomende transfers. Deze worden gedaan door Ars, die weer werkt in opdracht van Fortuna-eigenaar Isitan GÃ¼n. Hofland deed een aantal aanbevelingen samen met zijn technische staf, maar die werden afgewezen, waardoor de relatie tussen Hofland en Ars een flinke deuk opliep. Volgens de krant hebben de heren maar weinig contact met elkaar, mede vanwege het feit dat Ars slechts parttime werkt in Sittard.</p>
      <p>Hofland zelf geeft aan dat een vertrek bij de club wat voorbarig is. "Natuurlijk zijn we niet altijd even content, bijvoorbeeld met de situatie rond de velden", vertelt hij tegen <i>De Limburger</i>. "En Ars spreek ik niet vaak, alleen op maandag en vrijdag. Wat de toekomst betreft, ik heb nog een contract voor 2,5 jaar en heb er nog met niemand over het volgend seizoen gesproken. Die evaluatie zal in de winterstop volgen."</p>
      <p>Ook Ars komt met een korte reactie. "We hebben wel eens discussies, maar niet meer dan normaal. Je kunt het ook niet altijd met elkaar eens zijn."</p>
    </article>
  </body>
</html>