<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/basbakanin-mahkemedeki-sozlerini-kim-tutanaklardan-cikardi-20111950.html"/>
    <meta property="og:site_name" content="OdaTV"/>
    <meta property="article:published_time" content="2019-11-20T11:34:00+00:00"/>
    <meta property="og:title" content="Ahmet Tatar yazdı: Başbakanın mahkemedeki sözlerini kim tutanaklardan çıkardı"/>
    <meta property="og:description" content="Mesut Yılmaz'ın tanıklığının 15 Temmuz darbe girişimi öncesinde olduğu ve o dönemde mahkemelerdeki FETÖ'nün etkinliği göz önüne alındığında, Alican Türk arkadaşımızın iddialarının asla yabana atılmaması gerektiğini ve dilekçedeki taleplerin gereğinin yapılmasını bekliyoruz."/>
  </head>
  <body>
    <article>
      <h1>Ahmet Tatar yazdı: Başbakanın mahkemedeki sözlerini kim tutanaklardan çıkardı</h1>
      <h2>Mesut Yılmaz'ın tanıklığının 15 Temmuz darbe girişimi öncesinde olduğu ve o dönemde mahkemelerdeki FETÖ'nün etkinliği göz önüne alındığında, Alican Türk arkadaşımızın iddialarının asla yabana atılmaması gerektiğini ve dilekçedeki taleplerin gereğinin yapılmasını bekliyoruz.</h2>
      <address>
        <time datetime="2019-11-20T11:34:00+00:00">20 Nov 2019, 11:34</time>
      </address>
      <p>28 Şubat Davası dendiğinde konu ile ilgilenen birçok insan gibi benim de aklıma ilk Alican Türk’ün adı geliyor. Nasıl gelmesin. 28 Şubat davasında yargılanan onca kurmay, onca general varken, bu konuyu büyük bir soğukkanlılıkla takip eden, her türlü belgeyi bilgiyi titizlikle arşivleyip değerlendiren, süreci “<b>28 Şubat – Sincan’dan Tarihe Notlar</b>” adlı iki cilt kitap halinde getiren ve bulabildiği her platformda gerçekleri anlatmak için çırpınan bir adalet arayıcısından bahsediyoruz. Onu tanımak ve onunla çalışmak benim için büyük bir onur ve aynı zamanda şans.</p>
      <p>Onun 28 Şubat hakkında en tahrik edici, en suçlayıcı sorular karşısındaki alicenap tutumunu hayranlıkla seyrediyorum. Kızmadan, hiddetlenmeden, karşısındaki kim olursa olsun saygıyı elden bırakmadan, büyük bir anlayışla sorulara açıklık getirme çabası karşısında, bazen şaşırıyor bazen de onu kıskanıyorum.</p>
      <p>
        <b>MAHKEME “BAŞ BELASINDAN” KURTULMAYI DENEDİ</b>
      </p>
      <p>Onun bu davaya dahil edilmesi 28 Şubat Kumpasını kuranlar açısından büyük bir hata ve şansızlık ise; sanıkları için de şanstır bana göre. Zira yerel mahkemede davanın son kararı öncesi savunmasında <b>“Ya beni beraat ettirin ya da en ağır ceza neyse onu verin” </b>anlamındaki sözlerinden sonra beraat kararı veren mahkeme, bence bu “Baş belasından” kurtulmayı denedi. Ama nafile. Alican Türk hala araştırıyor, hala belge peşinde koşuyor ve hala zabıt okuyor.</p>
      <p>İşte 13 Kasım 2019 tarihinde avukatları aracılığı ile İstinaf Mahkemesine verdiği yeni dilekçesi de bu çabalarının bir sonucu.</p>
      <p>Kozmik Oda davasından 17 yıla mahkum olan FETÖ’cü savcı Mustafa Bilgili’nin soruşturup iddianamesini yazdığı ve Alican’ın deyimiyle “<b>Rahmetli Necmettin Erbakan’ın ölmesi beklenerek”</b> açılan 28 Şubat Davası, diğer Kumpas Davalar gibi birçok ahlaksız kurguya sahne olmuştur. Alican bunları birçok konuşmasında ve kitabında anlattı. Fakat bunlar yetmezmiş gibi, davaya yönelik daha başka kumpasların da tasarlandığı anlaşılıyor.</p>
      <p>
        <b>MESUT YILMAZ’IN ÇIKARILAN SÖZLERİ: “SORUMLUSU VARSA SİYASETÇİLER OLARAK BİZİZ”</b>
      </p>
      <p>Alican Türk dilekçesinde; müşteki avukatlarından Av. Necip Kibar’ın “<b>28 Şubat döneminde yapılan cezai uygulamalarla, yasaklarla binlerce insanın mağdur edildiği</b>" yönündeki açıklamalarına karşı Mesut YILMAZ kendisine dönerek ve sol eliyle de arkasında oturan sanıkları işaret ederek, <b>"İyi de bunun için niye bu sanıkları suçluyorsunuz? Bunlar asker kişiler... Yasaları askerler mi çıkarıyor? Yasaları Meclis çıkarır. Bu söyledikleriniz yasal düzenlemelerle ilgili hususlardır ve bunun bir muhatabı ve sorumlusu varsa siyasetçiler olarak biziz; askerlere değil bize sormanız lazım."</b> şeklindeki açıklamanın zabıtlara geçmemiş olduğunu belirterek mahkemeden; <b>“Sayın Mesut YILMAZ'ın ifadesinin görüntülerinin değiştirilmesi ve /veya silinmesinin önüne geçmek maksadıyla söz konusu görüntülere el konulmasını, görüntülerin bir kopasının çözümünün yapılması için seçilecek bilirkişiye verilerek çözümünün yaptırılmasını, yapılan işlemin dosyaya dahil edilmesini ve tarafımıza bilgi verilmesini”</b> talep ediyor.</p>
      <p>Evet, iddia ve talep böyle...</p>
      <p>Mesut Yılmaz'ın tanıklığının 15 Temmuz darbe girişimi öncesinde olduğu ve o dönemde mahkemelerdeki FETÖ'nün etkinliği göz önüne alındığında, Alican Türk arkadaşımızın iddialarının asla yabana atılmaması gerektiğini ve dilekçedeki taleplerin gereğinin yapılmasını bekliyoruz.</p>
      <p>Bu amaçla Alican Türk’ün 28 Şubat Davası'nın İstinaf Mahkemesi olarak görevlendirilen Ankara Bölge Adliye Mahkemesi, 21. Ceza Dairesi Başkanlığı'na verdiği ve ilginç bilgiler içeren dilekçesini de aynen kamuoyunun bilgisine sunuyorum:</p>
      <figure>
        <a href="https://odatv.com/images2/2019_11/2019_11_20/mesut_yilmaz_in_ifadeleri_konusunda_21_ceza_dairesi_bk_ligina_dilekce-dontrld.pdf">
          <img src="https://odatv.com/images2/2019_11/2019_11_20/e.jpg"/>
        </a>
      </figure>
      <p>
        <b>KUMPASDER Başkanı Ahmet Tatar</b>
      </p>
      <p>
        <b>Odatv.com</b>
      </p>
      <figure>
        <a href="https://www.odakitap.com/28-subat-sincandan-tarihe-notlar-2-cilt-takim-kitabi-alican-turk">
          <img src="https://odatv.com/images2/2019_01/2019_01_19/28-subat-sincan_dan-tarihe-notlar.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>16,662 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/onlarca-ilde-gozaltilar-08101922.html"/>
        <a href="https://odatv.com/fetonun-zenginleri-nasil-kurtarildi-12091920.html"/>
        <a href="https://odatv.com/30-ilde-operasyon-basladi-27071912.html"/>
        <a href="https://odatv.com/necdet-ozelin-genelkurmayi-teslim-ettigi-feto-sanigi-kumpasi-boyle-savundu-19061935.html"/>
        <a href="https://odatv.com/sorulari-calan-polislere-9-yillik-maas-cezasi-03031901.html"/>
        <a href="https://odatv.com/cezaevinde-hala-kendisini-gizleyen-orgut-yoneticilerini-ancak-bu-yontemle-ortaya-cikarabilirsiniz-15021935.html"/>
        <a href="https://odatv.com/pismanim-diyen-fetoculeri-samimi-bulmuyorum-08021940.html"/>
        <a href="https://odatv.com/28-subat-doneminde-kac-imam-hatip-okulu-kapandi-18011955.html"/>
        <a href="https://odatv.com/fetonun-yeni-versiyonlari-11011905.html"/>
        <a href="https://odatv.com/219-kisiye-dev-operasyon-14121813.html"/>
        <a href="https://odatv.com/o-sinav-sorusturmasinda-40-gozalti-11091816.html"/>
        <a href="https://odatv.com/istanbulda-buyuk-operasyon-10091821.html"/>
        <a href="https://odatv.com/fetocu-kocasini-giyabinda-bosadi-09091848.html"/>
        <a href="https://odatv.com/12-ilde-34-gozalti-29081810.html"/>
        <a href="https://odatv.com/feto-ile-korkutup-dolandirdilar-19081800.html"/>
        <a href="https://odatv.com/tuzla-piyade-okuluna-feto-gozaltisi-18081800.html"/>
        <a href="https://odatv.com/7-subat-sorusturmasinda-6-tutuklama-19071858.html"/>
        <a href="https://odatv.com/bunca-aci-dersten-sonra-iyice-anlasilmalidir...-16071800.html"/>
        <a href="https://odatv.com/rutbeli-askerlere-gozalti-karari-28061802.html"/>
        <a href="https://odatv.com/fetonun-hayaleti-metrobuste-yakalandi-06061844.html"/>
      </related>
    </article>
  </body>
</html>