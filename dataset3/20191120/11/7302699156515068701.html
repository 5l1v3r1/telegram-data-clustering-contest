<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111527"/>
    <meta property="og:site_name" content="MGR Online"/>
    <meta property="article:published_time" content="2019-11-20T11:56:00+00:00"/>
    <meta property="og:title" content="จีน-ญี่ปุ่น-เกาหลีใต้กับ “บูรพาภิวัฒน์”"/>
    <meta property="og:description" content="ชักเหน็ดเหนื่อย เมื่อยล้ากับการประท้วง หรือรายการ “จุดไฟในนาคร” เต็มที...คืออะไรมันจะลุกฮือป่วนบ้าน ป่วนเมือง ป่วนประเทศ และ “ป่วนโลก” ไปได้ถึงปานนี้ เพราะฉะนั้น...วันนี้ ลองเปลี่ยนบรรยากาศไปว่ากันถึงเรื่องคุณพ่ออเมริกาคิดจะค"/>
  </head>
  <body>
    <article>
      <h1>จีน-ญี่ปุ่น-เกาหลีใต้กับ “บูรพาภิวัฒน์”</h1>
      <address><time datetime="2019-11-20T11:56:00+00:00">20 Nov 2019, 11:56</time> by <a rel="author">ทับทิม พญาไท</a></address>
      <figure>
        <img src="https://mpics.mgronline.com/pics/Images/562000011539101.JPEG"/>
        <figcaption>ทหารสหรัฐฯ ในเกาหลีใต้</figcaption>
      </figure>
      <p>ชักเหน็ดเหนื่อย เมื่อยล้ากับการประท้วง หรือรายการ <b>“จุดไฟในนาคร” </b>เต็มที...คืออะไรมันจะลุกฮือป่วนบ้าน ป่วนเมือง ป่วนประเทศ และ <b>“ป่วนโลก” </b>ไปได้ถึงปานนี้ เพราะฉะนั้น...วันนี้ ลองเปลี่ยนบรรยากาศไปว่ากันถึงเรื่องคุณพ่ออเมริกาคิดจะคว้าเอาเตารีด มารีด มาไถ คุณน้องโสมเกาหลีตังกุยจับ น่าจะเหมาะกว่า...<br/><br/>คือเรื่องการเจรจาระหว่างอเมริกากับเกาหลีใต้ เมื่อช่วงวันอังคาร (19 พ.ย.) ที่ผ่านมา...กรณีที่รัฐบาลเกาหลีใต้จะต้องจ่ายเงินอุดหนุนให้กับการคงทหารอเมริกันจำนวน 28,500 นาย เอาไว้ในฐานทัพเกาหลีใต้ เพื่อช่วยดูแลรักษาความมั่นคง ปลอดภัย อะไรต่อมิอะไรทั้งหลายตกปีละประมาณ 1,040 ล้านดอลลาร์ ดังเท่าที่เคยเป็นมาโดยตลอด แต่เมื่อมาถึงยุค <b>“ทรัมป์บ้า” </b>หรือยุค <b>“อเมริกา...ต้องมาก่อน” </b>การควักเตารีดออกมารีด มาไถ หรือการ <b>“ขึ้นราคาค่าคุ้มครอง” </b>ของอเมริกา ก็ดันเขยิบสูงปรี๊ดปาเข้าไปถึง 5 เท่าตัว หรือเกิดการเรียกร้องให้รัฐบาลเกาหลีใต้ ต้องจ่ายเงินอุดหนุนดังกล่าว จำนวนถึงประมาณ 5,000 ล้านดอลลาร์เป็นอย่างน้อย...<br/><br/>ส่งผลให้เกิดรายการ <b>“สะบัดตูด” </b>หรือเกิดการลุกหนีจากโต๊ะประชุมเจรจา หลังจากคุยไป-คุยมาได้แค่ประมาณชั่วโมงเท่านั้นเอง ทั้งๆ ที่โดยกำหนดการของการเจ๊าะๆ แจ๊ะๆ ในรายละเอียด อาจต้องใช้เวลาเป็นวันๆ เอาเลยถึงขั้นนั้น สิ่งเหล่านี้เลยกลายเป็นข่าวแพร่สะพัดไปทั่วทั้งสำนักข่าวต่างประเทศ และทำให้บรรดาชาวโสมทั้งหลาย เกิดความเปรี้ยวมือ เปรี้ยวไม้ กันไปตามสมควร ถึงขั้นออกมายกป้าย ชูป้าย ด่าอเมริกากันพอได้น้ำ-ได้เนื้อ ไม่ต่างไปจากชาวโสมที่อยู่ถัดขึ้นไปในแถบเกาหลีเหนือ การออกแถลงการณ์ของรัฐบาลเกาหลีเหนือ ผ่านสำนักข่าว <b>“KCNA” </b>เมื่อช่วงวันจันทร์ (18 พ.ย.) ที่ผ่านมา ว่าผู้นำเกาหลีเหนืออย่าง <b>“คิมน้อย” </b>ไม่มีอารมณ์ที่จะเจ๊าะแจ๊ะเจรจาใดๆ กับ <b>“ทรัมป์บ้า” </b>อีกต่อไปแล้ว หรือ <i>“ไม่ยอมให้ผู้นำอเมริกานำเอาการพบปะเจรจากับผู้นำเกาหลีเหนือไปอวดอ้างอะไรต่อมิอะไรได้อีก” </i>สรุปเป็นอันว่า...ไม่ว่าหลีเหนือหรือหลีใต้ ต่างออกอาการ <b>“แม้พัดลมยังส่ายหน้าเลย” </b>กับคุณพ่ออเมริกาอย่างเห็นได้โดยชัดเจน...<br/><br/>ส่วนก่อนหน้านั้น...พันธมิตรรายสำคัญของคุณพ่ออเมริกา อย่างคุณพี่ยุ่นปี่ หรือญี่ปุ่น ก็คงหนีไม่พ้นต้อง <b>“ส่ายหน้า” </b>ชนิดไม่ต่างอะไรไปจากกัน เพราะถ้าว่ากันตาม<b> “รายงานข่าว” </b>ที่นิตยสาร <b>“Foreign Policy</b>” เขาได้นำเสนอไว้เมื่อช่วงวันอาทิตย์ (17 พ.ย.) ที่ผ่านมานี่เอง อ้างแหล่งข่าวระดับสูงในรัฐบาลอเมริกันระบุว่า ผู้นำอเมริกันอย่าง <b>“ทรัมป์บ้า” </b>นั้น กะจะควักเตารีด ออกมารีด มาไถ รัฐบาลญี่ปุ่นแบบเดียวกับรัฐบาลเกาหลีใต้นั่นเอง คือกะจะ <b>“ขึ้นราคาค่าคุ้มครอง” </b>หรือต้องการเพิ่มเงินอุดหนุนค่าใช้จ่ายให้กับการคงทหารอเมริกันจำนวน 54,000 นายในฐานทัพอเมริกาที่ญี่ปุ่น จากประมาณ 2,000 ล้านดอลลาร์ ขึ้นเป็น 8,000 ล้านดอลลาร์ หรือเพิ่มขึ้นอีกประมาณ 4 เท่าตัว จริง-ไม่จริง...คงต้องรอจนกว่าข้อตกลงดังกล่าวจะครบกำหนดในช่วงอีก 2 ปีข้างหน้า หรือในปี ค.ศ.2021 กันดูอีกที...<br/><br/>แต่ก็นั่นแหละ...การที่ <b>“อเมริกา...ต้องมาก่อน” </b>ทุกสิ่งทุกอย่าง หรือทุกๆ กรณีในโลกนี้ ย่อมส่งผลให้บรรดาผู้ที่เคยยืนหยัดเป็น <b>“พันธมิตร” </b>กับคุณพ่ออเมริกา นับวันจะออกอาการ <b>“ส่ายหน้า” </b>ยิ่งขึ้นเรื่อยๆ ไม่ว่าในซีกโลกไหนๆ ก็แล้วแต่ ยิ่งโดยเฉพาะในเอเชียและแปซิฟิก ที่เคยเป็นเป้าหมายในการ <b>“ปักหมุด” </b>(Pivot to Asia) หรือการประดิษฐ์ คิดค้น <b>“ยุทธศาสตร์อินโด-แปซิฟิก” </b>(Indo-Pacific Strategy) ด้วยแล้ว ใครที่เคยมีโอกาสได้อ่านข้อเขียน บทความ ของนักกฎหมายและนักวิเคราะห์การเมืองระหว่างประเทศชาวนิวซีแลนด์ ผู้เชี่ยวชาญด้านนโยบายต่างประเทศอเมริกา ตะวันออกกลาง และเอเชีย-แปซิฟิก ผู้มีชื่อว่า <b>“Darius Shahtahmasebi” </b>ว่าด้วยเรื่อง <b>“US unilateralism may be pushing Japan and South Korea into the Open arms of China” </b>หรือ <b>“ลัทธิทำตามอำเภอใจของอเมริกาอาจผลักให้ญี่ปุ่นและเกาหลีใต้ต้องผวาเข้าสู่อ้อมอกของจีน” </b>อะไรทำนองนั้น ที่เพิ่งเผยแพร่ไปเมื่อสัปดาห์ที่แล้วนี่เอง คงพอหลับตานึกภาพได้บ้างว่า...เอาไป-เอามาแล้ว โฉมหน้าของโลกในอนาคต มันน่าจะเป็นไปในแนวไหนกันแน่!!!<br/><br/>คือถ้าสรุปโดยคร่าวๆ...ผู้เชี่ยวชาญชาวนิวซีแลนด์รายนี้ท่านเห็นว่า <b>“การเชื่อมโยง” </b>กันระหว่าง 3 ประเทศหลักๆในภูมิภาคเอเชียอย่างจีน-ญี่ปุ่น-และเกาหลีใต้ ที่แม้จะเคยมีเบื้องหลังทางประวัติศาสตร์และข้อพิพาททางดินแดน อันทำให้ไม่อาจกลมกลืนกันได้สนิท และกลายเป็นเครื่องมือชิ้นสำคัญในการควบคุมอำนาจแบบ <b>“แบ่งแยกแล้วปกครอง” </b>ของอเมริกามาโดยตลอด อาจกำลังกลายเป็นตัวกัดกร่อนบทบาทและอิทธิพลของอเมริกาในระดับโลกเอาเลยทีเดียว เพราะด้วย <b>“ขนาด” </b>ทางเศรษฐกิจที่ใหญ่โตเป็นอันดับ 2 อันดับ 3 ของโลก รวมทั้งอันดับ 12 ของเกาหลีใต้ ก็มีปริมาณมากกว่า 20 เปอร์เซ็นต์ของจีดีพีโลกเข้าไปแล้ว ดังนั้น...ถ้าหาก 3 ชาติที่ว่านี้ เกิดคิดร่วมมือ ร่วมไม้กันจริงๆ พร้อมที่จะลดความกินแหนงแคลงใจ ไม่ว่าในอดีต ปัจจุบันลงไปได้มากเท่าไหร่ โอกาสที่จะส่งผลให้มหาอำนาจสูงสุดอย่างคุณพ่ออเมริกา ต้อง <b>“โฮม อโลน” </b>หรือต้อง <b>“ปอกกล้วยเปลี่ยวในบ้านร้าง” </b>ตามลำพัง ย่อมมีความเป็นไปได้สูงเอามากๆ...<br/><br/>และแนวโน้มที่ว่า...ก็ใช่ว่าจะเป็นไปไม่ได้ เพราะด้วยแรงกดดันจากลัทธิทำตามอำเภอใจ การป้องกันกีดกันทางการค้า หรือ <b>“ลัทธิอเมริกา...ต้องมาก่อน” </b>ของ <b>“ทรัมป์บ้า” </b>นี่เอง ที่ทำให้ช่องว่างความกินแหนงแคลงใจของทั้ง 3 ประเทศ ค่อยๆ ถูกกระชับยิ่งขึ้นเรื่อยๆ ชนิดที่ผู้นำจีน อย่างนายกรัฐมนตรี <b>“หลี่ เค่อเฉียง” </b>ของจีน ถึงกับกระซิบกับนายกรัฐมนตรี <b>“ชินโสะ อาเบะ” </b>ของญี่ปุ่นเอาไว้ก่อนหน้านี้ว่า <i>“ความร่วมมือของ 3 ฝ่าย (จีน-ญี่ปุ่น-เกาหลีใต้) จะเป็นกำลังสนับสนุนโลกทั้งโลก” </i>เอาเลยถึงขั้นนั้น และในการประชุมสุดยอด 3 ฝ่ายที่จะเริ่มขึ้น ณ เมืองเฉิงตูในเดือนธันวาคมที่จะถึง อาจพอได้เห็น <b>“สัญญาณ” </b>ดังกล่าว ชัดเจนยิ่งขึ้นเรื่อยๆ โดยทั้ง 3 ประเทศที่ว่า ต่างก็เป็นประเทศที่อยู่ภายใต้ข้อตกลงความร่วมมือ <b>“RCEP” </b>(Regional Comprehensive Economic Partnership)ไปด้วยกันทั้งสิ้น อันหมายรวมไปถึงอินเดีย ออสเตรเลีย นิวซีแลนด์ และอีก 10 ประเทศอาเซียน ที่ถ้านำเอาขนาดทางเศรษฐกิจมารวมๆ กันแล้วก็ปาเข้าไปถึง 1 ใน 3 ของจีดีพีโลกเอาเลยถึงขั้นนั้น หรือเฉพาะจำนวนประชากรก็เกือบจะครึ่งโลกเข้าไปแล้ว...<br/><br/>ประกอบกับ <b>“ความสำเร็จ” </b>อันมิอาจปฏิเสธได้ของจีน...ในการ <b>“เปลี่ยน” </b>บรรดาประเทศพันธมิตรของอเมริกา ให้กลายมาเป็นประเทศที่พร้อมให้ความร่วมมือทางเศรษฐกิจกับอภิมหาโครงการ <b>“One Belt, One Road” </b>กันไปเป็นแผงๆ ไล่ตั้งแต่แอฟริกา ตะวันออกกลาง เอเชียกลาง ยุโรป ละตินอเมริกา ไปจนทั่วทั้งภูมิภาคอินโด-แปซิฟิก จึงทำให้ใครก็ตามที่ยังคงละเมอ พร่ำเพ้อ ถึงความยิ่งใหญ่ของอเมริกา ของเงินดอลลาร์ หรือของยุทธศาสตร์ <b>“อินโด-แปซิฟิก” </b>น่าจะ <b>“คิดใหม่-ทำใหม่” </b>ได้แล้ว...</p>
    </article>
  </body>
</html>