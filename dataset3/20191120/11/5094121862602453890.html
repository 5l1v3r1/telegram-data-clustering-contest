<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/vrazda-vrah-ubodal-plzen-zdemyslice-tereza-spoluzacka-narozeniny-soud.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T11:04:00+00:00"/>
    <meta property="og:title" content="Brutální vražda dívky: Chtěl jsem ji zabít, přiznal u soudu zhrzený spolužák"/>
    <meta property="og:description" content="Osmnáctiletý Daniel M., který letos v květnu ve Zdemyslicích na Plzeňsku ubodal svoji bývalou spolužačku, svůj čin údajně předem plánoval. Důvodem vraždy, za kterou hrozí mladíkovi až dvacet let za mřížemi, byla podle něj neopětovaná láska. Případ začal dnes projednávat Krajský soud v Plzni.  "/>
  </head>
  <body>
    <article>
      <h1>Brutální vražda dívky: Chtěl jsem ji zabít, přiznal u soudu zhrzený spolužák</h1>
      <address><time datetime="2019-11-20T11:04:00+00:00">20 Nov 2019, 11:04</time> by <a rel="author">Lenka Prokšová</a></address>
      <p>Do dívky Terezy ze Zdemyslic se Daniel M. zamiloval na Obchodní akademii v Plzni. Od loňského března spolu začali trávit hodně času; chodili do kina, na obědy či jezdili na výlety. V září 2018 se s ním však Tereza přestala bavit. Obžalovaný začal propadat depresím, pokusil se o sebevraždu a skončil na psychiatrii.</p>
      <figure>
        <img src="https://g.denik.cz/46/2e/vrazda-zdemyslice-02_denik-150-3x2.jpg"/>
      </figure>
      <aside>
        <a href="https://plzensky.denik.cz/zlociny-a-soudy/mladou-zenu-nalezli-mrtvou-policie-zadrzela-podezrelou-osobu-20190527.html">Dívku zřejmě zavraždil přítel Přečíst článek ›</a>
      </aside>
      <p>Vrcholem všeho bylo, když se Daniel M. dozvěděl, že má Tereza přítele. Přestoupil na jinou školu, ale dívku stále nedokázal pustit z hlavy. Na otázku, proč jel v osudný den 27. května, kdy měla navíc Tereza osmnácté narozeniny, za ní domů, odpověděl, že ji chtěl zabít. „V době incidentu jsem se choval nepřiměřeně. Omlouvám se,“ uvedl ve středu u soudu obžalovaný. „V oblasti intimních vztahů jsem nebyl nijak zběhlý, ale očekával jsem a chtěl jsem něco víc než jen přátelství. Když jsme se v září přestali kamarádit, začal jsem mít deprese. Uvažovat o tom, že ji zabiji, mě napadlo, když se ke mně donesla zpráva, že má přítele,“ řekl osmnáctiletý Daniel M., kterému hrozí dvacet let vězení.</p>
      <p>Podle obžaloby si mladík chladnokrevný čin dopředu naplánoval. Týden před vraždou se s tím svěřil kamarádovi. Ten na informaci zareagoval pouze slovy, že je to hloupost.</p>
      <p>Den před zločinem si Daniel uložil do školní brašny dva nože. V pondělí 27. května dopoledne pak odešel ze školy s odůvodněním, že ho bolí hlava. „Odjel jsem vlakem do Zdemyslic, kde Tereza bydlela. Tam jsem na ni dvě hodiny čekal na nádraží, až přijede ze školy, a poté ji sledoval domů. Vzal jsem si raději dva nože, kdybych jeden ztratil. Strčil jsem si je za opasek. Když jsem vešel do domu, Tereza na mě začala křičet, ať jdu pryč,“ popsal dále před soudem obžalovaný.</p>
      <figure>
        <img src="https://g.denik.cz/46/9d/obzalovany-daniel-z-vrazdy_denik-630.jpg"/>
      </figure>
      <p>Dívka se poté otočila k obžalovanému zády, on ji chytil do tzv. kravaty a svalil na zem. Nožem jí pak zasadil čtyři bodné rány do hrudníku. Následně jí podřízl krk.</p>
      <p>Lidé, co mladého vraha znali, o něm mluvili jako o tichém, nenápadném a introvertním člověku. Ne však otec zavražděné. „Měl několik nožů, provedl to tím nejbrutálnějším způsobem, jakým mohl. Pobodal ji a pak jí podřízl krk. Nedal nám nikomu šanci ji zachránit,“ svěřil se Deníku už dříve otec osmnáctileté Terezy.</p>
      <p>Mladík navíc po činu ještě o vraždě informoval na sociálních sítích. Napsal, že je dívka mrtvá a že doufá, že ji to bolelo. Ke zprávě přidal ještě usměvavého smajlíka.</p>
      <p>„Nebyl to žádný psychopat, věděl, co dělá. Čin chladnokrevně připravoval. Společnost by se k tomu měla postavit takovým způsobem, aby už nikdy nic takového nemohl zopakovat. Podle mých informací se ještě pokoušel na sociální sítě posílat snímky mé zavražděné dcery. Následně tam zveřejnil části svého zakrváceného těla. Tereza dostala k osmnáctým narozeninám snímky se zvířaty od profesionální fotografky, které si moc přála. Přišly jí, když jela vlakem domů, ale už si je užít nemohla. Popravil ji. Měla spoustu životních plánů, mimo jiné chtěla jet do Japonska, učila se japonštinu,“ doplnil otec zavražděné, který pracuje jako profesionální hasič.</p>
      <p>Rodina zavražděné požaduje náhradu nemajetkové újmy v celkové výši pět milionů korun a dále 22 tisíc za pohřeb. Soud v dalších dnech pokračuje.</p>
      <figure>
        <img src="https://g.denik.cz/46/b4/pietni-misto-ve-skole-v-plzni-kterou-navstevovali-vrah-i-obet-04_denik-150-3x2.jpg"/>
      </figure>
      <aside>
        <a href="https://plzensky.denik.cz/zlociny-a-soudy/tichy-hodny-kluk-a-taky-vrah-20190529.html">Tichý, hodný kluk. A taky vrah Přečíst článek ›</a>
      </aside>
    </article>
  </body>
</html>