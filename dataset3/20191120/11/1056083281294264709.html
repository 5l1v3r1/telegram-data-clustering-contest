<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919096/%D8%AC%D8%B4%D9%86%D9%88%D8%A7%D8%B1%D9%87-%DA%86%D8%AA%D8%B1-%D8%B2%D9%86%D8%AF%DA%AF%DB%8C-%D9%82%D8%A7%D8%A8%D9%84%DB%8C%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%B4%D8%AF%D9%86-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:10:49+00:00"/>
    <meta property="og:title" content="جشنواره چتر زندگی قابلیت بین‌المللی شدن دارد"/>
    <meta property="og:description" content="ایسنا/یزد عضو هیئت انتخاب سومین جشنواره تئاتر خیابانی چتر زندگی یزد با تاکید بر این که چتر زندگی باید به سمت بین المللی شدن حرکت کند، گفت: اکثر آثار ارسالی به جشنواره خوب یا بسیار خوب بودند."/>
  </head>
  <body>
    <article>
      <h6 class="kicker">عضو هیئت انتخاب جشنواره چتر زندگی:</h6>
      <h1>جشنواره چتر زندگی قابلیت بین‌المللی شدن دارد</h1>
      <address><time datetime="2019-11-20T11:10:49+00:00">20 Nov 2019, 11:10</time> by <a rel="author">امیر رضازاده</a></address>
      <p>ایسنا/یزد عضو هیئت انتخاب سومین جشنواره تئاتر خیابانی چتر زندگی یزد با تاکید بر این که چتر زندگی باید به سمت بین المللی شدن حرکت کند، گفت: اکثر آثار ارسالی به جشنواره خوب یا بسیار خوب بودند.</p>
      <p>«سیدمحمدرضا گلزاری» در جمع خبرنگاران با اشاره به این که این دوره جشنواره چتر زندگی از کیفیت بالایی برخوردار است، اظهار کرد: اکثر کارها و آثار امسال توسط تحصیل‌کردگان و فارغ التحصیلان تئاتر یا هنر بود و به این ترتیب می‌توانیم آثار را به سه بخش متوسط، خوب و بسیار خوب تقسیم‌بندی کنیم.</p>
      <p>وی با بیان این که در این دوره آثار ضعیف مشاهده نشده‌ است، افزود: تعداد آثار با کیفیت متوسط هم کم بود و بیشتر کارهایی که تماشا کردیم در دسته بندی خوب و بسیار خوب قرار می‌گرفت که این موضوع هم نشات گرفته از فعالیت افرادی بود که تجربه و تحصیل مرتبط و زیادی در این حوزه داشته‌اند.</p>
      <p>عضو هیئت انتخاب سومین جشنواره تئاتر خیابانی چتر زندگی یزد در ارتباط با تلاش در راستای جهانی شدن این جشنوراه، گفت: این اتفاق صد در صد برای یزد می‌تواند رخ دهد، ما در یزد شاخصه‌های جهانی را داشتیم و در یونسکو هم این شاخصه‌ها به ثبت رسیده و امروز یزد به صورت رسمی یک شهر جهانی شناخته می‌شود.</p>
      <p>گلزاری تصریح کرد: این قابلیت را داریم که جشنواره تئاتر خیابانی چتر زندگی یزد در سطح بین‌المللی هم مطرح شود و در دوره‌های آینده شاهد حضور آثاری از نقاط مختلف جهان در این جشنواره باشیم.</p>
      <p>این هنرمند تئاتر استان یزد با تاکید بر این که زیرساخت‌های تبدیل جشنواره تئاتر یزد به عنوان یک جشنواره بین المللی تا حدودی وجود دارد، خاطرنشان کرد: لازم است در راستای تقویت این زیرساخت‌ها حرکت کنیم.</p>
      <p>وی افزود: آثاری که از یزد به دبیرخانه جشنواره ارسال شده آثاری خوب و با کیفیت بالا بود که یکی از دلایل این موضوع را می توان شرکت در دوره های قبل این جشنواره و همچنین افزایش ارتباط هنرمندان یزدی با هنرمندان دیگر نقاط کشور است.</p>
      <p>عضو هیئت انتخاب سومین جشنواره تئاتر خیابانی چتر زندگی یزد با بیان این که آثار تئاتر خیابانی یزد به سمت حرفه ای شدن پیش رفتند گفت: سعی کردیم آثاری انتخاب شود که شاخصه‌های تئاتر خیابانی را داشته باشند و مولفه‌های اصلی این هنر در کار رعایت شده باشد.</p>
      <p>انتهای پیام</p>
    </article>
  </body>
</html>