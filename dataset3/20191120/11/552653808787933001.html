<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057777_megszolalt-a-borkai-ugyben-eloallitott-egykori-valogatott-focista"/>
    <meta property="og:site_name" content="Népszava"/>
    <meta property="article:published_time" content="2019-11-20T11:11:00+00:00"/>
    <meta property="og:title" content="Megszólalt a Borkai-ügyben előállított egykori válogatott focista"/>
    <meta property="og:description" content="A nevét is vállalva azt mondta, a győri polgármesternek fülig ért a szája, amikor átadta neki a felvételeket."/>
  </head>
  <body>
    <article>
      <h1>Megszólalt a Borkai-ügyben előállított egykori válogatott focista</h1>
      <address><time datetime="2019-11-20T11:11:00+00:00">20 Nov 2019, 11:11</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A nevét is vállalva azt mondta, a győri polgármesternek fülig ért a szája, amikor átadta neki a felvételeket.</b>
      </p>
      <p><a href="https://24.hu/belfold/2019/11/20/borkai-zsolt-szexvideo-orgia-zsarolas-poczik-jozsef-labdarugo/">A 24.hu</a> elérte Póczik Józsefet, aki röviden nyilatkozott a lapnak, és hozzájárult, hogy teljes nevét nyilvánosságra hozzák. Ő az a P. József korábbi válogatott labdarúgó, majd edző, akit <a href="https://edit.nepszava.hu/cikk/?id=3057777&amp;typ=1">a rendőrség előállított</a> a Borkai-ügy felvételeivel kapcsolatban.</p>
      <table bordered="">
        <tr>
          <th>Póczik József nyilatkozata</th>
        </tr>
        <tr>
          <td>"2018 júniusában kaptam egy telefonhívást egy olyan személytől, akit nem ismertem. Titkosított telefonszámról hívott. A lényeg az volt, hogy a budapesti szálloda, a Novotel portáján hagytak a nevemre egy borítékot. Nem mondták el, hogy mi van benne, csak hogy adjam át Borkai Zsoltnak. Én ezért a borítékért aztán elmentem, azt felvettem. Azt csak a kocsiban néztem meg, hogy mi van benne. Amit akkor láttam, azon elképedtem. A felvételeket megmutattam a kocsiban ülő utastársamnak, majd Győrbe mentem, és a felvételeket átadtam Borkai Zsoltnak, aki nagyon örült ennek, fülig ért a szája. Hálálkodott. Kérdezte, hogy hálálhatná meg ezt. Én meg mondtam, hogy sehogy. Nem azért csináltam, hogy meghálálja. Átadtam neki a felvételeket, és nem kértem, nem is kaptam értük semmit."</td>
        </tr>
      </table>
      <p>"66 évig nem zsaroltam meg senkit, most sem tettem" – tette hozzá, majd leszögezte: a találkozó után nem maradtak nála további felvételek. Póczik még szeptemberben, az önkormányzati választás előtt újra beszélt Borkaival a felvételekről, de hogy mit, azt nem árulta el. Állítása szerint egykori csapattársával, Glázer Róbert korábbi futballistával nem beszélt a felvételekről, és nem is adta át neki azokat, és így nem beszélt azokról Glázer Róbert testvérével, Glázer Tímeával, a Demokratikus Koalíció győri polgármesterjelöltjével sem, aki végül kis különbséggel alulmaradt a botrány kirobbanása után Borkai Zsolttal szemben az önkormányzati választáson.</p>
      <blockquote>A Győrben róla terjedő pletykák miatt a volt labdarúgó először maga jelentkezett, hogy vallomást tegyen ártatlanságáról a Nemzeti Nyomozó Irodánál még két hete, de erre a hatóság nem kerített sort.</blockquote>
      <p>Ezután Pócziknál hétfő este hatkor tartottak házkutatást Győrben, a rendőrség minden adathordozót lefoglalt, Póczikot pedig Budapestre szállították. Úgy tudni, két feljelentő van az ügyben, és a nyomozók feltételezése szerint az egykori focista 10 millió forintot szeretett volna kapni a felvételekért. Ezzel kapcsolatban Póczik úgy nyilatkozott: "Ártatlannak és sértettnek érzem magam. Amivel vádolnak, nem történt meg."</p>
      <p><a href="https://nepszava.hu/3057772_borkai-ugy-ket-prostitualtat-is-eloallitott-a-rendorseg">A Népszava</a> is megírta, hogy két prostituáltat is előállítottak Borkai szexvideós ügyével kapcsolatban.</p>
    </article>
  </body>
</html>