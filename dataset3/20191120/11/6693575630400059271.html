<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/politiek/1266643/maltas-machtigste-zakenman-opgepakt-voor-moord-journaliste.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T11:19:22+00:00"/>
    <meta property="og:title" content="Malta’s machtigste zakenman opgepakt voor moord journaliste"/>
    <meta property="og:description" content="De moord op de Maltese journaliste Daphne Caruana Galizia is mogelijk opgelost. Vanochtend om kwart voor zes heeft het Maltese leger een van de..."/>
  </head>
  <body>
    <article>
      <h1>Malta’s machtigste zakenman opgepakt voor moord journaliste</h1>
      <address><time datetime="2019-11-20T11:19:22+00:00">20 Nov 2019, 11:19</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>De moord op de Maltese journaliste Daphne Caruana Galizia is mogelijk opgelost. Vanochtend om kwart voor zes heeft het Maltese leger een van de machtigste zakenmannen van Malta opgepakt. Yorgen Fenech is hoofdverdachte in de moordzaak.</p>
      <p><b>Vrije pers</b><br/>Caruana Galizia was een belangrijke internetjournaliste. Ze wist met haar onderzoek corruptie in het bedrijfsleven en de politiek aan te tonen. Toen ze op 16 oktober 2017 om het leven werd gebracht door een autobom schudde het eiland op zijn grondvesten. Ook in de rest van Europa was er veel aandacht voor de zaak. De vrije pers was immers in het geding. Een lang onderzoek volgde. De uitvoerders van de moord werden al snel gevonden, maar wie de opdracht had gegeven bleef onduidelijk.</p>
      <p>Tot nu. Gisteren kondigde premier Joseph Muscat aan een presidentieel pardon te hebben ondertekend voor de tussenpersoon, die het contact verzorgde tussen de moordenaars en de opdrachtgever. Het betekent dat diegene vrijuit gaat en beschermd wordt als hij vertelt wie de opdracht voor de moord heeft gegeven. Nog geen 24 uur later is zakenman Yorgen Fenech opgepakt. Vanochtend om half zes probeerde hij met zijn peperdure jacht over zee te ontsnappen, maar vlak voor de kust werd hij omsingeld door het leger en ingerekend.</p>
      <p><b>Machtig zakenman</b><br/>Fenech is CEO van de Tumas Group, een bedrijf dat ooit is opgericht door zijn grootvader. Hij bezit onder meer het Hilton Hotel, de hoogste toren van Malta, een groot casino, het havenbedrijf van Valletta en tal van bedrijven in de i-gaming- en toeristensector. Dat uitgerekend hij de opdracht heeft gegeven tot de moord komt als een schok.</p>
      <p>Het zijn de twee zoons van de vermoorde journaliste, die ontdekten dat Fenech eigenaar is van 17 Black, een van de twee bedrijven in Dubai die worden genoemd in de Panama Papers en in verband zijn gebracht met twee Maltese ministers. Caruana Galizia was de corrupte gangen van het bedrijf (en de ministers) op het spoor. Haar zonen hebben haar werk afgemaakt.</p>
      <p><b>Aftreden</b><br/>De minister-president blijft volhouden dat zijn ministers niet zijn betrokken bij de moord, maar kan ze niet blijven beschermen. Een van de zoons van Caruana Galizia heeft al gesteld dat ze moeten opstappen. Vanavond is er een grote demonstratie in hoofdstad Valletta om ook het aftreden van premier Muscat te eisen.</p>
      <figure>
        <iframe data-src="https://twitter.com/mcaruanagalizia/status/1197049583873998848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Bron(nen):   </b><a href="https://www.maltatoday.com.mt/news/national/98742/afm_stops_17_black_owner_yorgen_fenechs_yacht_after_leaving_portomaso#.XdUgS9VKjIU">Malta Today</a>  <a href="https://lovinmalta.com/news/joseph-muscat-created-the-mafia-state-protest-will-be-held-this-evening-to-demand-prime-ministers-resignation/">Lovin Malta</a>    </p>
    </article>
  </body>
</html>