<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/kolejne-archeologiczne-odkrycie-w-gdansku,135255.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T11:17:00+00:00"/>
    <meta property="og:title" content="Kolejne archeologiczne odkrycie w Gdańsku"/>
    <meta property="og:description" content="Kolejne odkrycie archeologiczne podczas budowy wiaduktu Biskupia Górka. Na terenie budowy nowego wiaduktu, przy ul. Augustyńskiego, odkopano kilkanaście metrów średniowiecznego muru obronnego."/>
  </head>
  <body>
    <article>
      <h1>Kolejne archeologiczne odkrycie w Gdańsku</h1>
      <address><time datetime="2019-11-20T11:17:00+00:00">20 Nov 2019, 11:17</time> by <a rel="author">KM  </a></address>
      <h4>Kolejne odkrycie archeologiczne podczas budowy wiaduktu Biskupia Górka. Na terenie budowy nowego wiaduktu, przy ul. Augustyńskiego, odkopano kilkanaście metrów średniowiecznego muru obronnego.</h4>
      <hr/>
      <p>- To kolejny fragment średniowiecznych fortyfikacji Gdańska, który znaleziono w okolicy ul. Okopowej i Augustyńskiego. Wcześniej odkryto tu m.in. fragmenty Bastionu Wiebego, który stanowił z kolei fragment fortyfikacji nowożytnych - powiedział Marcin Tymiński, rzecznik Wojewódzkiego Pomorskiego Konserwatora Zabytków. </p>
      <p>Na terenie budowy, przy ul. Augustyńskiego, odkopano w ostatnim czasie kilkanaście metrów  średniowiecznego muru obronnego. Widać w nim wyraźnie dwie strzelnice - charakterystyczne okienka obramowane wapieniem. Podobne można zaobserwować w zachowanej Baszcie Łabędź.</p>
      <p> - Znaleźliśmy fragmenty muru łączącego Basztę Nową z Basztą Białą, które pochodzą z połowy XV wieku. To ciekawe znalezisko, liczymy na kolejne, tym bardziej, że planowane są kolejne prace ziemne w tym rejonie. Ten mur ciągnął się przecież kiedyś dalej, łączył m.in. Basztę Białą z Basztą Pod Zrębem - zaznacza Marcin Tymiński.</p>
      <p>Odkryty mur jest zniszczony, m.in. przez widoczne, prowadzone tu w ostatnich dekadach, prace podziemne - poprowadzono tędy podziemne instalacje. Decyzją urzędników nie będzie eksponowany. </p>
      <p>- Zostanie on zadokumentowany i zabezpieczony, a w śladzie ulicy zostanie inaczej ułożona kostka bądź położony zostanie chodnik w innym kolorze - po to, by było widać, że właśnie tędy przebiegały mury obronne - zdradza rzecznik Wojewódzkiego Pomorskiego Konserwatora Zabytków.</p>
      <figure>
        <img src="https://pliki.portalsamorzadowy.pl/i/15/02/43/150243.jpg"/>
        <figcaption>źródło: gdansk.pl</figcaption>
      </figure>
      <p>W 2018 roku, podczas prowadzonych prac ziemnych, dokonano dwóch odkryć archeologicznych. Odkryto pozostałości bastionu Wiebego z początku XVII wieku. Znalezisko odkopano na terenie nieistniejącego już parkingu naprzeciwko Urzędu Marszałkowskiego - w miejscu, gdzie powstać ma parking wielopoziomowy. Odnaleziono tu także relikty XV-wiecznej Baszty Nowej.</p>
    </article>
  </body>
</html>