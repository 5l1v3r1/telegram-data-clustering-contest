<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191120-repryvatyzatsiya-tse-tryvozhnyj-sygnal-dlya-investoriv-zmi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T11:39:49+00:00"/>
    <meta property="og:title" content="Реприватизація – це тривожний сигнал для інвесторів – ЗМІ"/>
    <meta property="og:description" content="Можлива реприватизація Укртелекому може відлякувати потенційних інвесторів від вкладень в Україну на користь інших держав."/>
  </head>
  <body>
    <article>
      <h1>Реприватизація – це тривожний сигнал для інвесторів – ЗМІ</h1>
      <address>
        <time datetime="2019-11-20T11:39:49+00:00">20 Nov 2019, 11:39</time>
      </address>
      <p>Можлива реприватизація Укртелекому може відлякувати потенційних інвесторів від вкладень в Україну на користь інших держав.</p>
      <p>Можлива<b> реприватизація Укртелекому</b> стане тривожним сигналом для іноземних інвесторів. Про це йдеться в матеріалі видання Капітал.</p>
      <p>Видання підкреслює, що будь-яка реприватизація – це тривожний сигнал для всіх наявних інвесторів, а особливо для потенційних. Це дуже важливо для України зараз, коли влада має намір провести чергову <b>хвилю великої приватизації та відкрити ринок землі</b>.</p>
      <p>Автор матеріалу зазначає, що до судового процесу, який ініціював <b>Фонд держмайна</b> за <b>повернення в держвласність Укртелекому</b>, сьогодні прикута увага всіх потенційних інвесторів, які очікують старту великої приватизації.</p>
      <blockquote>– Вони хочуть наперед знати відповідь на питання: чи не відберуть завод або компанію в Україні через три роки після приватизації? Чи зможуть національні суди в Україні захистити право власності, якщо держава в якийсь момент передумає або підшукає нового інвестора?<br/>Без правильних відповідей на ці питання іноземні інвестиції залишаться за кордоном. Ніхто не буде витрачати більше, ніж зможе безболісно втратити, а це вже точно не очікувані багатомільйонні інвестиції, – наголошується в матеріалі.</blockquote>
      <p>На думку автора, чим довше господарські суди зберігають інтригу у цій справі і розглядають її, тим менше шансів на те, щоб інвестори ухвалили рішення на користь вливання в економіку України, а не іншої сусідньої країни, де <b>правила гри зрозумілі та гарантовані</b>.</p>
      <p>
        <b>Читайте: </b>
        <a href="https://fakty.com.ua/ua/ukraine/20191119-vidkryttya-rynku-zemli-dast-ukrayini-0-5-1-5-do-vvp-sb/">Відкриття ринку землі дасть Україні 0,5-1,5% до ВВП – СБ</a>
      </p>
      <blockquote>– Зараз Україні, чий економічний розвиток безпосередньо залежить від того, чи повірить в неї інвестиційне співтовариство, треба бути максимально обережною у своїх діях у відношенні до тих, хто вже вклав в економіку країни, – підкреслює автор матеріалу.</blockquote>
      <p>Раніше виконавчий<b> директор Міжнародного фонду Блейзера</b>, радник президента України <b>Олег Устенко</b> підкреслив, що не кожен інвестор прийде в Україну, тому що у нас не вирішене глобальне завдання, пов’язане <b>з правом власності</b>.</p>
      <p><b>Економіст Олексій Кущ</b> вважає, що можливе повернення в держвласність Укртелекому може поставити хрест на інвестиційних планах уряду та зупинити рух інвестицій в приватний сектор. На його думку, щоб залучити інвестора, йому необхідно надати <b>довгострокові гарантії</b>.</p>
      <p>Нагадаємо, уряд опублікував законопроект для <a href="https://fakty.com.ua/ua/ukraine/20191119-uryad-opublikuvav-zakonoproekt-dlya-nedopusku-inozemtsiv-do-kupivli-zemli-v-ukrayini/">недопуску іноземців до купівлі землі</a> в Україні.</p>
    </article>
  </body>
</html>