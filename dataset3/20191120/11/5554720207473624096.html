<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/sharad-pawar-meets-pm-modi-over-farmers-distress-in-maharashtra/273160/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T11:10:41+00:00"/>
    <meta property="og:title" content="महाराष्ट्र में सरकार गठन को लेकर मचे सियासी घमासान के बीच पीएम मोदी से मिले शरद पवार"/>
    <meta property="og:description" content="महाराष्ट्र में सरकार गठन को लेकर मचे सियासी घमासान के बीच बुधवार को NCP प्रमुख शरद पवार ने प्रधानमंत्री नरेंद्र मोदी से मुलाकात की।"/>
  </head>
  <body>
    <article>
      <h1>महाराष्ट्र में सरकार गठन को लेकर मचे सियासी घमासान के बीच पीएम मोदी से मिले शरद पवार</h1>
      <address><time datetime="2019-11-20T11:10:41+00:00">20 Nov 2019, 11:10</time> by <a rel="author">JKR Staff</a></address>
      <p>महाराष्ट्र में सरकार गठन को लेकर मचे सियासी घमासान के बीच बुधवार को राष्ट्रवादी कांग्रेस पार्टी (राकांपा) के प्रमुख प्रमुख शरद पवार ने प्रधानमंत्री नरेंद्र मोदी से मुलाकात की।</p>
      <figure>
        <img src="http://www.jantakareporter.com/wp-content/uploads/2019/03/Narendra-Modi-with-Sharad-Pawar.png"/>
        <figcaption>फाइल फोटो।</figcaption>
      </figure>
      <p>पीएम मोदी और एनसीपी प्रमुख शरद पवार की यह मुलाकात संसद भवन में हुई। मोदी और पवार की बीच बातचीत करीब आधे घंटे तक चली। मुलाकात के दौरान शरद पवार ने पीएम मोदी को महाराष्ट्र के किसानों की समस्याओं से अवगत कराया। इसके साथ ही उन्होंने फसलों को हुए नुकसान और राज्य में बढते कृषि संकट के मद्देनजर उनके तत्काल हस्तक्षेप की मांग की।</p>
      <p>बैठक के समाप्त होने के बाद पवार ने पत्रकारों से बातचीत में कहा कि मोदी के साथ किसानों को राहत पैकेज देने के मुद्दे पर बात हुई और पीएण ने महाराष्ट्र में किसानों की दिक्कतों को दूर करने का आश्वासन दिया है। महाराष्ट्र में शिवसेना और कांग्रेस के साथ मिल कर सरकार के गठन के बारे में पूछे जाने पर हालांकि उन्होंने कोई जवाब नहीं दिया।</p>
      <p>पीएम मोदी से मुलाकात के बाद शरद पवार ने ट्वीट किया, ‘प्रधानमंत्री मोदी से मुलाकात के दौरान मैंने उन्हें वसंतदादा शुगर इंस्टीट्यूट में 31 जनवरी से 2 फरवरी 2020 तक होने वाले तीन दिवसीय सम्मेलन और प्रदर्शनी का उद्घाटन करने के लिए आमंत्रित किया है। सम्मेलन का विषय चीनी और संबंद्ध उद्योगों में नवाचार और विविधीकरण है।</p>
      <figure>
        <iframe data-src="https://twitter.com/PawarSpeaks/status/1197093231881621505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>मोदी और पवार की मुलाकात ऐसे समय में हुई जब ऐसी खबरें आ रहीं कि महाराष्‍ट्र में शिवसेना को सत्ता की दौड़ से बाहर करने के लिए बीजेपी जीतोड़ कोशिश कर रही है। बता दें कि, महाराष्ट्र में सरकार बनाने के लिए NCP, कांग्रेस और शिवसेना के बीच बातचीत चल रही है। राज्य में 12 नवंबर से राष्ट्रपति शासन लागू है। (इंपुट: भाषा के साथ)</p>
    </article>
  </body>
</html>