<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/philip-morris-romania-a-lansat-unsmoke-romania-prima-campanie-impotriva-fumatului-demarata-in-romania-de-o-companie-din-industria-tutunului-1922405720002019111119175522"/>
    <meta property="og:site_name" content="News.ro"/>
    <meta property="article:published_time" content="2019-11-20T11:57:00+00:00"/>
    <meta property="og:title" content="Philip Morris România a lansat ”Unsmoke Romania”, prima campanie împotriva fumatului demarată în România de o companie din industria tutunului"/>
    <meta property="og:description" content="Producătorul de tutun Philip Morris România a dat startul luna aceasta campaniei Unsmoke Romania şi platformei unsmoke.ro, un îndemn adresat fumătorilor, nefumătorilor, autorităţilor, presei şi tuturor celor care vor să contribuie la construirea unui viitor fără fum în România."/>
  </head>
  <body>
    <article>
      <h1>Philip Morris România a lansat ”Unsmoke Romania”, prima campanie împotriva fumatului demarată în România de o companie din industria tutunului</h1>
      <address><time datetime="2019-11-20T11:57:00+00:00">20 Nov 2019, 11:57</time> by <a rel="author">Alina Oprea</a></address>
      <p>
        <b>Producătorul de tutun Philip Morris România a dat startul luna aceasta campaniei Unsmoke Romania şi platformei unsmoke.ro, un îndemn adresat fumătorilor, nefumătorilor, autorităţilor, presei şi tuturor celor care vor să contribuie la construirea unui viitor fără fum în România.</b>
      </p>
      <p>”Unsmoke Romania este prima campanie împotriva fumatului demarată în ţara noastră de o companie din industria tutunului. Mesajul campaniei este unul cât se poate de simplu: Dacă nu fumezi, nu te apuca. Dacă fumezi, lasă-te. Dacă nu te laşi, fă o schimbare”, a informat miercuri compania.</p>
      <p>Este un demers ce se adresează în egală măsură fumătorilor şi nefumătorilor cu scopul de a porni un dialog autentic despre opţiunile pe care fumătorii le au pentru a elimina fumul din vieţile lor şi ale celor dragi, potrivit companiei.</p>
      <p>”La nivel global, Philip Morris mizează pe viziunea unui viitor fără fum. Vrem să înlocuim ţigările cu produse fără fum care prezintă risc redus pentru fumători faţă de continuarea fumatului. Însă pentru ca acest deziderat să devină realitate avem nevoie ca şi celelalte părţi, precum autorităţile de sănătate publică şi guvernele, să aibă aceeaşi direcţie ca şi noi”, a declarat Branislav Bibic, managing director al Philip Morris România.</p>
      <p>Unsmoke Romania face parte din campania globală Unsmoke Your World desfăşurată de Philip Morris în mai multe ţări.</p>
      <p>„Unsmoke vine să întărească mesajul că cea mai bună opţiune pentru fumători este să renunţe complet la fumat, dar celor care nu renunţă vrem să le spunem că există alternative pe care le pot lua în considerare”, spune Dragoş Bucurenci, director de comunicare la Philip Morris România.</p>
      <p>În prezent sunt aproximativ 1,1 miliarde de fumători la nivel global. În ciuda eforturilor semnificative ale guvernelor de reducere a ratei fumatului, estimările oficiale ale Organizaţiei Mondiale a Sănătăţii arată că în 2025 numărul fumătorilor va fi în continuare de peste 1 miliard. Cea mai bună alegere pentru toţi fumătorii ar fi să renunţe complet la fumat. Cei care nu renunţă trebuie să ştie că există alternative care pot prezenta mai puţine riscuri decât continuarea fumatului.</p>
      <p>”În ultimii ani au fost făcute progrese remarcabile susţinute de cercetare ştiinţifică, tehnologie şi inovaţie pentru a oferi alternative mai bune celor care altfel ar continua să fumeze. Accesul la informaţie este esenţial pentru a ajuta fumătorii să facă cea mai bună alegere pentru ei”, spun reprezentanţii companiei.</p>
      <p>În România, dar şi la nivel global, campania Unsmoke include metode de comunicare online şi offline, iar pe platforma unsmoke.ro, vizitatorii pot găsi sfaturi pentru a renunţa la fumat şi informaţii despre alternativele existente.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>