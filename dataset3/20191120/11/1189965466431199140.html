<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259945/i-astynomia-apanta-stin-kataggelia-gia-parakoloythisi-politon-sta-eksarxeia"/>
    <meta property="og:site_name" content="LiFO"/>
    <meta property="article:published_time" content="2019-11-20T11:59:00+00:00"/>
    <meta property="og:title" content="Η Αστυνομία απαντά στην καταγγελία για παρακολούθηση πολιτών στα Εξάρχεια"/>
    <meta property="og:description" content="«Ανυπόστατες οι καταγγελίες περί παράνομων παρακολουθήσεων πολιτών», τονίζει το αρχηγείο της Ελληνικής Αστυνομίας"/>
  </head>
  <body>
    <article>
      <h1>Η Αστυνομία απαντά στην καταγγελία για παρακολούθηση πολιτών στα Εξάρχεια</h1>
      <h2>«Ανυπόστατες οι καταγγελίες περί παράνομων παρακολουθήσεων πολιτών», τονίζει το αρχηγείο της Ελληνικής Αστυνομίας</h2>
      <address><time datetime="2019-11-20T11:59:00+00:00">20 Nov 2019, 11:59</time> by <a rel="author">NEWSROOM</a></address>
      <p>
        <b>Ως «εντελώς ανυπόστατες» χαρακτηρίζει το αρχηγείο της Ελληνικής Αστυνομίας τις καταγγελίες περί παράνομων παρακολουθήσεων πολιτών στα<a href="https://www.lifo.gr/tags/%CE%95%CE%BE%CE%AC%CF%81%CF%87%CE%B5%CE%B9%CE%B1"> Εξάρχεια</a> σε ανακοίνωσή του.</b>
      </p>
      <p>Στην ίδια ανακοίνωση σημειώνει πως «οι αστυνομικές Αρχές εκτελούν τα καθήκοντά τους με απόλυτη προσήλωση στη νομιμότητα και αυτό τηρείται απαρέγκλιτα».</p>
      <p>Σχετικά με δημοσιεύματα εφημερίδας που αφορούν σε δραστηριότητες της αστυνομίας στην περιοχή των Εξαρχείων, το αρχηγείο της ΕΛΑΣ τονίζει, στην ίδια ανακοίνωση, ότι «το αυτοκίνητο στο οποίο αναφέρεται ανήκει στην Ελληνική Αστυνομία και εκτελούσε διατεταγμένη υπηρεσία περιπολίας στα Εξάρχεια. Σε ολιγόλεπτη στάση του για να επιτηρηθούν γεγονότα στην Πλατεία προσήλθαν πολίτες οι οποίοι και προκάλεσαν ζημιές. Το αυτοκίνητο συνέχισε, με την παρέμβαση των ειδικών δυνάμεων (ΜΑΤ) την υπηρεσία του. Για το θέμα σχηματίζεται δικογραφία η οποία και θα αποσταλεί στον εισαγγελέα».</p>
      <p>Η ανακοίνωση σχετίζεται με το δημοσίευμα της Εφημερίδας των Συντακτών που σήμερα στο πρωτοσέλιδό της με τίτλο «Επιχείρηση κοριοί» γράφει πως «Έξω από τα γραφεία της αναρχικής-κομμουνιστικής συλλογικότητας «Ταξική Αντεπίθεση» στα Εξάρχεια βρισκόταν αυτοκίνητο με κρυφή κάμερα στον καθρέφτη στραμμένη στην είσοδο. Όταν εντοπίστηκε, στο σημείο έσπευσε απροκάλυπτα διμοιρία των ΜΑΤ και το φυγάδευσε».</p>
      <p>«Το αυτοκίνητο είναι υπηρεσιακό. Πάρτε το από κει» ακούγεται από τον ασύρματο της ΕΛ.ΑΣ., αναφέρει η εφημερίδα.</p>
      <figure>
        <img src="https://www.lifo.gr/uploads/image/1569824/26526439.jpg"/>
      </figure>
    </article>
  </body>
</html>