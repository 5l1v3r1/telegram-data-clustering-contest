<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/xiaomi-miui-11-beta-sunlight-mode-683620/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T11:00:40+00:00"/>
    <meta property="og:title" content="Xiaomi al lavoro su una modalità Sunlight per i display degli smartphone, ma non è proprio ciò che vi aspettate"/>
    <meta property="og:description" content="Il proverbiale incessante sviluppo software di Xiaomi per la sua MIUI ha colpito ancora. È infatti all’orizzonte una novità per gli smartphone..."/>
  </head>
  <body>
    <article>
      <h1>Xiaomi al lavoro su una modalità Sunlight per i display degli smartphone, ma non è proprio ciò che vi aspettate</h1>
      <h2>La novità è apparsa in una delle ultime beta della MIUI 11.</h2>
      <address><time datetime="2019-11-20T11:00:40+00:00">20 Nov 2019, 11:00</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Il proverbiale incessante sviluppo software di <a href="https://www.androidworld.it/tag/xiaomi/">Xiaomi</a> per la sua <a href="https://www.androidworld.it/tag/miui/">MIUI</a> ha colpito ancora. È infatti all’orizzonte una <b>novità </b>per gli smartphone del produttore cinese, intravista per la prima volta in questi giorni nella più recente <b>beta</b> della MIUI 11 per <a href="https://www.androidworld.it/recensioni/xiaomi-mi-9t-pro/">Mi 9T Pro</a>. Il suo nome è <i><b>Sunlight Mode</b></i>.</p>
      <p>Come avrete già intuito, si tratta di una <b>nuova modalità per il display</b>, capace di regolarne la <b>luminosità</b> in condizioni ben specifiche, ovvero <b>all’aperto sotto un sole bello intenso</b>. Attenzione però, perché se vi aspettate una modalità simile a quella implementata da Samsung sui suoi smartphone, in grado di spingere oltre il limite la luminosità del display per favorire la vista sotto al sole, rimarrete delusi.</p>
      <p>A giudicare dalla didascalia della modalità stessa infatti, <i>Sunlight Mode</i> non farà altro che <b>aggirare la disattivazione della luminosità automatica</b>, portando al massimo il suo valore nel momento in cui il sensore percepisse un picco di luminosità ambientale <b>superiore ai 12.000 lux</b>, salvo poi tornare al valore fissato dall’utente non appena la luminosità ambientale diminuisse.</p>
      <p>Si tratta dunque di una sorta di <b>luminosità automatica selettiva</b>, che entra in funzione soltanto in quel caso specifico, utile a quei pochi utenti che tuttora preferiscono tenere disattivata la luminosità automatica. Tra di voi c’è qualcuno che potrebbe essere interessato ad una simile funzione?</p>
      <p>Via: <a href="https://www.xda-developers.com/xiaomi-sunlight-mode-miui-11/">XDA Developers</a></p>
    </article>
  </body>
</html>