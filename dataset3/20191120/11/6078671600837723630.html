<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/vodata-tzenata-horata-1618406.html"/>
    <meta property="og:site_name" content="Cross"/>
    <meta property="article:published_time" content="2019-11-20T11:01:00+00:00"/>
    <meta property="og:title" content="Корнелия Нинова: Увеличихте цената на водата за хората, но вместо инвестиции – легени"/>
    <meta property="og:description" content="Причината е – десет години безхаберие на правителството на Борисов и безсилие днес"/>
  </head>
  <body>
    <article>
      <h1>Корнелия Нинова: Увеличихте цената на водата за хората, но вместо инвестиции – легени</h1>
      <address>
        <time datetime="2019-11-20T11:01:00+00:00">20 Nov 2019, 11:01</time>
      </address>
      <p>Причината е – десет години безхаберие на правителството на Борисов и безсилие днес</p>
      <p>/КРОСС/ Уважаеми г-н председател, Уважаеми народни представители,</p>
      <p>Както знаете, три области в страната са в режим на вода и водна криза – Перник, Плевен и Ловеч.</p>
      <p>Пред същата заплаха са изправени и други области.</p>
      <p>От регионален, проблемът може да стане национален.</p>
      <p>Вашето обяснение е, че няма достатъчно валежи и язовирите са празни. Едно разследване в Перник доказа, че това не е вярно и че през последните години валежите там са доста повече от предишни години, когато не е имало режим на водата.</p>
      <p>Причините са други - остарялата водопреносна мрежа с големи загуби, довеждащите водопроводи в изключително лошо състояние, също с огромни загуби за водата, използването на питейни води за промишлени нужди, защото така е по-евтино на определи икономически субекти.</p>
      <p>Това, което ви казвам ще подкрепим с официални данни от Комисията за енергийно и водно регулиране. Тя отчита, че загубата на вода през 2016 година е 60 %. През 2017 расте и стига до 61,24 %. Това са близо 550 милиона куб. м, по данни на НСИ.</p>
      <p>В същото време, ремонтите по водопреносната мрежа, според официалните данни, са 0,5 %. В последните години постоянно увеличавате цената на водата за хората.</p>
      <p>От 1 януари тази година в Шумен тя достига до 3.40 лв. Във Варна – 3 лева, в Добрич – 3, 35 лева, а във Враца и Монтана - самата Комисия по енергийно и водно регулиране признава, че цената достига социално непоносими равнища и въпреки това има увеличение.</p>
      <p>Загубите на водата растат успоредно с повишаването на цената на водата. Събирате повече пари от хората, уж да инвестирате във водопреносните мрежи и качеството на водата, но вместо инвестиции – те получават легени и кофи, в които да си носят вода.</p>
      <p>Как ви звучи това в 21 век?</p>
      <p>Уважаеми управляващи и депутати от ГЕРБ, знаете ли в момента кой от вашето праветилество отговаря за водната реформа?</p>
      <p>Мълчите. Не само, че не знаете кой управлява тази реформа, просто реформа няма.</p>
      <p>Постоянно събирате от хората все повече и повече пари, никакви инвестиции, влошено качество на доставката и на водата. Подозираме, че това ще се случи и през 2020 година.</p>
      <p>Отново ще кажете на хората: „За да имате по-добро качество и редовна вода в 21 век, трябва да платите още повече“.</p>
      <p>Докога така? Настояваме днес тук да дойдат на изслушване министърът на регионалното развитие и министърът на околната среда.</p>
      <p>И да кажете какво ще правите – 3 области са в криза, застрашени са от ще няколко, така ли ще стоите и ще гледате? Ние имаме своите предложения.</p>
      <p>Ще внесем питане с подписи за дебати и в рамките на тези дебати ще предложим своите промени и действия, които трябва да предприемете най-накрая, след 10 години.</p>
      <p>Не си помисляйте за ново увеличение на цената на водата, на фона на състоянието на водопреносната мрежа, на безхаберието на правителството и на безсилието, което  демонстрирате в момента да се справите с този проблем.</p>
      <p>Защо се случва това? Защото 10 години правителствата на Борисов се отнасят абсолютно безхаберно към този проблем.</p>
    </article>
  </body>
</html>