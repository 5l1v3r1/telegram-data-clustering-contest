<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/kuresel-terorizm-endeksi-olumler-azald-taliban-en-olumcul-orgut-oldu"/>
    <meta property="og:site_name" content="euronews"/>
    <meta property="article:published_time" content="2019-11-20T11:37:14+00:00"/>
    <meta property="og:title" content="Terör kaynaklı ölümler azaldı fakat coğrafi olarak yaygınlaştı"/>
    <meta property="og:description" content="Dünya genelinde terörizm nedeniyle hayatını kaybedenlerin sayısı 2018 yılında yüzde 15,2 oranında azalarak üst üste dördüncü yılında da gerileme göstermiş oldu"/>
  </head>
  <body>
    <article>
      <h1>Terör kaynaklı ölümler azaldı fakat coğrafi olarak yaygınlaştı</h1>
      <address><time datetime="2019-11-20T11:37:14+00:00">20 Nov 2019, 11:37</time> by <a rel="author">Faruk Can</a></address>
      <p>Dünya genelinde terörizm nedeniyle hayatını kaybedenlerin sayısı 2018 yılında yüzde 15,2 oranında azalarak üst üste dördüncü yılında da gerileme göstermiş oldu.</p>
      <p>En fazla gerileme IŞİD'in mağlubiyeti nedeniyle Irak ve Amerikan hava saldırıları ile darbe alan el-Şebab'ın etkili olduğu Somali'de yaşandı.</p>
      <p>2019 Küresel Terörizm Endeksi'ne göre 33 bin 555 ile 2014 yılında zirve yapan terörizm kaynaklı ölümler yarı yarıya azaldı.</p>
      <p>Ülkeler bazında ölümler ele alındığında 98 ülkede iyileşme kaydedilirken 40 ülkede durum daha da kötüleşti.</p>
      <h3>Taliban en ölümcül terör örgütü</h3>
      <p>Avustralya merkezli düşünce kuruluşu Ekonomi ve Barış Enstitüsü (IEP) tarafından hazırlana rapora göre 2018 yılında ölümlerin yüzde 38'inden sorumlu olan Taliban, IŞİD'i geride bırakarak dünyanın en ölümcül terör örgütü oldu. Taliban saldırılarıyla hayatını kaybedenlerin sayısı bir önceki yıla göre yüzde 71'lik artışla 6 bin 103'e çıktı.</p>
      <p>IŞİD sebep olduğu ölümlerin sayısı ise yüzde 70 azalarak bin 328'e indi. Öte yandan Irak ve Suriye'de yaşadığı mağlubiyete rağmen IŞİD'le bağlantılı terör gruplarının saldırılarında artış yaşandı. IŞİD'in Horasan kolu 2018 yılında en fazla ölüme sebebiyet veren dördüncü terör grubu oldu.</p>
      <h3>Ölümler azaldı fakat ülkeler bazında yaygınlaştı</h3>
      <p>Rapor terör kaynaklı ölümlerin azaldığını ortaya koysa da en az bir terör kaynaklı ölüm yaşanan ülkeler sayısı 71'e çıkarak 2000 yılından bu yana en yüksek seviyeye ulaştı.</p>
      <p>Ölümlerde artış yüzde 59 ile Afganistan'da yaşanırken, Irak 2003 yılından bu yana ilk defa terörden en fazla etkilenen ülke konumunda olmadı.</p>
      <p>Afganistan haricinde terör kaynaklı ölümlerin en fazla arttığı ülkeler Nijerya, Mali ve Mozambik oldu.</p>
      <p>IPE Kurucusu ve Başkanı Steve Killelea çalışmanın terörizmin artmasındaki en büyük etkenin devlet destekl terör olduğunu gösterdiğini ve 2018'deki ölümlerin yüzde 95'inin halihazırda çatışma içerisinde olan ülkelerde meydana geldiğini vurguladı. Killelea siyasi terörün yüksek olduğu ülkelerde dahil edildiğinde bu oranın yüzde 99'a çıktığını belirtti.</p>
      <h3>Kuzey Amerika, Avrupa ve Okyanusya'da aşırı sağcı terör yükselişte</h3>
      <p>Son beş yıl içerisinde Kuzey Amerika, Batı Avrupa ve Okyanusya'da aşırı sağcı siyasi terör tehdidi yükselirken 19 ülkede aşırı sağcılarda tarafından saldırılar meydana geldi. 2014 ve 2018 yılları arasında saldırılardaki artış oranı yüzde 320 oldu. Bu trend 2019 yılında da devam etti ve yıl başından eylül ayı sonuna kadar 77 kişi aşırı sağcı terörizm nedeniyle hayatını kaybetti.</p>
      <ul>
        <li>
          <a href="https://tr.euronews.com/2019/01/03/taliban-orgutu-nedir-nasil-ortaya-cikti-amaci-nedir-arkasinda-kimler-var">Taliban örgütü nedir? Nasıl ortaya çıktı? Amacı nedir? Arkasında kimler var?</a>
        </li>
      </ul>
    </article>
  </body>
</html>