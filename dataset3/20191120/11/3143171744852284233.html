<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/compostaggio-domestico-a-furci-siculo-incontro-sulla-riduzione-dei-rifiuti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T11:28:05+00:00"/>
    <meta property="og:title" content="Compostaggio domestico, a Furci Siculo incontro sulla riduzione dei rifiuti"/>
    <meta property="og:description" content="Relatori qualificati spiegheranno ai cittadini ridurre i rifiuti prodotti e risparmiare sulla Tari"/>
  </head>
  <body>
    <article>
      <h1>Compostaggio domestico, a Furci Siculo incontro sulla riduzione dei rifiuti</h1>
      <address><time datetime="2019-11-20T11:28:05+00:00">20 Nov 2019, 11:28</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Relatori qualificati spiegheranno ai cittadini ridurre i rifiuti prodotti e risparmiare sulla Tari</i>
      </p>
      <p>FURCI – Questo pomeriggio alle 18 nel salone “A. Barcellona” del Centro Diurno si terrà un nuovo evento nell’ambito della <b>Settimana Europea Riduzione Rifiuti, Serr 2019</b>. Il titolo della manifestazione è <b>“Compostaggio domestico, principale azione di riduzione dei rifiuti”</b>. </p>
      <p>Interverranno il sindaco di Furci, Matteo Francilia; il funzionario direttivo del Dipartimento Acqua e Rifiuti della Regione Sicilia, Melania Nicita; il referente regionale del progetto “Differenziamoci”, Gabriele Barchitta, l’assessore del Comune di Giarre, Santi Oliveri; l’istruttore direttivo del Dipartimento Acqua e Rifiuti, Rosario Sciacca; il referente del Comitato Jonico Beni Comuni, Pippo Sturiale.</p>
      <p>I relatori si avvicenderanno nella presentazione di una buona pratica che si inquadra tra le <b>principali azioni di riduzione a monte del rifiuto</b>, ossia il compostaggio. Ogni famiglia, effettuando il compostaggio domestico, trasforma i propri rifiuti organici, derivanti dai residui di cibo, in compost, concime naturale per piante. Da qui il sottotitolo dell’evento “<b>dal rifiuto alla pianta</b>”. </p>
      <p>Con la raccolta differenziata, ogni tipologia di rifiuto differenziabile viene conferita in una piattaforma dedicata e da questa riciclata o convertita in nuove risorse (mentre il rifiuto secco o indifferenziato non può essere oggetto di nessuna azione di riciclo e quindi finisce in discarica).</p>
      <p>L’umido viene conferito in piattaforme con impianti di compostaggio, che trasformano il rifiuto organico in compost. Tuttavia, la raccolta, il trasporto e il conferimento di tale tipologia di rifiuto determinano dei costi per i cittadini.</p>
      <p>Per tale motivo, chi effettua il compostaggio domestico, non immettendo rifiuto organico nella raccolta comunale, <b>ha delle agevolazioni nel pagamento della Tari</b>, che corrispondono al risparmio relativo allo smaltimento “in proprio” di tale rifiuto. </p>
      <p>“Il Comune di Furci Siculo – ha spiegato il sindaco Matteo Francilia – crede fermamente che la pratica del compostaggio domestico rappresenti una concreta azione di riduzione dei rifiuti, <b>considerando che l’umido prodotto rappresenta almeno il 25% del rifiuto complessivamente prodotto</b>. Per tale motivo, in occasione della Serr, esperti nel settore ambientale e nella pratica del compostaggio, incontreranno la comunità, per illustrare i vantaggi legati alla pratica del compostaggio domestico e la semplicità nell’espletamento di tale azione, rispondendo ai dubbi e alle perplessità dei cittadini”. </p>
      <p>Ad oggi già diverse famiglie praticano il compostaggio domestico, altre ancora sono in attesa di ricevere le compostiere, ma sindaco e amministratori si augurano che in futuro molte altre famiglie attuino questa pratica, riducendo notevolmente i costi sostenuti dall’Ente per la gestione dei rifiuti e quindi la Tari.</p>
    </article>
  </body>
</html>