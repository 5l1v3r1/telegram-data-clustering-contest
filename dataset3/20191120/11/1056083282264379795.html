<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919112/%D9%85%D9%88%D9%81%D9%82%DB%8C%D8%AA-%D8%AF%D8%A7%D9%85%D9%BE%D8%B2%D8%B4%DA%A9%DB%8C-%D8%A7%D8%A8%D8%B1%DA%A9%D9%88%D9%87-%D8%AF%D8%B1-%DA%A9%D8%A7%D9%87%D8%B4-%D8%AA%D8%A8-%D9%85%D8%A7%D9%84%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:22:54+00:00"/>
    <meta property="og:title" content="موفقیت دامپزشکی ابرکوه در کاهش تب مالت"/>
    <meta property="og:description" content="ایسنا/یزد شبکه دامپزشکی شهرستان ابرکوه امسال در حالی که اغلب مناطق استان یزد با شیوع بیماری تب مالت مواجه هستند، کاهش ۷۰ درصدی ابتلا به تب مالت را در این شهرستان رقم زده است."/>
  </head>
  <body>
    <article>
      <h1>موفقیت دامپزشکی ابرکوه در کاهش تب مالت</h1>
      <address><time datetime="2019-11-20T11:22:54+00:00">20 Nov 2019, 11:22</time> by <a rel="author">مرضیه فلاح‌زاده</a></address>
      <p>ایسنا/یزد شبکه دامپزشکی شهرستان ابرکوه امسال در حالی که اغلب مناطق استان یزد با شیوع بیماری تب مالت مواجه هستند، کاهش ۷۰ درصدی ابتلا به تب مالت را در این شهرستان رقم زده است.</p>
      <p>«علی فاتحی‌نیا» خاطرنشان کرد: درحالی‌ که امسال حدود ۹۰ درصد از شهرستان‌های استان یزد با افزایش بیماری تب مالت مواجه بوده‌اند و آمار کل استان نیز هیچ تفاوتی با سال‌های قبل نداشته است، در ابرکوه با همکاری شبکه بهداشت، فروشگاه‌های لبنیات سنتی و دامداران شاهد کاهش ابتلا به تب مالت بودیم.</p>
      <p>به گفته وی، در شش‌ماهه نخست سال ۹۷ تعداد افراد مبتلا به تب مالت ۴۵ نفر بوده است که در بازه زمانی مشابه امسال تنها ۱۱ نفر مبتلا شده‌اند.</p>
      <p>رئیس شبکه دامپزشکی ابرکوه که در جلسه کارگروه سلامت و امنیت غذایی شهرستان سخن می‌گفت، تصریح کرد: نزدیک به ۴۷۰۰ رأس دام در شهرستان از دی‌ماه سال گذشته تاکنون مورد خون‌گیری قرار گرفتند و با کنترل‌هایی که صورت گرفت، بیش از ۱۰۰ رأس دام مبتلا به تب مالت که به جمعیت انسانیآسیب می‌زدند، شناسایی و حذف شدند.  ضمن این که عملیات خون‌گیری و کنترل دام‌ها در نیمه دوم سال نیز شدیدتر از قبل دنبال می‌شود.</p>
      <p>وی به وجود بیش از ۶۰ هزار قطعه مرغ خانگی در شهرستان ابرکوه نیز اشاره و در رابطه با کنترل بیماری آنفلوآنزای پرندگان در این شهرستان ابراز کرد:  با توجه به طرح‌های اشتغال‌زایی و سیاست‌های دولت مبنی بر افزایش مشاغل خانگی، تعداد جمعیت دام و طیور شهرستان به ویژه در روستاها افزایش یافته که این امر نیازمند مراقبت‌های بیشتر در خصوص بیماری‌های طیور است.</p>
      <p>فاتحی‌نیا همچنین از انتقال ویروس این بیماری از طریق کود در مزارع کشاورزی خبر داد و تأکید کرد: در همین رابطه به پسته‌کاران و گلخانه‌داران توصیه کرده‌ایم با هماهنگی دامپزشکی یا جهادکشاورزی از کود‌های عقیم‌شده استفاده کنند یا با فراگرفتن آموزش مراحل عقیم‌سازی کود، شخصاً در این باره اقدام کنند.</p>
      <p>رئیس شبکه دامپزشکی ابرکوه بیشترین قشر درگیر با بیماری آنفلوآنزا را صنف مرغداران، خانواده‌ها و کارگران آنان دانست و گفت: در شهرستان ابرکوه جمعیتی حدود ۶۰۰ نفر بیشترین تماس با طیور را دارند ولی بر طبق آخرین پایش مربوط به شهریورماه، هیچ مورد بیماری در شهرستان گزارش نشده است.</p>
      <p>انتهای پیام</p>
    </article>
  </body>
</html>