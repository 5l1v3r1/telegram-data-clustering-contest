<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727031?utm_source=twitter&amp;utm_medium=dlvr&amp;utm_campaign=twitterfeed"/>
    <meta property="og:site_name" content="De Standaard"/>
    <meta property="article:published_time" content="2019-11-20T11:43:00+00:00"/>
    <meta property="og:title" content="Fans van ‘Game of thrones’ kunnen binnenkort met cruise langs filmlocaties varen"/>
    <meta property="og:description" content="Fans van de HBO-serie ‘Game of thrones’ kunnen alvast vakantieplannen beginnen te maken voor september 2021, want dan wordt een cruise gelanceerd die de be..."/>
  </head>
  <body>
    <article>
      <h1>Fans van ‘Game of thrones’ kunnen binnenkort met cruise langs filmlocaties varen</h1>
      <address>
        <time datetime="2019-11-20T11:43:00+00:00">20 Nov 2019, 11:43</time>
      </address>
      <p>Fans van de HBO-serie ‘Game of thrones’ kunnen alvast vakantieplannen beginnen te maken voor september 2021, want dan wordt een cruise gelanceerd die de belangrijkste filmlocaties in Europa van de populaire reeks zal aandoen.</p>
      <p>Ze zullen het niet graag horen in Dubrovnik, dat al enkele jaren wordt overspoeld door toeristen die een glimp van King's Landing willen opvangen. Dalmatian Travel &amp; Events lanceert nu <a href="https://cruiseofthrones.com/">Cruise of thrones</a>. Die zal vanaf 2021 uitvaren en volledig in het teken staan van de reeks en de locaties waar de opnames van <i>Game of thrones</i> werden gemaakt.</p>
      <p>Gasten zullen onder meer kunnen kiezen tussen een reis van acht dagen die ofwel het noorden of het zuiden aandoet, ofwel een trip van zestien dagen waarbij je naar beide delen vaart. De noordelijke cruise brengt je naar IJsland, Ierland en Noord-Ierland. Op die plaatsen bevinden zich onder meer delen van The Wall, Castle Black, Hardhome, Winterfell, Pyke, King’s Road en de grot van Jon en Ygritte. De zuidelijk cruise doet Spanje, Malta en Kroatië aan waar onder andere de locaties uit Dorne, Essos en King’s Landing zich bevinden.</p>
      <p>En daar stopt het niet. De passagiers zullen aan boord kunnen gaan van een luxeschip dat helemaal is ingekleed in het thema. De gasten zullen zich bovendien kunnen verkleden in hun favoriete personage of deelnemen aan spelletjesavonden, lezingen, wijnproeverijen, een schattenjacht en nog veel meer. Maar daar hangt wel een flink prijskaartje aan. Prijzen starten vanaf zo’n 4.600 euro per persoon.</p>
    </article>
  </body>
</html>