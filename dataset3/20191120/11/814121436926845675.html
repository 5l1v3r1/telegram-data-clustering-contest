<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/sport/10271542/orlen-inwestuje-w-projekt-warszawa-wicemistrzowie-polski-z-nowym-sponsorem-tytularnym.html"/>
    <meta property="og:site_name" content="Wprost"/>
    <meta property="article:published_time" content="2019-11-20T11:39:00+00:00"/>
    <meta property="og:title" content="Orlen inwestuje w Projekt Warszawa. Wicemistrzowie polski z nowym sponsorem tytularnym"/>
    <meta property="og:description" content="Orlen Paliwa - spółka z grupy kapitałowej Orlen - została sponsorem tytularnym Projektu Warszawa (wcześniej Onico Warszawa), drużyny wicemistrzów Polski w siatkówce, podała spółka. Siatkarska drużyna będzie objęta wsparciem przez trzy sezony."/>
  </head>
  <body>
    <article>
      <h1>Orlen inwestuje w Projekt Warszawa. Wicemistrzowie polski z nowym sponsorem tytularnym</h1>
      <address><time datetime="2019-11-20T11:39:00+00:00">20 Nov 2019, 11:39</time> by <a rel="author">ISBnews</a></address>
      <p>
        <b>Orlen Paliwa - spółka z grupy kapitałowej Orlen - została sponsorem tytularnym Projektu Warszawa (wcześniej Onico Warszawa), drużyny wicemistrzów Polski w siatkówce, podała spółka. Siatkarska drużyna będzie objęta wsparciem przez trzy sezony.</b>
      </p>
      <p>Na mocy umowy sponsorskiej klub wicemistrzów Polski w siatkówce będzie występował pod nową nazwą Verva Warszawa Orlen Paliwa. Umowa będzie obowiązywała przez trzy sezony. W jej ramach promowane będą marki Orlen Paliwa, Verva, BAQ oraz Ekoterm.</p>
      <p>„W warszawskiej drużynie dostrzegliśmy duży potencjał. Łączy nas ambicja i zaangażowanie w podejmowane działania. Wspólnie chcemy, by stołeczni siatkarze mogli jak najlepiej przygotować się do rozgrywek europejskiej Ligi Mistrzów, gdzie zmierzą się z najlepszymi klubami ze Starego Kontynentu. Nasze wsparcie im to gwarantuje. Obecność na zawodach tej rangi to także element naszej strategii, mającej na celu promocję i dalszą ekspansję marek grupy kapitałowej Orlen w Europie” – powiedział członek zarządu ds. logistyki Jakub Opara, cytowany w komunikacie.</p>
      <p>„Wierzymy, że wielkie inicjatywy wymagają wsparcia mocnych partnerów. Z zadowoleniem przyjęliśmy, że spółka Orlen Paliwa zdecydowała się wesprzeć stołeczną drużynę oraz zostać jej sponsorem tytularnym. To firma, która wielokrotnie wspierała już sportowe, w tym siatkarskie projekty. Jestem przekonany, że 'grając z Vervą', warszawska drużyna sięgnie po najwyższe trofea” – dodał prezes Projektu Warszawa Bertrand Jasiński, również cytowany w komunikacie.</p>
      <p>Największym sukcesem w historii klubu było wywalczenie w ubiegłym sezonie wicemistrzostwa Polski. Verva Warszawa <a href="https://www.wprost.pl/tematy/10256716/pkn-orlen.html">Orlen</a> Paliwa wkrótce wystąpi w najbardziej elitarnych rozgrywkach klubowych w Europie - Lidze Mistrzów. Drużyna powalczy także o najwyższe cele w kraju, czyli mistrzostwo i Puchar Polski.</p>
      <p>Orlen Paliwa to spółka z Grupy Orlen specjalizująca się w hurtowej sprzedaży produktów paliwowych. Firma zajmuje się również kompleksowym wykonywaniem instalacji przemysłowych na gaz płynny wykorzystywanych w celach grzewczych oraz w procesach technologicznych.</p>
      <p>Grupa PKN Orlen zarządza sześcioma rafineriami w Polsce, Czechach i na Litwie, prowadzi też działalność wydobywczą w Polsce i w Kanadzie. Jej skonsolidowane przychody ze sprzedaży sięgnęły 109,7 mld zł w 2018 r. Spółka jest notowana na GPW od 1999 r.</p>
      <related>
        <h4>Czytaj także:</h4>
        <a href="https://biznes.wprost.pl/firmy-i-rynki/10252253/robert-kubica-i-orlen-odchodza-z-williamsa-koncern-zostaje-w-formule-1.html"/>
      </related>
      <footer>Źródło: <a href="http://www.isbnews.pl/">ISBnews</a></footer>
    </article>
  </body>
</html>