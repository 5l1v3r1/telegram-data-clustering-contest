<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111509"/>
    <meta property="og:site_name" content="MGR Online"/>
    <meta property="article:published_time" content="2019-11-20T11:18:00+00:00"/>
    <meta property="og:title" content="ศาลฝรั่งเศสตัดสินคดี “เสียงเป็ด” อนุโลมให้ร้องได้ ระหว่างรอตรวจสอบ"/>
    <meta property="og:description" content="ศาลฝรั่งเศสตัดสินให้เป็ดฝูงหนึ่งในภาคตะวันตกเฉียงใต้ของประเทศสามารถร้องได้ต่อไป หลังจากมีการร้องเรียนจากเพื่อนบ้านเกี่ยวกับเสียงที่น่ารำคาญของพวกมัน อย่างน้อยก็ในระหว่างการตรวจสอบระดับเสียงโดยละเอียด"/>
  </head>
  <body>
    <article>
      <h1>ศาลฝรั่งเศสตัดสินคดี “เสียงเป็ด” อนุโลมให้ร้องได้ ระหว่างรอตรวจสอบ</h1>
      <address><time datetime="2019-11-20T11:18:00+00:00">20 Nov 2019, 11:18</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011533901.JPEG"/>
      </figure>
      <p><b>เอเอฟพี – ศาลฝรั่งเศสตัดสินให้เป็ดฝูงหนึ่งในภาคตะวันตกเฉียงใต้ของประเทศสามารถร้องได้ต่อไป หลังจากมีการร้องเรียนจากเพื่อนบ้านเกี่ยวกับเสียงที่น่ารำคาญของพวกมัน อย่างน้อยก็ในระหว่างการตรวจสอบระดับเสียงโดยละเอียด</b><br/><br/>คดีเป็ดในจังหวัดลองด์ทางตะวันตกเฉียงใต้เป็นกรณีล่าสุดในประเทศนี้ที่เป็นปัญหาระหว่างธรรมเนียมการเลี้ยงสัตว์และรสนิยมของผู้มาใหม่ ภายหลังข้อพิพาททางกฎหมายเกี่ยวกับไก่ตัวผู้ขี้โวยวายตัวหนึ่งในภาคตะวันตกของฝรั่งเศส<br/><br/>คู่รักคู่หนึ่งที่ซื้ออสังหาริมทรัพย์ละแวกใกล้เคียงเมื่อปีที่แล้วร้องเรียนเรื่อง “เสียงดัง” จากฝูงเป็ดและห่านประมาณ 50 ตัวในสวนหลังบ้านของ โดมินิก เดาธ์ วัย 67 ปีในเมืองซุสตง<br/><br/>เธอบอกเอเอฟพีว่า เป็ดเหล่านี้ได้รับโอกาสละเว้นจากการตัดสินชั่วคราวโดยศาลในเมืองแด๊กซ์ในคำตัดสินที่ออกมาเมื่อเย็นวันอังคาร (19) และเสริมว่า คำตัดสินนี้ทำให้เธอโล่งใจ<br/><br/>“ไม่มีหลักฐานพิสูจน์ว่ามีการรบกวนอย่างผิดกฎหมายหรือผิดปกติแต่อย่างใด” ฟิลิป ลาลานน์ ทนายของเธอ กล่าวเสริม<br/><br/>เขากล่าวว่า ผู้พิพากษาสั่งให้นักตรวจสอบเสียงทดสอบระดับเสียง ซึ่งจะถูกดำเนินการในสามเดือนแรกของปีหน้า<br/><br/>“ผมประทับใจที่ท่านผู้พิพากษาเปิดให้มีการทดสอบนี้เพื่อให้เราได้มีโอกาสหารือและหาทางออกอย่างฉันมิตรร่วมกัน” เขากล่าวเสริม<br/><br/>คู่รักที่ยื่นคำร้องยืนกรานว่า พวกเขาเคยร้องขอให้แก้ปัญหาหลายครั้งแล้วแต่กลับถูกเพิกเฉย และได้เรียกร้องเงิน 150 ยูโรสำหรับทุกๆ วันที่เสียงร้องยังดังอยู่ รวมทั้งเงิน 3,500 ยูโรเป็นค่าเสียหาย และ 2,000 ยูโรเป็นค่าใช้จ่ายทางกฎหมาย <br/><br/>คดีนี้เป็นหนึ่งในหลายๆ คดีที่ถูกมองว่าเป็นการโจมตีสิทธิของระฆังโบสถ์ที่จะดัง สิทธิของวัวและลาที่จะร้องทั่วทั้งพื้นที่ชนบทของฝรั่งเศส<br/><br/>สัญลักษณ์ของการต่อสู้ระหว่างวิถีชาวเมืองและวิถีคนชนบทในฝรั่งเศสเกิดขึ้นเมื่อไก่ตัวผู้นามว่า มอริส ซึ่งเสียงขันทุกเช้าของมันรบกวนเพื่อนบ้านบนเกาะโอเลรอน จนทำให้เพวกเขาต้องฟ้องร้องเจ้าของของมัน<br/><br/>เมื่อต้นเดือนกันยายน ศาลตัดสินสนับสนุนสิทธิของไก่ที่จะขันในตอนเช้า ในสิ่งที่ถูกมองว่าเป็นชัยชนะสำหรับธรรมเนียมวิถีคนชนบทในฝรั่งเศส</p>
    </article>
  </body>
</html>