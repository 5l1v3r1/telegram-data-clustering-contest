<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_vymagatyme_vid_rf_kompensatsiyu_za_zbytky_poneseni_u_krymu_331207.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T11:44:00+00:00"/>
    <meta property="og:title" content="Україна вимагатиме від РФ компенсацію за збитки, понесені у Криму"/>
    <meta property="og:description" content="Адміністрація морських портів України готує вимогу до Уряду Російської Федерації про виплату компенсації збитків, понесених внаслідок тимчасової окупації території автономної республіки Крим. Про це проінформували у прес-слуцжбі АМПУ."/>
  </head>
  <body>
    <article>
      <h1>Україна вимагатиме від РФ компенсацію за збитки, понесені у Криму</h1>
      <h2>Адміністрація морських портів України готує вимогу до Уряду Російської Федерації про виплату компенсації збитків, понесених внаслідок тимчасової окупації території автономної республіки Крим. Про це проінформували у прес-слуцжбі АМПУ.</h2>
      <address>
        <time datetime="2019-11-20T11:44:00+00:00">20 Nov 2019, 11:44</time>
      </address>
      <figure>
        <img src="https://galinfo.com.ua/media/gallery/intxt/m/a/map_uspa.jpg"/>
      </figure>
      <p>Вартість державного майна, яке було закріплене за філіями АМПУ та незаконно привласнене самопроголошеною владою Криму, складає понад 1,24 млрд грн.</p>
      <p>Це вже другий шлях, який АМПУ використовує, щоб отримати компенсацію за збитки, понесені у Криму. Раніше держпідприємство надавало вичерпну інформацію щодо власних активів на півострові Міністерству юстиції України, яке подавало загальний позов у Європейський суд з прав людини.</p>
      <p>ʺЦього разу ми використовуємо положення Угоди про заохочення та взаємний захист інвестицій. Перший крок – це направлення вимог щодо компенсації збитків безпосередньо до Уряду РФ. Якщо протягом півроку ми не отримаємо відповіді, ця справа перейде на розгляд до міжнародного арбітражуʺ,— підкреслив керівник АМПУ Райвіс Вецкаганс.</p>
      <p>Відповідне письмове повідомлення до Уряду РФ з вимогою врегулювати спір щодо відшкодування інвестиційних втрат у зв’язку з експропріацією активів АМПУ на тимчасово окупованій території Криму відповідно до Угоди між Кабінетом Міністрів України та Урядом Російської Федерації про заохочення та взаємний захист інвестицій, яка діє від 1998 року, планується надіслати до кінця 2019 року.</p>
      <p>Інтереси ДП ʺАМПУʺ у спорі з Росією представлятиме юридична компанія Covington &amp; BurlingLLP, яка має досвід захисту інтересів суб’єктів господарювання у міжнародних публічно-правових арбітражних інституціях.</p>
      <p>Наголошуємо, що та обставина, що ДП ʺАМПУʺ позивається стосовно тимчасово непідконтрольних активів на території півострова, жодним чином не означає, що підприємство погоджується з існуванням будь-яких правових підстав для окупації та анексії Криму, який залишається територією України.</p>
    </article>
  </body>
</html>