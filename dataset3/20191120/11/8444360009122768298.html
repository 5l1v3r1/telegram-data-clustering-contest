<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/filippines-i-astynomia-tha-syllamvanei-osous-kapnizoun-ilektroniko-tsigaro-dimosios/2919719/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T11:20:35+00:00"/>
    <meta property="og:title" content="Φιλιππίνες: Η αστυνομία θα συλλαμβάνει όσους καπνίζουν ηλεκτρονικό τσιγάρο δημοσίως"/>
    <meta property="og:description" content="Δραστικά μέτρα για όλες τις μορφές καπνίσματος πήραν στις Φιλιππίνες. Οι αστυνομικοί έχουν πια εντολή να συλλαμβάνουν όσους ατμίζουν δημοσίως και να κατάσχουν το ηλεκτρονικό τους τσιγάρο."/>
  </head>
  <body>
    <article>
      <h1>Φιλιππίνες: Η αστυνομία θα συλλαμβάνει όσους καπνίζουν ηλεκτρονικό τσιγάρο δημοσίως</h1>
      <h2>Δραστικά μέτρα για όλες τις μορφές καπνίσματος πήραν στις Φιλιππίνες. Οι αστυνομικοί έχουν πια εντολή να συλλαμβάνουν όσους ατμίζουν δημοσίως και να κατάσχουν το ηλεκτρονικό τους τσιγάρο.</h2>
      <address><time datetime="2019-11-20T11:20:35+00:00">20 Nov 2019, 11:20</time> by <a rel="author">kostas.papadopoulos</a></address>
      <p>Και όλα αυτά λίγες ώρες αφότου ο πρόεδρος Ροντρίγο Ντουτέρτε ανακοίνωσε ότι θα απαγορεύσει το άτμισμα στις Φιλιππίνες, χαρακτηρίζοντας το ηλεκτρονικό τσιγάρο «τοξικό». Πρόσθεσε επίσης ότι γεμίζει το σώμα των χρηστών με «χημικά προϊόντα».</p>
      <p>Στη συνέχεια ο Ντουτέρτε απείλησε ότι θα συλλαμβάνεται όποιος ατμίζει δημοσίως στις Φιλιππίνες, μία χώρα που διαθέτει ήδη μία από τις πιο αυστηρές νομοθεσίες κατά του καπνίσματος στην Ασία.</p>
      <p>Πρώην καπνιστής και ο ίδιος, ο Ντουτέρτε είναι γνωστός για την ιδιαίτερα σκληρή και αιματηρή εκστρατεία του εναντίον της χρήσης ναρκωτικών, την οποία ξεκίνησε μετά την εκλογή του το 2016. Όμως παράλληλα έχει αυστηροποιήσει και τους κανόνες για το κάπνισμα σε δημόσιους χώρους.</p>
      <p>Επικαλούμενος «την εντολή του προέδρου», ο διοικητής της αστυνομίας των Φιλιππίνων ζήτησε «από όλες τις μονάδες της αστυνομίας, σε όλη τη χώρα να εφαρμόσουν αμέσως την απαγόρευση του ηλεκτρονικού τσιγάρου και να διασφαλίσουν ότι όλοι οι παραβάτες θα συλλαμβάνονται», αναφέρει σε ανακοίνωσή του.</p>
      <p>Το υπουργείο Υγείας των Φιλιππίνων πρόσφατα αναφέρθηκε στην περίπτωση μίας 16χρονης η οποία χρειάστηκε να νοσηλευθεί εξαιτίας βλαβών στους πνεύμονές της που συνδέονταν άμεσα με το ηλεκτρονικό τσιγάρο.</p>
      <p>Σε έκθεσή του που δημοσιεύθηκε τον Ιούλιο ο Παγκόσμιος Οργανισμός Υγείας είχε εκτιμήσει ότι τα ηλεκτρονικά τσιγάρα είναι «αναμφισβήτητα βλαβερά» και ότι δεν μπορεί κανείς να τα συστήσει ως μέσο διακοπής του καπνίσματος.</p>
      <p>Οι αμερικανικές αρχές έχουν χαρακτηρίσει τα ηλεκτρονικά τσιγάρα «επικίνδυνα» για τους νέους, ενώ η Ινδία απαγόρευσε την εισαγωγή, την πώληση, την παραγωγή και τις διαφημίσεις των ηλεκτρονικών τσιγάρων. Αντίστοιχες απαγορεύσεις ισχύουν στη Βραζιλία, τη Σιγκαπούρη και την Ταϊλάνδη.</p>
    </article>
  </body>
</html>