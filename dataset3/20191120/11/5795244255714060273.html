<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/kinoprem-yeri-tizhnya-idealna-brehnya-krizhane-serce-ii-istoriya-lizi-50054607.html"/>
    <meta property="og:site_name" content="НВ"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Ідеальна брехня і Крижане серце II. Головні кінопрем'єри тижня"/>
    <meta property="og:description" content="Цього тижня в широкий український прокат виходять продовження суперхіта Disney Крижане серце II та Ідеальна брехня з легендарними Хелен Міррен та Ієном Маккелленом."/>
  </head>
  <body>
    <article>
      <h1>Ідеальна брехня і Крижане серце II. Головні кінопрем'єри тижня</h1>
      <h2>Цього тижня в широкий український прокат виходять продовження суперхіта Disney Крижане серце II та Ідеальна брехня з легендарними Хелен Міррен та Ієном Маккелленом.</h2>
      <address><time datetime="2019-11-20T11:30:00+00:00">20 Nov 2019, 11:30</time> by <a rel="author">Валерiй Мирний</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/705/big_portrait/7aceccdb2a4b3732c80d139ad397b44e.png?stamp=20191120132400&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Також на великих екранах будуть показувати український фільм <i>Історія Лізи,</i> права на який купив HBO, і <i>Мідвей</i> режисера Роланда Еммеріха.</p>
      <p>Приємного перегляду!</p>
      <h3>Ідеальна брехня. Білл Кондон. З 21 листопада</h3>
      <p>Фільм-спектакль, розіграний на двох: досвідчений аферист-соціопат на ім'я Ганс намагається пограбувати багату і наївну бабусю на ім'я Бетті. По ходу дії з'ясовується, що й бабуся не така вже й наївна, і Ганс не такий вже й досвідчений. Принаймні, для цієї справи.</p>
      <p>Принадність фільму полягає в тому, що першого грає сер Ієн Маккеллен, а другу - дама Хелен Міррен. Плюс - періодично з'являється Рассел Тові в ролі онука бабусі.</p>
      <p>Зрежисирував їхній спільний вихід Білл Кондон - хороший оповідач, який працював над фільмами: Сутінки. Сага. Світанок (обидві частини), Боги і монстри, Містер Холмс.</p>
      <h3>Крижане серце II. Кріс Бак, Дженніфер Лі. З 21 листопада</h3>
      <p>Продовження суперхіта Disney 2013 року випуску. За словами СЕО компанії Боба Айгера, такий серйозний часовий розрив між першою і другою частиною пов'язаний з тим, що продюсери не хотіли квапити події і примушувати когось в стислі терміни придумувати нову історію. В іншому випадку, шанси отримати хороший продукт сильно зменшилися б.</p>
      <p>Залишається сподіватися, що шести років вистачило на створення гідного сиквела. У центрі історії все ті ж: принцеса Анна, королева Ельза, сніговик Олаф, робітник Крістофф і його олень Свен. Тільки цього разу хлопцям доведеться проникнути глибше в минуле Ельзи, знайти джерело її магії та знову встати на захист свого королівства.</p>
      <p>Режисери у другій частині ті ж, що і у першій: Кріс Бак і Дженніфер Лі.</p>
      <h3>Історія Лізи. Олександр Жовна. З 21 листопада</h3>
      <p>Український фільм, права на показ якого придбали американці з HBO. Показувати, щоправда, його будуть не в США, а країнах Центральної Європи.</p>
      <p>Перед нами пов'язані історії двох закоханих пар. Перша - більш-менш звична. У другій він і вона - люди з синдромом Дауна. Дія відбувається в пасторальній українській провінції і має (що видно вже з трейлера) фантасмагоричний відтінок.</p>
      <p>Головні ролі в картині зіграли: Мар'яна Ахрарова, Владислав Погрібний, Дар'я Твороновіч і Микола Перестюк.</p>
      <h3>Мідвей. Роланд Еммеріх. З 21 листопада</h3>
      <p>Роланд Еммеріх взявся за старе: руйнувати все і вся. Варто визнати, що це у нього виходить набагато краще, ніж сумнівні історичні опуси (Анонім, Стоунволл).</p>
      <p>Дія фільму відбувається навесні-влітку 1942 року в Тихому океані. У грудні 41-го США вимушено вступили в Другу світову війну, втративши альтернативу через розгром їхньої авіабази в околицях Перл-Харбора.</p>
      <p>Того разу японським військам не вдалося остаточно знищити тихоокеанський флот американців і в 1942-му вони вирішили атакувати атол Мідвей, щоб закінчити почате. Тільки цього разу напасти раптово у них не вийшло: криптографи армії США розгадали зашифровану ціль противника і американський флот встиг підготуватися.</p>
      <p>У головних ролях: Вуді Харрельсон, Ед Скрейн, Люк Еванс, Патрік Вілсон, Аарон Екхарт, Нік Джонас, Денніс Куейд і інші.</p>
      <p>Читайте також:<br/><a href="https://style.nv.ua/ukr/kultura/kinoprem-yeri-tizhnya-angeli-charli-autsayderi-polarojid-oglyad-nv-50053226.html">&amp;nbspАнгели Чарлі та Аутсайдери. Головні кінопрем'єри тижня</a></p>
    </article>
  </body>
</html>