<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919116/%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%B3%D8%A7%DB%8C%D8%AA-%D8%AE%D8%B1%DB%8C%D8%AF-%D9%88-%D9%81%D8%B1%D9%88%D8%B4-%D9%84%D9%88%D8%A7%D8%B2%D9%85-%D8%AF%D8%B3%D8%AA%D9%87-%D8%AF%D9%88%D9%85-%D8%AF%D8%B1-%D8%A8%D9%86%D8%AF%D8%B1%D8%B9%D8%A8%D8%A7%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:24:24+00:00"/>
    <meta property="og:title" content="دستگیری کلاهبردار سایت خرید و فروش لوازم دسته دوم در بندرعباس"/>
    <meta property="og:description" content="ایسنا/هرمزگان رئیس پلیس فتا استان هرمزگان از دستگیری شخصی به اتهام کلاهبرداری در پوشش خرید لوازم دسته دوم در فضای مجازی خبر داد."/>
  </head>
  <body>
    <article>
      <h1>دستگیری کلاهبردار سایت خرید و فروش لوازم دسته دوم در بندرعباس</h1>
      <address><time datetime="2019-11-20T11:24:24+00:00">20 Nov 2019, 11:24</time> by <a rel="author">امير حسين طالبي</a></address>
      <p>ایسنا/هرمزگان رئیس پلیس فتا استان هرمزگان از دستگیری شخصی به اتهام کلاهبرداری در پوشش خرید لوازم دسته دوم در فضای مجازی خبر داد.</p>
      <p>سرهنگ علی اصغر افتخاری در خصوص جزئیات این خبر در جمع خبرنگاران، اظهار کرد: با مراجعه یکی از شهروندان بندرعباسی و طرح شکایتی با موضوع کلاهبرداری،پرونده اولیه تشکیل و برای پیگیری در اختیار کارشناسان پلیس فتا استان قرار گرفت.</p>
      <p>این مسئول انتظامی بیان کرد: مالباخته در ابتدا آگهی با موضوع فروش یک دستگاه تلفن همراه در یک سایت خرید و فروش کالای دسته دوم درج و پس از مدتی فردی ناشناس با وی تماس گرفته و جهت خرید این کالا توافق می کند.</p>
      <p>سرهنگ افتخاری افزود: شاکی در محل قرار حاضر شده و متهم پس از تحویل کالا وجه را ظاهرا به صورت اینترنتی با استفاده از نرم افزارهای انتقال وجه بانکی منتقل نموده است و در آخر با نشان دادن یک پیامک ویرایش شده اینگونه وانمود می کند که پول را به حساب مالباخته واریز کرده است.</p>
      <p>وی اظهار کرد: مالباخته غافل از اینکه ممکن است خریدار وجه را واریز نکرده باشد، بدون اخذ موجودی و یا بررسی پیامک بانکی کالا را با تمامی وسایل جانبی به نامبرده تحویل داده و پس از رسیدن به منزل متوجه کلاهبرداری شده است.</p>
      <p>سرهنگ افتخاری بیان کرد: کارشناسان پلیس فتا پس از جمع آوری مستندات با استفاده از شیوه های تخصصی و پلیسی با هماهنگی مقام قضائی متهم را در محل سکونت خود در یک عملیات غافلگیرانه دستگیر و به پلیس فتا منتقل کردند.</p>
      <p>رئیس پلیس فتا هرمزگان اظهار کرد: متهم با رصد سایت های خرید و فروش اجناس دسته دوم با فروشندگان قرار حضوری گذاشته و با همین روش از آنان کلاهبرداری می کرده است که تاکنون در طی سیر مراحل این پرونده ۱۹ فقره شکایت به ثبت رسیده که نامبرده به ۱۵ فقره از آنان اعتراف کرده است.</p>
      <p>سرهنگ افتخاری در پایان خاطر نشان کرد: شهروندان عزیز باید مطلع باشند که حتما خدمات پیام کوتاه بانکی حساب خود را فعال نمایند و هنگام خرید و فروش هرگونه کالایی از موجودی حساب خود مطمئن شوند و با توجه به دستگیری این کلاهبردار و احتمال وجود کلاهبرداری از این قبیل چنانچه شهروندان با موضوع مشابه برخورد داشته اند به مرکز پلیس فتا استان هرمزگان مراجعه کنند.</p>
      <p>انتهای پیام</p>
    </article>
  </body>
</html>