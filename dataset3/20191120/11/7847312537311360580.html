<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473810-cbos-65-proc-polakow-dobrze-ocenia-prezydenta-dude"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T11:25:03+00:00"/>
    <meta property="og:title" content="CBOS: 65 proc. Polaków dobrze ocenia prezydenta Andrzeja Dudę, 29 proc. źle. Dobre oceny Sejmu i Senatu minionej kadencji"/>
    <meta property="og:description" content="CBOS podkreśla, że listopadowe notowania głowy państwa nieco poprawiły się w stosunku do badania z października."/>
  </head>
  <body>
    <article>
      <h1>CBOS: 65 proc. Polaków dobrze ocenia prezydenta Andrzeja Dudę, 29 proc. źle. Dobre oceny Sejmu i Senatu minionej kadencji</h1>
      <address><time datetime="2019-11-20T11:25:03+00:00">20 Nov 2019, 11:25</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>65 proc. badanych przez CBOS dobrze ocenia prezydenturę Andrzeja Dudy, 29 proc. - negatywnie. O pracy Sejmu minionej kadencji dobrze mówi 45 proc., negatywnie 39 proc. To najlepsze oceny pracy posłów od 1998 r. - zaznacza CBOS. O pracy Senatu poprzedniej kadencji dobrą opinię ma 39 proc., złą - 35 procent.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/472039-sondaz-prezydencki-andrzej-duda-deklasuje-rywali">SONDAŻ prezydencki: Andrzej Duda deklasuje rywali. Biedroń, Kidawa-Błońska i Kosiniak-Kamysz przegrywają w II turze</a></p>
      <p>CBOS podkreśla, że listopadowe notowania głowy państwa nieco poprawiły się w stosunku do badania z października. Zadowolenie z prezydentury Andrzeja Dudy wyraża obecnie 65 proc. badanych, o 3 pkt proc. więcej niż w poprzednim miesiącu. 29 proc. (bez zmian) ocenia ją negatywnie. 6 proc. ankietowanych nie ma zdania na ten temat (spadek o trzy pkt proc.).</p>
      <p>Jak zauważa CBOS, listopadowe notowanie parlamentu wyłonionego w wyborach w 2015 roku, szczególnie Sejmu, są znacznie lepsze od tych z ubiegłego miesiąca i – co zdarza się niezmiernie rzadko – są częściej przychylne niż krytyczne.</p>
      <p>Działalność Sejmu VIII kadencji dobrze ocenia 45 proc. badanych (wzrost o 13 pkt proc. w stosunku do ubiegłego miesiąca). Niezadowolenie z pracy Sejmu wyraża 39 proc. (spadek o 12 pkt proc.). Opinii na temat pracy posłów nie ma 16 proc. respondentów (spadek o 1 pkt proc.). Są to najlepsze oceny pracy posłów od 1998 roku - podkreśla CBOS.</p>
      <p>O pracy senatorów IX kadencji pozytywnie wypowiada się 39 proc. respondentów (wzrost o 7 pkt proc.). 35 proc. (spadek o 7 pkt proc.) jest przeciwnego zdania. Wyrobionego zdania o pracy senatorów nie ma 26 proc. ankietowanych (bez zmian w stosunku do poprzedniego badania).</p>
      <blockquote>Wcześniej, ostatni raz przewagę wyrażających zadowolenie z funkcjonowania izby wyższej nad niezadowolonymi obserwowaliśmy na początku 2008 roku</blockquote>
      <p>— zauważył CBOS.</p>
      <p>CBOS zaznaczył, że wyjątkowo dobre wyniki odnotowała też Państwowa Komisja Wyborcza - lepsze niż po wyborach samorządowych w 2018 r. i po majowych wyborach do Parlamentu Europejskiego. W listopadzie pracę PKW pozytywnie ocenia 73 proc. badanych (o 6 pkt proc. więcej niż w sondażu z czerwca br. oraz o 4 punkty proc. więcej niż w sondażu z listopada 2018 r.). Źle działalność PKW ocenia 6 proc. ankietowanych (bez zmian w stosunku do czerwca). W porównaniu do badania przeprowadzonego po wyborach do PE zmniejszył się natomiast (z 27 do 21 proc.) odsetek tych, którzy nie mają zdania o pracy PKW.</p>
      <blockquote>Ostatnie notowania Sejmu VIII i Senatu IX kadencji są wyjątkowo wysokie nie tylko z perspektywy ostatnich czterech lat, ale i z dłuższej. W III Rzeczpospolitej tylko parlament z lat 1993–1997 w ostatnim okresie funkcjonowania częściej uzyskiwał pozytywne niż negatywne oceny. W ciągu ostatniego miesiąca minimalnie wzrosła aprobata działalności głowy państwa, nie zmieniła się jednak skala niezadowolenia z obecnej prezydentury. Po ostatnich wyborach rekordowo wysokie są notowania Państwowej Komisji Wyborczej</blockquote>
      <p>— podsumowuje CBOS.</p>
      <p>CBOS przeprowadził sondaż metodą wywiadów bezpośrednich wspomaganych komputerowo (CAPI) w dniach 7-17 listopada 2019 r. na liczącej 996 osób reprezentatywnej próbie losowej dorosłych mieszkańców Polski.</p>
      <p>aw/PAP</p>
    </article>
  </body>
</html>