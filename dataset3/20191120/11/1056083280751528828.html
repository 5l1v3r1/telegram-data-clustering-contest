<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919093/%D8%A8%D8%B3%DB%8C%D8%AC-%D8%A8%D8%B1%D8%A7%DB%8C-%D8%AF%D8%B4%D9%85%D9%86%D8%A7%D9%86-%D9%87%D8%B1%D8%A7%D8%B3-%D8%A2%D9%81%D8%B1%DB%8C%D9%86-%D9%88-%D8%A8%D8%B1%D8%A7%DB%8C-%D8%AF%D9%88%D8%B3%D8%AA%D8%A7%D9%86-%D8%A7%D9%85%DB%8C%D8%AF%D8%A2%D9%81%D8%B1%DB%8C%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:06:16+00:00"/>
    <meta property="og:title" content="بسیج برای دشمنان هراس آفرین و برای دوستان امیدآفرین است"/>
    <meta property="og:description" content="ایسنا/مرکزی فرمانده سپاه ناحیه ساوه گفت: بسیج برای دشمنان هراس آفرین و برای دوستان امیدآفرین است."/>
  </head>
  <body>
    <article>
      <h6 class="kicker">فرمانده سپاه ساوه:</h6>
      <h1>بسیج برای دشمنان هراس آفرین و برای دوستان امیدآفرین است</h1>
      <address><time datetime="2019-11-20T11:06:16+00:00">20 Nov 2019, 11:06</time> by <a rel="author">علی فرقانی</a></address>
      <p>ایسنا/مرکزی فرمانده سپاه ناحیه ساوه گفت: بسیج برای دشمنان هراس آفرین و برای دوستان امیدآفرین است.</p>
      <p>سرهنگ پاسدار حجت‌الله دستجانی در نشست خبری هفته بسیج با گرامیداشت ۴۰ سالگی تشکیل بسیج در نظام اسلامی گفت: هنر امام انتخاب بسیج از متن مردم است. بسیج نماینده یک ملت و گنج بی‌انتهاست چرا که پشتوانه مردمی بی‌انتهاست. بسیج عبارت از مجموعه‌ای از پاک ترین، فداکارترین و آماده‌ترین نیروهای انقلاب برای تعالی کشور و تحقق اهداف تشکیل نظام اسلامی است.</p>
      <p>وی با تأکید بر توسعه تفکر بسیجی در کشور گفت: دشمنان به دنبال تنگ کردن دامنه بسیج هستند اما به فرموده رهبری، شکل‌گیری تمدن جهانی در گرو فعالیت بسیج است.</p>
      <p>فرمانده سپاه ناحیه ساوه، دشمن شناسی و بصیرت و راه‌های مقابله با دشمن را از ویژگی‌های بارز بسیجیان و تفکر بسیجی بیان کرد و افزود: مجاهدت، شجاعت، ایستادگی و ثبات برای حفظ و صیانت از انقلاب، گستره حضور در تمامی عرصه‌ها با حفظ و ارتقای آمادگی و ترویج تفکر بسیجی را از دیگر ویژگی‌های بسیجیان است.</p>
      <p>وی به ابلاغ سند انتظار به بسیجیان در 9 عرصه اشاره کرد و گفت: تعلیم و تربیت، فرهنگی هنری، فضای مجازی و رسانه، دفاعی و امنیتی، اجتماعی و خدمت‌رسانی، فرماندهی و مدیریت، اقتصاد مقاومتی و ورزشی از عرصه‌های تحقق ماموریت بسیج در سند انتظار ابلاغی است.</p>
      <p>سرهنگ دستجانی به ساماندهی 190عنوان برنامه در قالب ۹ عرصه در هفته بسیج شهرستان اشاره کرد و افزود: اعتقاد به مسئولیت انسان، تفکر تشکیل دهنده بسیج است.</p>
      <p>وی بصیرت، زمان شناسی، دشمن شناسی و راههای مقابله با آن را از پایه‌های تشکیل دهنده تفکر بسیج دانست و افزود: هدایت بسیج برای تحقق بیانیه گام دوم انقلاب با عمل به توصیه‌های رهبری در این جهاد ۴۰ ساله مبنای پایه گذاری تفکر بسیج در گام دوم است.</p>
      <p>فرمانده سپاه ساوه اخلاق‌مداری را از پیش نیاز‌های ترویج تفکر بسیجی دانست و افزود:  استحکام و عدم سایش در مقابل وسوسه‌های زر و زور دشمنان و معاندان نظام اسلامی از ضروریات ترویح تفکر بسیجی است .</p>
      <p>وی تصریح کرد: بسیج به دنبال حاکم کردن ارزش‌های دینی و گفتمان سازی رهنمودهای رهبری است و تا مادامی که تفکر بسیجی در تبعیت از فرامین رهبری در کشور جاری و ساری باشد هیچ توطئه‌ای علیه این ملت کارساز نخواهد شد.</p>
      <p>سرهنگ دستجانی در ادامه به بیان مهمترین برنامه های هفته بسیج ساوه پرداخت و افزود: گلباران گلزار شهدا، سرکشی از خانواده معظم شهیدان، برپایی نمایشگاه فرهنگی بسیج، نشست‌های روشنگری پایگاهی، بازدید علمی از شرکت‌های تولید محصول ایرانی، کارگاه بصیرت افزایی ویژه فرهنگیان، همایش آپارتمان پاک، کارگاههای توجیهی همگام با کشاورز، نشست‌های بصیرتی، افتتاحیه دهکده مقاومت، حضور حماسی روز گرامیداشت، همایش تجلیل از مدیران موفق و فعال در ماموریت‌های خدمت رسانی بسیج، یادواره‌های شهدا، نشست تخصصی ویژه ارکان صالحبن، رزمایش فرهنگی، افتتاح واحدهای مسکونی بازسازی شده در جریان سیل امسال و ... از مهمترین برنامه‌های هفته بسیج است.</p>
      <p>وی ادامه داد: همایش تجلیل از مدیران موفق و فعال در ماموریت‌های بسیج نیز در این هفته با حضور یکی از معاونین وزارت صنعت، معدن و تجارت در شرکت کاوه فلوت شهر صنعتی برگزار می‌شود.</p>
      <p>انتهای پیام</p>
    </article>
  </body>
</html>