<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/598256/i-mple-mytoula-synexizei-gia-3i-synexi-xronia-na-skorpa-xamogela-sta-paidia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T11:27:00+00:00"/>
    <meta property="og:title" content="Η μπλε μυτούλα συνεχίζει για 3η συνεχή χρονιά να σκορπά χαμόγελα στα παιδιά"/>
    <meta property="og:description" content="Ο Οργανισμός «Hope For Children» CRC Policy Centre γιορτάζει σήμερα την Παγκόσμια Ημέρα Δικαιωμάτων του Παιδιού και τα 30 χρόνια από την υπογραφή της..."/>
  </head>
  <body>
    <article>
      <h1>Η μπλε μυτούλα συνεχίζει για 3η συνεχή χρονιά να σκορπά χαμόγελα στα παιδιά</h1>
      <address><time datetime="2019-11-20T11:27:00+00:00">20 Nov 2019, 11:27</time> by <a rel="author">SigmaLive</a></address>
      <p>Ο Οργανισμός «Hope For Children» CRC Policy Centre γιορτάζει σήμερα την Παγκόσμια Ημέρα Δικαιωμάτων του Παιδιού και τα 30 χρόνια από την υπογραφή της Σύμβασης των Δικαιωμάτων του Παιδιού, ανακοινώνοντας την πραγματοποίηση για 3<sup>η</sup> συνεχή χρονιά της εκστρατείας CHOOSE HOPE.</p>
      <p>Σκοπός της εκστρατείας είναι η ενημέρωση του κοινού για τους τομείς δραστηριότητας του Οργανισμού που επικεντρώνονται στην προστασία των δικαιωμάτων των παιδιών και η οικονομική ενίσχυση των δράσεων του. Κεντρικό στοιχείο της εκστρατείας παραμένουν για ακόμα μια χρονιά, οι μπλε μυτούλες που συμβολίζουν την ελπίδα και την ευαισθησία προς τα παιδιά.</p>
      <p>Με μια απλή χειρονομία αγάπης, φορώντας μια μπλε μυτούλα, ο καθένας από εμάς μπορεί να γίνει φορέας και πολλαπλασιαστής του μηνύματος «CHOOSE HOPE». Παράλληλα, γίνεται αρωγός στην προσπάθεια του Hope for Children CRC Policy Center να συνεχίσει να παρέχει δωρεάν και ποιοτική στήριξη σε όλα τα παιδιά και τις οικογένειες τους που την έχουν ανάγκη. </p>
      <p>Η εκστρατεία, που πραγματοποιείται και φέτος με τη στήριξη των <b>Υπεραγορών ΑΛΦΑΜΕΓΑ</b>, Διαχρονικού Χορηγού του «Hope For Children» CRC Policy Center και της <b>Action</b> <b>Global</b> <b>Communications</b>, θα διαρκέσει μέχρι και τις 11 Δεκεμβρίου 2019.</p>
      <p>Ο Γενικός Διευθυντής του Οργανισμού Hope For Children, κ. Joseph Borghese, εξέφρασε τις ειλικρινείς ευχαριστίες σε όλους όσοι στήριξαν από την πρώτη μέρα την εκστρατεία και βοήθησαν τον Οργανισμό να μπορέσει να ανταποκριθεί στην αποστολή του. </p>
      <p>Από πλευράς της, η Νατάσα Κωνσταντινίδου, Assistant Marketing Manager των Υπεραγορών ΑΛΦΑΜΕΓΑ δήλωσε<i>: «</i><i>E</i><i>ίναι με μεγάλη χαρά που λαμβάνουμε μέρος για τρίτη χρονιά στην εκστρατεία </i><i>Choose</i> <i>Hope</i><i>. Οι Υπεραγορές ΑΛΦΑΜΕΓΑ για ακόμα μια χρονιά αγκαλιάζουν με ελπίδα τα παιδιά και σε συνεργασία με τους πελάτες μας φοράμε την μπλε μυτούλα και σκορπίζουμε χαρά και πολλά παιδικά χαμόγελα».</i></p>
      <p>Ο Γενικός Διευθυντής της Action Global Communications, κ. Δημήτρης Ιωαννίδης, επεσήμανε: <i>«Η εκστρατεία “</i><i>CHOOSE</i> <i>HOPE</i><i>” έχει γίνει θεσμός. Τις δυο προηγούμενες χρονιές καταφέραμε και συλλέξουμε ένα σημαντικό ποσό που ενίσχυσε τον οργανισμό </i><i>Hope</i> <i>for</i> <i>Children</i> <i>CRC</i> <i>Policy</i> <i>Centre</i><i>. Καλούμε και φέτος το κοινό να ανταποκριθεί στο κάλεσμά μας και να δείξει τη στήριξή του, φορώντας τη μπλε μυτούλα και διαδίδοντας το μήνυμα της ελπίδας».</i></p>
      <p>Οι μπλε μυτούλες διατίθενται στα ταμεία των Υπεραγορών ΑΛΦΑΜΕΓΑ, στο Hope for Children και σε άλλες προγραμματισμένες εκδηλώσεις του οργανισμού, στη συμβολική τιμή των €2. Όσοι επιθυμούν μπορούν να αναρτήσουν επίσης τη φωτογραφία τους στα social media, χρησιμοποιώντας το hashtag #ChooseHopeCy ενισχύοντας περαιτέρω το μήνυμα της εκστρατείας.</p>
    </article>
  </body>
</html>