<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/economie/1266690/nederland-moet-meer-investeren.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T11:14:46+00:00"/>
    <meta property="og:title" content="‘Nederland moet meer investeren’"/>
    <meta property="og:description" content="BRUSSEL (ANP) - Nederland moet nog meer investeren dan het al doet. Dat stelt de Europese Commissie in een reactie op de door Den Haag ingeleverde begroting voor volgend jaar. Ook Duitsland heeft de begroting zo goed op orde dat het zou helpen als de overheid die ruimte zou gebruiken, geeft de commissie aan."/>
  </head>
  <body>
    <article>
      <h1>‘Nederland moet meer investeren’</h1>
      <address><time datetime="2019-11-20T11:14:46+00:00">20 Nov 2019, 11:14</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>Nederland moet nog meer investeren dan het al doet. Dat stelt de Europese Commissie in een reactie op de door Den Haag ingeleverde begroting voor volgend jaar. Ook Duitsland heeft de begroting zo goed op orde dat het zou helpen als de overheid die ruimte zou gebruiken, geeft de commissie aan. Nederland heeft al jaren een begrotingsoverschot en gebruikt dat geld vooral om de staatsschuld terug te brengen. De Europese Commissie en de Europese Centrale Bank (ECB) vinden al langer dat Den Haag dat geld zou moeten investeren, bijvoorbeeld om loongroei aan te wakkeren en de vergroening van de economie te ondersteunen. In 2020 heeft Nederland nog ruimte over om meer te investeren en dat zou de regering dan ook moeten doen, meent Brussel.</p>
    </article>
  </body>
</html>