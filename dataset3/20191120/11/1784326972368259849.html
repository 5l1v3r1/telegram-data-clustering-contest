<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cosmopolitan.hu/sztarhirek/2019/11/20/jennifer-aniston-instagram-rekordok/"/>
    <meta property="og:site_name" content="Cosmopolitan.hu"/>
    <meta property="article:published_time" content="2019-11-20T11:11:00+00:00"/>
    <meta property="og:title" content="Jennifer Aniston rekordokat döntöget az Instán"/>
    <meta property="og:description" content="Egyértelműen ő lett az Instagram királynője."/>
  </head>
  <body>
    <article>
      <h1>Jennifer Aniston rekordokat döntöget az Instán</h1>
      <h2>Egyértelműen ő lett az Instagram királynője.</h2>
      <address><time datetime="2019-11-20T11:11:00+00:00">20 Nov 2019, 11:11</time> by <a rel="author">Cosmopolitan.hu</a></address>
      <p><b>Jennifer Aniston</b> még <a href="https://cosmopolitan.hu/sztarhirek/2019/10/16/jennifer-aniston-elinditotta-az-instagramjat/">október közepén szánta rá magát, hogy regisztráljon</a> a világ jelenleg legnépszerűbb fotómegosztó <b>közösségi oldalára, az Instagramra</b>. Persze azonnal kiderült, extra jó érzéke van hozzá, ugyanis már elsőre nagyon ütős posztot tett ki: egy friss fotót, <b>amin az összes „jóbarát” vele mosolyog</b>. (Ugye milyen szuper volt újra együtt látni őket?)</p>
      <p>Naná, hogy fél nap alatt hatalmas siker lett belőle, <b>5 millióan nyomtak rá szinte egyszerre a „követem” gombra</b>. A fanok lelkesedése később sem csökkent, szóval <b>az Insta beadta a kulcsot</b>, és lefagyott az óriási forgalomtól.</p>
      <figure>
        <embed-post data-src="https://www.instagram.com/p/B3o8vWDhlOh" data-service="Instagram"/>
      </figure>
      <p><i>„Miért nem tudom bekövetni??!”</i> – panaszkodott a színésznő egyik rajongója, akit az a megtiszteltetés ért, hogy <b>maga Jen válaszolt neki</b>, méghozzá ezt: <i>„Bocsi, szerintem tönkretettem!”</i> – poénkodott.</p>
      <p>Két nappal később<b> Jennifer oldala bekerült a Guinness Rekordok Könyvébe</b>, mert az övé lett az a profil, amelyik <a href="https://cosmopolitan.hu/sztarhirek/2019/10/17/jennifer-aniston-insta-oldala-guinnes-rekordot-dontott/">az Insta történetében a leggyorsabban gyűjtött össze 1 millió követőt</a>. Ehhez mindössze 5 órára és 16 percre volt szüksége. Nem semmi, ugye?</p>
      <p>A színésznő azóta már aktív Instázó, és <b>elég gyakran posztolgat a mindennapjairól</b>, de töltött már fel gyerekkori és kamaszkori fotót is magáról. Kábé egy héttel ezelőtt például azért voltak odáig a fanok, mert <b>megmutatta a kutyáját, Clyde-ot</b>, akit magával vitt a forgatásra. A poszt alá még <b>exférje, Justin Theroux is kommentelt</b>! <i>„Clydeooooo!!!”</i> – becézte a kutyust a színész, aki úgy tűnik, tényleg <b>nagyon jóban van volt feleségével</b>.</p>
      <figure>
        <embed-post data-src="https://www.instagram.com/p/B40epCrhLbO" data-service="Instagram"/>
      </figure>
      <p>Jennifer Aniston <b>a hétvégén pedig újabb mérföldkőhöz érkezett</b>, ugyanis <a href="https://cosmopolitan.hu/te_te_te/2019/11/15/jennifer-aniston-megint-felrobbantotta-az-instat/">sikerült elérnie a 20 milliós követőtábort</a>. Ezt egy <b>olyan GIF-fel köszönte meg, amin ő látható</b>, amint egy díjátadón küszködik a könnyeivel.</p>
      <h3>Az tuti, hogy van humora…</h3>
      <figure>
        <embed-post data-src="https://www.instagram.com/p/B5B12OLHB1V" data-service="Instagram"/>
      </figure>
    </article>
  </body>
</html>