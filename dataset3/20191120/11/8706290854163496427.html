<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685480/aporrifthike-i-enstasi-antisyntagmatikotitas-tou-syriza-i-paremva"/>
    <meta property="og:site_name" content="enikos.gr"/>
    <meta property="article:published_time" content="2019-11-20T11:55:00+00:00"/>
    <meta property="og:title" content="Απορρίφθηκε η ένσταση αντισυνταγματικότητας του ΣΥΡΙΖΑ - Η παρέμβαση Τασούλα"/>
    <meta property="og:description" content="Ως αβάσιμη και με μεγάλη διαφορά αφού υποστηρίχθηκε μόνο από τον ΣΥΡΙΖΑ απορρίφθηκε η ένσταση αντισυνταγματικότητας, την οποία υπέβαλε το κόμμα της αξιωματικής αντιπολίτευσης εναντίον της..."/>
  </head>
  <body>
    <article>
      <h1>Απορρίφθηκε η ένσταση αντισυνταγματικότητας του ΣΥΡΙΖΑ - Η παρέμβαση Τασούλα</h1>
      <address>
        <time datetime="2019-11-20T11:55:00+00:00">20 Nov 2019, 11:55</time>
      </address>
      <p>Του Γιώργου Λυκουρέντζου</p>
      <p>Ως αβάσιμη και με μεγάλη διαφορά αφού υποστηρίχθηκε μόνο από τον ΣΥΡΙΖΑ απορρίφθηκε η <a href="http://www.enikos.gr/politics/685462/enstasi-antisyntagmatikotitas-katethese-o-syriza">ένσταση</a> αντισυνταγματικότητας, την οποία υπέβαλε το κόμμα της αξιωματικής αντιπολίτευσης εναντίον της πρότασης της ΝΔ για την εκλογή του Προέδρου της Δημοκρατίας.</p>
      <p>Ο εισηγητής του ΣΥΡΙΖΑ Γιώργος Κατρούγκαλος εξέφρασε το επιχείρημα ότι η Νέα Δημοκρατία αντισυνταγματικά μεταβάλλει την κατεύθυνση που έδωσε η προαναθεωρητική Βουλή. Δεν δίστασε μάλιστα να μιλήσει για ευτελισμό του Κοινοβουλίου και να χαρακτηρίσει ως κόλπο της Νέας Δημοκρατίας να ψηφίσει την πρόταση του ΣΥΡΙΖΑ στην προτείνουσα Βουλή ούτως ώστε να συγκεντρώσει πάνω από 180 ψήφους και τώρα να μπορεί να την τροποποιήσει με άλλη κατεύθυνση μόλις με 151 ψήφους.</p>
      <p>Η αναφορά του κ. Κατρούγκαλου σε κόλπο προκάλεσε την παρέμβαση του Προέδρου της Βουλής Κωνσταντίνος Τασούλας ο οποίος ήταν εισηγητής της ΝΔ στην προτείνουσα Βουλή: “Θέλω να προσωποποιήσω το ποιος έκανε το κόλπο. Εγώ έκανα το κόλπο. Μόνο που δεν ήταν κόλπο. Αντί να πανηγυρίζετε που η πρόκληση εκλογών επιτυγχάνεται καταφεύγετε σε επινοήσεις. Δεν ήταν κανένα κόλπο. Ήταν η μόνη συνταγματική δημοκρατική κοινοβουλευτική διέξοδος για να μην ξανακαταντήσει η χώρα να σύρεται σε εκλογές με πρόσχημα την εκλογή του Προέδρου της Δημοκρατίας” είπε.</p>
      <p>Ο κ. Τασούλας μάλιστα κατέθεσε σελίδες από το Συνταγματικό Δίκαιο Δημητρίου Τσάτσου στις οποίες ο αείμνηστος καθηγητής επιχειρηματολογούσε πως η αναθεωρητική Βουλή δεσμεύεται μόνο ως προς τις διατάξεις και όχι από την κατεύθυνση που αποφάσισε η προτείνουσα Βουλή.</p>
      <p>Κατά τη συζήτηση η οποία ακολούθησε υπέρ της ένστασης τάχθηκε μόνο ο ΣΥΡΙΖΑ. Αίσθηση προκάλεσε πάντως η τοποθέτηση του Γιάννη Γκιόκα του ΚΚΕ ο οποίος είπε ότι εφόσον το άρθρο 30 το οποίο ορίζει ότι ο Πρόεδρος της Δημοκρατίας εκλέγεται μόνο από τη Βουλή δεν αλλάζει, η πρόταση του ΣΥΡΙΖΑ για εκλογή από τον λαό προσκρούει στο Σύνταγμα.</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/685426/to-keimeno-apofasi-ton-53-tou-syriza-ti-zitoun-enopsei-tou-synedr%0A%20%20%20%20%0A"/>
        <a href="http://www.enikos.gr/politics/685380/tsipras-allazoun-tous-poinikous-kodikes-gia-na-kanoun-deals-me-to%0A%20%20%20%20%0A"/>
        <a href="http://www.enikos.gr/politics/685345/piges-nd-kata-syriza-gia-ti-syntagmatiki-katochyrosi-tou-elachist%0A%20%20%20%20%0A"/>
        <a href="http://www.enikos.gr/politics/685367/tsipras-gia-tin-poreia-sto-polytechneio-den-einai-san-ton-maratho%0A%20%20%20%20%0A"/>
        <a href="http://www.enikos.gr/politics/685332/syriza-o-tsoukatos-apillagi-logo-paragrafis-kai-nd-kai-kinal-arno%0A%20%20%20%20%0A"/>
        <a href="http://www.enikos.gr/politics/685327/filis-atolmi-i-protasi-tou-syriza-gia-tis-scheseis-kratous-ekklis%0A%20%20%20%20%0A"/>
        <a href="http://www.enikos.gr/politics/685275/charitsis-poso-thrasos-pia-k-mitsotaki%0A%20%20%20%20%0A"/>
        <a href="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis%0A%20%20%20%20%0A"/>
        <a href="http://www.enikos.gr/politics/685261/pierrakakis-ston-realfm-978-stochos-mas-na-meiosoume-tis-oures-ka%0A%20%20%20%20%0A"/>
      </related>
    </article>
  </body>
</html>