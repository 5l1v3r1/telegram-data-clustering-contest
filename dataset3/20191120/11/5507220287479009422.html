<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187373/"/>
    <meta property="og:site_name" content="Janam TV"/>
    <meta property="article:published_time" content="2019-11-20T11:47:13+00:00"/>
    <meta property="og:title" content="ചൂണ്ടയില്‍ കുരുങ്ങിയ മത്സ്യത്തിന്റെ തൂക്കം 18.5 കിലോ; വിറ്റത് 12,000 രൂപയ്ക്ക്"/>
    <meta property="og:description" content="കൊല്‍ക്കത്ത: ഒരു മത്സ്യത്തിന്റെ വില 12,000 രൂപ. പശ്ചിമ ബംഗാളിലെ ഫുലേശ്വര്‍ മാര്‍ക്കറ്റിലാണ് 18.5 കിലോ തൂക്കമുള്ള ഈ മത്സ്യം വിറ്റു പോയത്. ഗംഗാ നദിയില്‍"/>
  </head>
  <body>
    <article>
      <h1>ചൂണ്ടയില്‍ കുരുങ്ങിയ മത്സ്യത്തിന്റെ തൂക്കം 18.5 കിലോ; വിറ്റത് 12,000 രൂപയ്ക്ക്</h1>
      <address><time datetime="2019-11-20T11:47:13+00:00">20 Nov 2019, 11:47</time> by <a rel="author">Janam TV Web Desk</a></address>
      <p>കൊല്‍ക്കത്ത: ഒരു മത്സ്യത്തിന്റെ വില 12,000 രൂപ. പശ്ചിമ ബംഗാളിലെ ഫുലേശ്വര്‍ മാര്‍ക്കറ്റിലാണ് 18.5 കിലോ തൂക്കമുള്ള ഈ മത്സ്യം വിറ്റു പോയത്. ഗംഗാ നദിയില്‍ ചൂണ്ടയിടാന്‍ പോയ തരുണ്‍ ബേര എന്ന യുവാവിന്റെ ചൂണ്ടയില്‍ കുരുങ്ങിയ ഭെട്കി മത്സ്യമാണ് ഇത്രയും ഉയര്‍ന്ന വിലയില്‍ വിറ്റു പോയത്.</p>
      <p>പശ്ചിമ ബംഗാളിലെ ഹൗറ ജില്ലയിലെ ഉലുബരിയ സ്വദേശിയാണ് തരുണ്‍ ബേര. സുഹൃത്തുക്കള്‍ക്കൊപ്പമായിരുന്നു അദ്ദേഹം ചൂണ്ടയിടാന്‍ പോയത്. ചൂണ്ടയെറിഞ്ഞ് അല്‍പ്പസമയത്തിനകം എന്തോ കൊളുത്തിയതായി സംശയം തോന്നിയ തരുണ്‍ ബേര ചൂണ്ട വലിക്കാന്‍ തുടങ്ങി.</p>
      <p>വലിക്കും തോറും ചൂണ്ടയുടെ കനം കൂടുന്നതായി തരുണിന് അനുഭവപ്പെട്ടതോടെ കുരുങ്ങിയത് ഏതോ വലിയ മീനാണെന്ന് അദ്ദേഹത്തിന് മനസിലായി. വളരെ കഷ്ടപ്പെട്ട് ചൂണ്ട വലിച്ച് കരക്കെത്തിച്ചതോടെയാണ് സാധാരണ കുടുങ്ങുന്നതില്‍ നിന്നും പതിന്മടങ്ങ് വലുപ്പമുള്ള മത്സ്യമാണ് കുടുങ്ങിയിരിക്കുന്നതെന്ന് മനസിലായത്. ഉടന്‍ തന്നെ ഉവര്‍ മത്സ്യത്തെ ഫുലേശ്വര്‍ മാര്‍ക്കറ്റില്‍ എത്തിച്ചു. 12,000 രൂപയ്ക്ക് മത്സ്യം വിറ്റു പോകുകയും ചെയ്തു.</p>
    </article>
  </body>
</html>