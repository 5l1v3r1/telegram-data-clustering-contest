<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685459/apofasi-vomva-gia-ta-eidika-misthologia"/>
    <meta property="og:site_name" content="enikos.gr"/>
    <meta property="article:published_time" content="2019-11-20T11:04:00+00:00"/>
    <meta property="og:title" content="Απόφαση - &quot;βόμβα&quot; για τα ειδικά μισθολόγια"/>
    <meta property="og:description" content="Δικαστική απόφαση που εκδόθηκε από το Διοικητικό Πρωτοδικείο Αθηνών αναγνωρίζει..."/>
  </head>
  <body>
    <article>
      <h1>Απόφαση - "βόμβα" για τα ειδικά μισθολόγια</h1>
      <address>
        <time datetime="2019-11-20T11:04:00+00:00">20 Nov 2019, 11:04</time>
      </address>
      <p>Δικαστική απόφαση που εκδόθηκε από το Διοικητικό Πρωτοδικείο Αθηνών αναγνωρίζει τόκους πέντε ετών (2015-2019) στα ποσά που είχαν λάβει αναδρομικά τον Δεκέμβριο του 2018 όλοι οι ένστολοι και οι υπάλληλοι των Ειδικών Μισθολογίων, όπως επισημαίνει η ΕΝΥΠΕΚΚ σε ανακοίνωση της.</p>
      <p>Η Ένωση επισημαίνει πως από την απόφαση αυτή θα επωφεληθούν άμεσα περίπου 300.000 υπάλληλοι, υπηρετούντες στις Ένοπλες δυνάμεις και στα Σώματα Ασφαλείας και μισθοδοτούμενους με ειδικά μισθολόγια.</p>
      <p>
        <b>Ακολουθεί η ανακοίνωση της ΕΝΥΠΕΚΚ</b>
      </p>
      <p>"Αναγνωρίζει την υποχρέωση του Δημοσίου να καταβάλλει σε όλους τους ένστολους υπαλλήλους (στρατιωτικοί, λιμενικοί, πυροσβέστες, αστυνομικοί κ.ά.) καθώς και σε όλους τους υπαλλήλους των Ειδικών Μισθολογίων (πανεπιστημιακοί, ιατροί ΕΣΥ κ.ά.) τον νόμιμο τόκο ύψους 6% επί των ποσών που είχαν λάβει σε υλοποίηση αποφάσεων της Ολομέλειας του ΣτΕ.</p>
      <p>Οι αποφάσεις της Ολομέλειας του ΣτΕ είχαν κρίνει αντισυνταγματικές τις περικοπές των μισθών και την κατάργηση των Δώρων του ν. 4093/2012 για τους ένστολους υπαλλήλους και τον Δεκέμβριο του 2018, βάσει του ν. 4575/2018, η τότε κυβέρνηση του ΣΥΡΙΖΑ είχε καταβάλει εφάπαξ το κεφάλαιο που διεκδικούσαν.</p>
      <p>Όμως η τότε κυβέρνηση του ΣΥΡΙΖΑ παρέλειψε να τους καταβάλλει και τους τόκους που αναλογούσαν στα ποσά που τους χορηγήθηκαν.</p>
      <p>Η μεγάλη νομολογιακή σημασία τής υπ’αριθ. 14545/2019 απόφασης του Διοικητικού Πρωτοδικείου Αθήνας έγκειται και στο γεγονός ότι διατάσσεται τώρα το Ελληνικό Δημόσιο να καταβάλλει και τους τόκους επί των ποσών που χορήγησε η κυβέρνηση ΣΥΡΙΖΑ και μάλιστα για μία ολόκληρη πενταετία (από τον Μάιο του 2015 έως και 30-4-2019), αλλά και μέχρις ολοσχερούς εξοφλήσεως!</p>
      <p>Συγκεκριμένα το διατακτικό της υπ’αριθ. 14545/2019 απόφασης του Διοικητικού Πρωτοδικείου Αθήνας ορίζει ότι:</p>
      <p>«Δέχεται την αγωγή, κατά τα λοιπά, ήτοι ως προς το παρεπόμενο αίτημα επιδίκασης τόκων στους λοιπούς ενάγοντες.</p>
      <p>Αναγνωρίζει την υποχρέωση του εναγομένου να καταβάλει σε καθέναν από τους ενάγοντες αυτούς το ποσό του οφειλόμενου νόμιμου τόκου επί του ειδικότερα αιτηθέντος με την αγωγή για καθέναν από αυτούς κεφαλαίου, υπολογιζομένου (του ως άνω τόκου) με επιτόκιο 6% από την επίδοση της αγωγής (στις 05.05.2015) και μέχρι τις 30.04.2019, κατά το άρθρο 21 του από 26.06/10.07.1944 β.δ. και από 01.05.2019 μέχρι την ολοσχερή εξόφληση, με επιτόκιο υπολογιζόμενο σύμφωνα με τα οριζόμενα στο άρθρο 45 παρ. 1 του ν. 4507/2019.».</p>
      <p>Γίνεται αντιληπτό ότι πρόκειται για μια πολύ σημαντική απόφαση που εκτιμάται ότι αφορά περίπου 300.000 χιλιάδες υπαλλήλους, υπηρετούντες στα Σώματα Ασφαλείας και μισθοδοτούμενους με Ειδικά Μισθολόγια!!</p>
      <p>Η ΕΝΥΠΕΚΚ χαιρετίζει την έκδοση της απόφασης και συγχαίρει τον εξαιρετικό συνεργάτη της κ.Χάρη Μπουκουβάλα που με τη νομική του κατάρτιση και πληρότητα συνέβαλε στην έκδοση αυτής της πρωτοποριακής νομολογιακά απόφασης".</p>
      <p>
        <b>-Διαβάστε ολόκληρη την ανακοίνωση της ΕΝΥΠΕΚΚ <a href="https://enypekk.gr/2019/11/19/%ce%b1%cf%80%cf%8c%cf%86%ce%b1%cf%83%ce%b7-%cf%83%cf%84%ce%b1%ce%b8%ce%bc%cf%8c%cf%82/">εδώ</a></b>
      </p>
      <p>
        <b>-Διαβάστε ολόκληρη την απόφαση για τα ειδικά μισθολόγια </b>
        <a href="http://media.enikonomia.gr/data/files/226105_243e7d5783-92d6918acef2984a.pdf">εδώ</a>
      </p>
      <related>
        <h4>σχετικά άρθρα</h4>
        <a href="http://www.enikos.gr/economy/685218/anadromika-33-minon-me-dikastiki-apofasi-ti-tha-prepei-na-perimen%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/683931/anoigei-neos-kyklos-gia-ti-diekdikisi-anadromikon-stis-epikourike%0A%20%20%20%20%0A"/>
        <a href="http://www.enikos.gr/economy/683711/erchontai-afxiseis-stis-syntaxeis-pote-tha-dothoun-ti-tha-ginei-m%0A%20%20%20%20%0A"/>
        <a href="http://www.enikos.gr/economy/683550/oi-exi-katigories-syntaxiouchon-pou-tha-lavoun-anadromika-apo-135%0A%20%20%20%20%0A"/>
        <a href="http://www.enikos.gr/economy/683332/anadromika-pentaetias-se-apostratous-apofasi-vomva-tou-elegktikou%0A%20%20%20%20%0A"/>
        <a href="http://www.enikos.gr/economy/681587/dikastikes-apofaseis-pilotos-gia-anadromika-syntaxiouchon%0A%20%20%20%20%0A"/>
        <a href="http://www.enikos.gr/economy/680606/nea-posa-stis-kyries-syntaxeis-oi-pente-katigories-asfalismenon-p%0A%20%20%20%20%0A"/>
        <a href="http://www.enikos.gr/economy/679734/vroutsis-oi-apofaseis-tou-ste-edeixan-oti-den-yparchoun-anadromik%0A%20%20%20%20%0A"/>
      </related>
    </article>
  </body>
</html>