<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/yurttan-haberler/135406/mansur-yavas-ilce-ilce-gezmeye-devam-ediyor-biz-sizin-ayaginiza-gelecegiz"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T11:03:00+00:00"/>
    <meta property="og:title" content="Mansur Yavaş ilçe ilçe gezmeye devam ediyor: Biz sizin ayağınıza geleceğiz"/>
    <meta property="og:description" content="Ankara Büyükşehir Belediye Başkanı Mansur Yavaş, yaklaşık iki hafta önce başladığı ilçe ziyaretlerine devam ediyor. "/>
  </head>
  <body>
    <article>
      <h1>Mansur Yavaş ilçe ilçe gezmeye devam ediyor: Biz sizin ayağınıza geleceğiz</h1>
      <h2>Ankara Büyükşehir Belediye Başkanı Mansur Yavaş, yaklaşık iki hafta önce başladığı ilçe ziyaretlerine devam ediyor. </h2>
      <address>
        <time datetime="2019-11-20T11:03:00+00:00">20 Nov 2019, 11:03</time>
      </address>
      <p>Başkent Ankara’nın ilçelerinde muhtarlarla bir araya gelerek sorunları birinci ağızdan dinleyen Başkan Mansur Yavaş, bu sefer Kahramankazan ve Kızılcahamam’ı ziyaret etti.</p>
      <p>Gittiği ilçelerde bürokratlarıyla birlikte muhtarların köy ve mahalleleriyle ilgili dile getirdiği sorunları dinleyen Ankara Büyükşehir Belediye Başkanı Mansur Yavaş, çözüm önerileri konusunda da görüş alışverişinde bulundu.</p>
      <figure>
        <a href="https://www.gercekgundem.com/galeri/yurt-haberler/7181/mansur-yavas-ilce-ilce-gezmeye-devam-ediyor">
          <img src="https://www.gercekgundem.com/images/posts/201911/150061_480x270.jpg"/>
        </a>
      </figure>
      <p>
        <a href="https://www.gercekgundem.com/galeri/yurt-haberler/7181/mansur-yavas-ilce-ilce-gezmeye-devam-ediyor"><b>Galeri:</b> Mansur Yavaş ilçe ilçe gezmeye devam ediyor</a>
      </p>
      <h3>“BİZ SİZİN AYAĞINIZA GELECEĞİZ”</h3>
      <p>“Sizleri bir araya getirip sorunlarınızı dinlemek istiyoruz. Buraya gelirken ‘hangi köyden ne kadar oy çıkmış’ diye bakmadık” diyen Başkan Yavaş, “Biz bunu ortadan kaldırmak istiyoruz. Siz belediyeye gelmeden, biz sizin ayağınıza geleceğiz” dedi.</p>
      <p> Muhtarlara, Büyükşehir Belediyesi’nin hayata geçireceği mobil uygulama hakkında detaylı bilgi veren Başkan Yavaş, bu sayede de sorunların daha hızlı çözülebileceğini sözlerine ekledi.</p>
      <h3>“AÇ, AÇIKTA KİMSE BIRAKMAMAMIZ LAZIM”</h3>
      <p>“Büyük bir sorumluluğumuz var, Ankara’ya hep birlikte hizmet edeceğiz” diyerek muhtarlara seslenen Başkan Yavaş, şöyle konuştu:</p>
      <p>“Ankara’da musluğundan su akmayan köy kalmayacak, açıktan akan kanalizasyon olmayacak. Öncelikle insan sağlığını korumak için uğraşıyoruz. Devlet olmanın, kamu görevi yapmanın, belediye görevi yapmanın sorumluluğuyla aç, açıkta kimseyi bırakmamamız lazım. Bizim yönettiğimiz yerde açlıktan veya soğuktan biri ölürse bunun sorumluluğu hepimizindir.”</p>
      <p> </p>
      <h3>“BAŞINIZ DİK, GÖĞSÜNÜZ KABARIK OLSUN İSTİYORUZ”</h3>
      <p>Ankara ekonomisinin kırsal kalkınmayla birlikte ayağa kalkacağını belirten Başkan Yavaş; hayvancılık, bitki, çiçek, meyve ve sebze üretimini artırmak için çiftçiye destek olacaklarını anlattı.</p>
      <p>
        <i>Başkan Yavaş, sözlerini şöyle sürdürdü:</i>
      </p>
      <p>“Çiftçimizin ürettiklerini pazarlamak istiyoruz. Bitki satmak isteyen, bitki üretmek isteyen, çiçek üretmek isteyen, lavanta üretmek isteyen veya Halk Ekmek için sözleşmeli üreticilik yapmak isteyen varsa ismini yazdırsın veya Halk Ekmek ile görüşsün. Sizden aldığımızı tüketiciye daha ucuza vermek, Ankaralının cebinden çıkan paranın tekrar Ankaralının cebine girmesini istiyoruz. Bu para sizin paranız, har vurup harman savurmayacağız. Biz bundan sonra kendi bütçemizi yöneteceğiz. Köylerinizde ne eksik varsa tamamlamak istiyoruz. ‘Bir hemşehrimizi seçtik, bütün ihtiyaçlarımızı karşıladı’ dedirtmek istiyorum. Başınız dik, göğsünüz kabarık olsun istiyoruz. Destek olmayanları üzmek yerine gönüllerini kazanmak istiyoruz.”</p>
      <p>Muhtarlarla yaptığı görüşmelerin ardından iki ilçede de esnaf ziyaretleri gerçekleştiren Ankara Büyükşehir Belediye Başkanı Mansur Yavaş’a vatandaşlar yoğun ilgi gösterdi.</p>
    </article>
  </body>
</html>