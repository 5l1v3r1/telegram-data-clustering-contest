<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/kometa-brno-libor-zabransky-trener-hokej-extraliga-matej-stransky-trinec_1911201155_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T11:55:00+00:00"/>
    <meta property="og:title" content="‚Nepočítám, že otočím klíčem a všechno půjde.‘ Staronový brněnský trenér Zábranský začal porážkou"/>
    <meta property="og:description" content="Třinec počtvrté za sebou zvítězil, zato Kometa Brno pošesté za sebou prohrála. Tak rozdílnou formu prezentovali oba poslední hokejoví mistři v úterním extraligovém utkání."/>
  </head>
  <body>
    <article>
      <h1>‚Nepočítám, že otočím klíčem a všechno půjde.‘ Staronový brněnský trenér Zábranský začal porážkou</h1>
      <address><time datetime="2019-11-20T11:55:00+00:00">20 Nov 2019, 11:55</time> by <a rel="author">David Procházka</a></address>
      <p>
        <b>Třinečtí Oceláři počtvrté za sebou zvítězili, zato Kometa Brno pošesté za sebou prohrála. Tak rozdílnou formu prezentovali oba poslední hokejoví mistři v úterním extraligovém utkání, které domácí Třinec ovládl poměrem 6:3.</b>
      </p>
      <p>„Čeká nás hodně práce, jak v obranném, tak útočném pásmu. Říkal jsem klukům, že věřím, že se to brzy spraví. Budeme na tom pracovat dál, ale pokud budeme dělat hloupé ofenzivní fauly, tak se nikam nedostaneme,“ řekl Radiožurnálu po utkání staronový trenér a majitel klubu Libor Zábranský.</p>
      <figure>
        <audio src="https://www.irozhlas.cz/sites/default/files/audios/fffd07244b8041d41205097cfea4bc49.mp3"/>
        <figcaption>Liboru Zábranskému návrat na střídačku Komety Brno nevyšel. Více v příspěvku Davida Procházky</figcaption>
      </figure>
      <p>„Nepočítám s tím, že přijdu na střídačku, otočím klíčem a najednou všechno půjde. Víme, jak se z této situace dostat zase ven. Bude to chvíli trvat, ale pokud budou kluci pracovat, tak o ně nemám vůbec obavy,“ doplnil.</p>
      <p>Mužem zápasu byl třinecký reprezentační útočník Matěj Stránský. Dal dva góly a po jeho akcích spoluhráči přidali další dvě trefy.</p>
      <p>„Byl jsem asi tři nebo čtyři zápasy na suchu a bylo potřeba tam už něco dát. Hráli jsme proti těžkému soupeři, kterému se teď zrovna nedaří. Tak jsme si řekli, že na ně vletíme, že budou chtít, a vyšlo nám to,“ řekl třinecký útočník.</p>
      <p>Dobrou práci Stránského pochválil i zkušený spoluhráč Jiří Polanský.</p>
      <p>„Když se rozjede s pukem, tak je jako tank, to nejde zastavit. Stačí mu dát puk a jet za ním a jedna ze tří akcí skončí v brance. Je super pocit, když vidíte kluky, jak jedou, makají, jak si přejeme góly,“ vystihl současnou pohodu Třince.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokejova-liga-mistru-mountfield-hradec-hokej-postup-ctvrtfinale-vladimir-ruzicka_1911192238_mim"/>
        <a href="https://www.irozhlas.cz/sport/hokej/hokej-faul-dansko-bitka-brutalita-soud-pravnik-trest-danska-hokejova-liga_1911191544_mim"/>
        <a href="https://www.irozhlas.cz/sport/hokej/nhl-hokejova-sin-slavy-vaclav-nedomansky-projev-dominik-hasek_1911191841_mim"/>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-morava_1911182001_mim"/>
      </related>
    </article>
  </body>
</html>