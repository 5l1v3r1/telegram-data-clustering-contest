<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232516/"/>
    <meta property="og:site_name" content="Українська правда"/>
    <meta property="article:published_time" content="2019-11-20T11:38:19+00:00"/>
    <meta property="og:title" content="СБУ затримала провокатора, який закликав до терактів у День Гідності"/>
    <meta property="og:description" content="СБУ повідомила про затримання чоловіка, який за завданням спецслужб РФ публічно закликав до вчинення терористичних актів у день Гідності та Свободи."/>
  </head>
  <body>
    <article>
      <h1>СБУ затримала провокатора, який закликав до терактів у День Гідності</h1>
      <address>
        <time datetime="2019-11-20T11:38:19+00:00">20 Nov 2019, 11:38</time>
      </address>
      <p>СБУ повідомила про затримання чоловіка, який за завданням спецслужб РФ публічно закликав до вчинення терористичних актів у день Гідності та Свободи.</p>
      <p><b>Джерело:</b> <a href="https://ssu.gov.ua/ua/news/1/category/2/view/6728#.mnpvXnKM.dpbs">пресслужба</a> СБУ</p>
      <p><b>Деталі:</b> Згідно із повідомленням до терактів закликав мешканець міста Кам’янське. Він за завданням спецслужб РФ поширював у соціальних мережах публічні заклики до вчинення терористичних актів у день Гідності та Свободи.</p>
      <p>Оперативники та слідчі спецслужби встановили, що чоловік був залучений до співробітництва представником інформаційної групи "Сапфір", створеної ГУ Генштабу ЗС РФ.</p>
      <p>На співпрацю він погодився із ідеологічних міркувань. За завданням кураторів провокатор від імені проукраїнського активіста зареєструвався у соцмережах. Напередодні Дня Гідності та Свободи провокатор почав розміщувати заклики до скоєння терористичних актів у найбільших містах України, зокрема Києві, Дніпрі, Харкові та Одесі.</p>
      <p>СБУ зазначає, що, за задумом спецслужб РФ, дії провокатора мали створити інформаційний фон для дестабілізації суспільно-політичної ситуації в країні напередодні та під час святкування. У разі здійснення будь-яких реальних провокацій або заворушень російські ЗМІ були готові поширити інформацію про їх організацію саме учасниками патріотичних організацій та рухів.</p>
      <figure>
        <iframe src="https://www.youtube.com/embed/Z7kcLBBhmV8" width="640" height="360" data-service="Youtube" scrolling="no"/>
      </figure>
      <p>Слідчі провели обшук за адресою мешкання зловмисника та вилучили комп’ютерну техніку, на якій зберігаються докази, необхідні для досудового розслідування.</p>
      <p>За скоєння злочину, передбаченого ст. 258-2 (публічні заклики до вчинення терористичного акту) Кримінального кодексу України, мешканцю Дніпропетровщини загрожує позбавлення волі на строк до п'яти років.</p>
      <related>
        <a href="https://www.pravda.com.ua/news/2019/11/18/7232340/"/>
        <a href="https://www.pravda.com.ua/news/2019/11/18/7232328/"/>
        <a href="https://www.pravda.com.ua/news/2019/11/18/7232240/"/>
      </related>
    </article>
  </body>
</html>