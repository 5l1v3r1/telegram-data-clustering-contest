<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Panathinaikos/o-pitino-epistrefei-ston-panathhnaiko.5643315.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-20T11:35:00+00:00"/>
    <meta property="og:title" content="Ο Πιτίνο επιστρέφει στον Παναθηναϊκό"/>
    <meta property="og:description" content="Επιβεβαίωση του ρεπορτάζ του Sport24.gr με τον Ρικ Πιτίνο να επιστρέφει στον Παναθηναϊκό ως διάδοχος του Αργύρη Πεδουλάκη και τις επόμενες ώρες αναμένεται η οριστικοποίηση του deal."/>
  </head>
  <body>
    <article>
      <h1>Ο Πιτίνο επιστρέφει στον Παναθηναϊκό</h1>
      <h2>Επιβεβαίωση του ρεπορτάζ του Sport24.gr με τον Ρικ Πιτίνο να επιστρέφει στον Παναθηναϊκό ως διάδοχος του Αργύρη Πεδουλάκη και τις επόμενες ώρες αναμένεται η οριστικοποίηση του deal.</h2>
      <address><time datetime="2019-11-20T11:35:00+00:00">20 Nov 2019, 11:35</time> by <a rel="author">Γιάννης Κουβόπουλος</a></address>
      <p>Στις 15/11 ο <a href="https://www.sport24.gr/Basket/Euroleague/eb-news/eb_panathinaikos/vlaxopoylos-ston-sport24-radio-103-3-prwtos-stoxos-o-pitino.5640451.html">Παντελής Βλαχόπουλος τόνισε στην εκπομπή "Είναι να γελάει κανείς"</a> στον <a href="https://www.sport24.gr/sport24radio/player/">Sport24 Radio 103,3</a> πως ο Ρικ Πιτίνο ήταν ο πρώτος στόχος του <a href="https://www.sport24.gr/Basket/OmadesBasket/A1Panathinaikos/">Παναθηναϊκού</a> για να γίνει ο αντικαταστάτης του Αργύρη Πεδουλάκη. Το ρεπορτάζ, πλέον, επιβεβαιώνεται αφού απομένει μονάχα η ανακοίνωση για να κλειδώσει η επιστροφή του εμβληματικού κόουτς στους Πράσινους.</p>
      <p>Ο Δημήτρης Γιαννακόπουλος σκεφτόταν κι άλλες λύσεις, αλλά για τον ιδιοκτήτη της ΚΑΕ, ο Αμερικανός ήταν η πιο ενδεδειγμένη λύση, καθώς ο Πιτίνο ξέρει την ομάδα, γνωρίζει το περιβάλλον και τους παίκτες. Ο Πιτίνο βρίσκεται στις ΗΠΑ και τις επόμενες ημέρες αναμένεται στη χώρα μας για να οριστικοποιηθεί η δεύτερη θητεία του στον πάγκο του Παναθηναϊκού.</p>
      <p>Από την πλευρά της <a href="https://www.sport24.gr/Basket/OmadesBasket/A1Panathinaikos/">ΚΑΕ Παναθηναϊκός</a> δεν επιβεβαιώνεται το παραμικρό, αλλά όπως όλα δείχνουν ο Δημήτρης Γιαννακόπουλος θέλει να κάνει πράξη αυτό που έχει επαναλάβει πάρα πολλές φορές, δηλαδή να κρατήσει τους Πράσινους στο υψηλότερο δυνατό επίπεδο.</p>
      <p>Υπενθυμίζουμε πως στις <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">8/11 ο Ρικ Πιτίνο βρέθηκε στη χώρα μας</a> και αφού συζήτησε με τον Γιώργο Βασιλακόπουλο, συμφώνησε να αναλάβει την τεχνική ηγεσία της Εθνικής ομάδας.</p>
      <p>Η προηγούμενη θητεία του Ρικ Πιτίνο στον Παναθηναϊκό διήρκεσε έξι μήνες και ο Αμερικανός κόουτς έφτασε στην κατάκτηση του νταμπλ, ενώ διεκδίκησε μέχρι την τελευταία στιγμή την είσοδο των νταμπλούχων στο Final 4 της EuroLeague κόντρα στην Ρεάλ Μαδρίτης.</p>
      <p>Όσον αφορά στο βιογραφικό του Πιτίνο, ο Νεοϋορκέζος γεννήθηκε στις 18/9/1952 και ασκεί την προπονητική από το 1974, ενώ από το 2013 έγινε μέλος του Basketball Hall of Fame. Άρχισε την καριέρα του από τη θέση του βοηθού στο Hawaii και η ακολούθησε το Syracuse μέχρι το 1978.</p>
      <p>Σε ηλικία 25 ετών έγινε πρώτος προπονητής του Boston University και έμεινε εκεί έως το 1983. Από το 1983 έως το 1985 άνοιξαν για εκείνον οι πόρτες του ΝΒΑ, αναλαμβάνοντας πόστο στους Νικς. Στη συνέχεια επέστρεψε στο Providence μέχρι το 1987. To 1987, λοιπόν, πορεύθηκε με την ομάδα της Νέας Υόρκης και το 1989 έφτασε να κατακτήσει τον τίτλο της περιφέρειας του για πρώτη φορά μετά από μία 20ετια.</p>
      <p>Από το 1989 μέχρι το 1997 καθοδήγησε το Kentucky με το οποίο τα είχε πάει εκπληκτικά, κατακτώντας το πρωτάθλημα του NCAA το 1996 με ρεκόρ νικών 34-2. Στη συνέχεια ανέλαβε από το 1997 μέχρι το 2001 τους Boston Celtics. Το 2013 κατά την επιστροφή του στο NCAA έγινε ξανά πρωταθλητής με το Louisville.</p>
    </article>
  </body>
</html>