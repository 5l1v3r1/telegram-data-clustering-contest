<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/novost-popular-photos-v-fazi-testiranja.html?RSSf5808c465535887afc9b4ca11f442b3b"/>
    <meta property="og:site_name" content="Računalniške novice"/>
    <meta property="article:published_time" content="2019-11-20T11:00:00+00:00"/>
    <meta property="og:title" content="Facebook: novost Popular Photos v fazi testiranja"/>
    <meta property="og:description" content="Možnost je še v fazi testiranja. Prva spogledovanja s testnimi uporabniki so potekala v oktobru, napovedujejo pa že nova preizkušanja te zanimive novosti. Možnost, da je Facebo"/>
  </head>
  <body>
    <article>
      <h1>Facebook: novost Popular Photos v fazi testiranja</h1>
      <address>
        <time datetime="2019-11-20T11:00:00+00:00">20 Nov 2019, 11:00</time>
      </address>
      <p>
        <b>V Facebook naj bi vgradili možnost za objavo fotografij, ki zelo spominja na Instagram.</b>
      </p>
      <p>Možnost je še v fazi testiranja. Prva spogledovanja s testnimi uporabniki so potekala v oktobru, napovedujejo pa že nova preizkušanja te zanimive novosti.</p>
      <p>Možnost, da je <b>Facebook</b> videti le kot izbor fotografij in je tako bolj podoben <b>Instagramu</b>, so pred dobrim mesec dni testirali nekateri uporabniki. Način naj bi bil trenutno na voljo le za mobilno verzijo (aplikacijo) Facebooka.</p>
      <p>Storitev se imenuje <b>Popular Photos</b> in vsebuje neskončen seznam fotografij, zbranih od prijateljev (fotografije izbere algoritem). Na zgornjem delu pogleda se nahaja večja fotografija, ki jo program “pobere” z zidu.</p>
      <p>Testiranje novosti so pri Facebooku že potrdili za novičarski portal TechCrunch, je pa del obsežnejše nadgradnje, ki jo pripravljajo. Pri Facebooku so se ob dodatnih vprašanjih glede možnosti Popular Photos zavili v molk.</p>
      <p>Prvi kritiki so se že malce pošalili na račun “novosti”, ki naj bi bila le še en poskus v vrsti, kako popolnoma skopirati funkcionalnosti in celo videz Instagrama. Popular Photos naj bi delovala tako, da ko uporabnik najde neko lepo fotografijo na zidu, lahko klikne nanjo. Fotografija se mu odpre na črnem ozadju. Če bi uporabnik kliknil ali podrsal na že odprto fotografijo, bi ga obstoječi sistem poslal na izhodišče, v tem primeru pa mu ponudi več fotografij uporabnika - avtorja, ki je pritegnil našo pozornost.</p>
      <p>Da bomo zadevo lahko preizkusili v živo, bomo morali še malce počakati. V vmesnem času upamo, da bo v javnost pricurljala še katera od te in drugih novosti, ki jih pripravljajo pri Facebooku.</p>
    </article>
  </body>
</html>