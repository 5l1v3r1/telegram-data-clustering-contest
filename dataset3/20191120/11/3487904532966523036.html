<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/veltiosi-ke-aftopepithisi-stochos-tou-paok"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T11:00:00+00:00"/>
    <meta property="og:title" content="Βελτίωση και αυτοπεποίθηση ο στόχος του ΠΑΟΚ"/>
    <meta property="og:description" content="Συγκεκριμένα τα κίνητρα του Δικεφάλου στο αποψινό παιχνίδι με τη Σαραγόσα, πέραν της νίκης"/>
  </head>
  <body>
    <article>
      <h1>Βελτίωση και αυτοπεποίθηση ο στόχος του ΠΑΟΚ</h1>
      <h2>Συγκεκριμένα τα κίνητρα του Δικεφάλου στο αποψινό παιχνίδι με τη Σαραγόσα, πέραν της νίκης</h2>
      <address><time datetime="2019-11-20T11:00:00+00:00">20 Nov 2019, 11:00</time> by <a rel="author">Γιώργος Πετρίδης</a></address>
      <p>Η νίκη της περασμένης εβδομάδας επί της Μπρίντιζι έδειξε πρωτίστως στον ίδιο τον οργανισμό ΠΑΟΚ, ότι μέσα στο «Παλατάκι» μπορεί να πάρει το αποτέλεσμα και με τους πιο δύσκολους αντιπάλους. Αυτό είναι το ζητούμενο και σήμερα (20/11, 19:00, Metropolis 95.5) κόντρα στη Σαραγόσα όμως πέραν του αποτελέσματος, η στόχευση έχει να κάνει με την καλύτερη προετοιμασία για τα ματς Πρωταθλήματος που ακολουθούν.</p>
      <p>Για τον ΠΑΟΚ, όσο κι αν δεν μπορεί να αγνοηθεί η διαδικασία αγώνων του BCL, ο στόχος θα είναι μέχρι τέλους η εξασφάλιση της παραμονής στην Basket League. Με αυτήν την προοπτική καθοριστικό ρόλο θα παίξουν τα δύο επόμενα ματς με Ρέθυμνο (εντός) και Πανιώνιο (εκτός έδρας). Γι' αυτό και η στόχευση του σημερινού αγώνα μπορεί να είναι η αγωνιστική βελτίωση και η αυτοπεποίθηση που θα λειτουργήσει ως εφόδιο για την προσπάθεια στο Πρωτάθλημα: «Σίγουρα, ο κύριος στόχος μας είναι το πρωτάθλημα, αλλά και την Ευρώπη δε θα την αφήσουμε έτσι. Είμαστε ο ΠΑΟΚ και διεκδικούμε τη νίκη σε κάθε παιχνίδι. Μέχρι στιγμής στην Basket League δεν έχουμε κάνει κάποια κακή ήττα, έχουμε εμπιστοσύνη στον εαυτό μας και θεωρώ ότι όλα θα πάνε καλά» είπε χθες ο Βαγγέλης Μαργαρίτης.</p>
      <p>Ο αρχηγός του ΠΑΟΚ παραδέχτηκε ωστόσο σχετικά με τα κενά διαστήματα που εξακολουθεί να έχει η ομάδα του: «Πρέπει να έχουμε συγκέντρωση για περισσότερο χρόνο, αν γίνεται για 40 λεπτά και από εκεί και πέρα να βελτιωθούμε σε διάφορα κομμάτια σε άμυνα και επίθεση» είπε και τόνισε: «Είναι δύσκολο. Παίζουμε πολλά παιχνίδια με 9 παίκτες, κάτι που σημαίνει ότι βγαίνει κούραση και χάνεται η συγκέντρωση».</p>
      <p>Ήταν για τρία χρόνια συμπαίκτες, τον είχε στα τρία προηγούμενα χρόνια προπονητή από τη θέση του ασίσταντ, τώρα πια ο Μαργαρίτης αγωνίζεται υπό τις οδηγίες του Χαραλαμπίδη: «Παρόλο που είναι για πρώτη φορά πρώτος προπονητής, δείχνει πάρα πολύ καλά στοιχεία. Από τότε που ήταν παίκτης, έδειχνε μέσα στο γήπεδο ότι του αρέσει να παίρνει ηγετικές πρωτοβουλίες. Εμένα με βοήθησε πάρα πολύ και σαν βοηθός, οπότε του εύχομαι ό,τι καλύτερο στη νέα του θέση και ελπίζω να πάνε όλα καλά».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/antagonistiki-me-saragosa-na-exantlisoume-ta-perithoria-prokrisis"/>
        <a href="http://www.metrosport.gr/article/kae-paok-saragosa-ena-onoma-chiliades-anamnisis"/>
        <a href="http://www.metrosport.gr/article/charalampidis-na-dimiourgisoume-ke-na-kratisoume-mia-taftotita"/>
        <a href="http://www.metrosport.gr/article/tet-tet-me-tous-sindesmites-gia-tin-kae"/>
        <a href="http://www.metrosport.gr/article/charalampidis-na-mas-stirixi-kosmos-sta-epomena-pechnidia"/>
        <a href="http://www.metrosport.gr/article/charalampidis-kratao-tin-antidrasi-pou-vgalame"/>
      </related>
    </article>
  </body>
</html>