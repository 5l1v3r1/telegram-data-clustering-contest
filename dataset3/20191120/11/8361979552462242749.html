<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ampu-vimagaye-vid-rf-1-24-mlrd-grn-za-vtrachene-mayno-u-aneksovanomu-krimu-novini-ukrajini-50054610.html"/>
    <meta property="og:site_name" content="НВ"/>
    <meta property="article:published_time" content="2019-11-20T11:37:00+00:00"/>
    <meta property="og:title" content="Адміністрація морпортів України вимагає від РФ 1,24 млрд грн за майно у Криму"/>
    <meta property="og:description" content="АМПУ до кінця 2019 року направить вимогу до уряду РФ про виплату компенсації збитків, якщо не отримає відповіді - звернеться до міжнародного арбітражу."/>
  </head>
  <body>
    <article>
      <h1>Адміністрація морпортів України вимагає від РФ 1,24 млрд грн за майно у Криму</h1>
      <h2>АМПУ до кінця 2019 року направить вимогу до уряду РФ про виплату компенсації збитків, якщо не отримає відповіді - звернеться до міжнародного арбітражу.</h2>
      <address>
        <time datetime="2019-11-20T11:37:00+00:00">20 Nov 2019, 11:37</time>
      </address>
      <p><a href="https://nv.ua/tags/ampu.html">Адміністрація морських портів України</a> готує вимогу до уряду РФ про виплату компенсації збитків, понесених внаслідок тимчасової окупації території Автономної республіки Крим, повідомили в АМПУ.</p>
      <p>В Адміністрації зазначили, що вартість державного майна, яке було закріплене за філіями АМПУ та незаконно привласнене самопроголошеною владою Криму, складає понад 1,24 млрд грн.</p>
      <p>«Це вже другий шлях, який АМПУ використовує, щоб отримати компенсацію за збитки, понесені у Криму. Раніше держпідприємство надавало вичерпну інформацію щодо власних активів на півострові Міністерству юстиції України, яке подавало загальний позов у Європейський суд з прав людини», — сказано у повідомленні.</p>
      <p>«Цього разу ми використовуємо положення Угоди про заохочення та взаємний захист інвестицій. Перший крок — це направлення вимог щодо компенсації збитків безпосередньо до уряду РФ. Якщо протягом півроку ми не отримаємо відповіді, ця справа перейде на розгляд до міжнародного арбітражу», — заявив керівник АМПУ Райвіс Вецкаганс.</p>
      <p>Відповідне письмове повідомлення до уряду РФ з вимогою врегулювати спір щодо відшкодування інвестиційних втрат у зв’язку з експропріацією активів АМПУ на тимчасово окупованій території Криму відповідно до Угоди між Кабінетом міністрів України та урядом Російської Федерації про заохочення та взаємний захист інвестицій, яка діє від 1998 року, планується надіслати до кінця 2019 року.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/015/010/original/929359725b469b825577c76bc6824f44.png?stamp=1&amp;q=85&amp;w=115"/>
      </figure>
      <p>Андрій Підгайний<br/>Реформа українських портів. Версія 2.0</p>
      <p>Інтереси АМПУ у спорі з Росією представлятиме юридична компанія Covington &amp; BurlingLLP, яка має досвід захисту інтересів суб'єктів господарювання у міжнародних публічно-правових арбітражних інституціях.</p>
      <p>«Наголошуємо, що та обставина, що ДП АМПУ позивається стосовно тимчасово непідконтрольних активів на території півострова, жодним чином не означає, що підприємство погоджується з існуванням будь-яких правових підстав для окупації та анексії Криму, який залишається територією України», — сказано у повідомленні.</p>
    </article>
  </body>
</html>