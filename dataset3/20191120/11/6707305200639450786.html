<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/dieta-dna/657750/"/>
    <meta property="og:site_name" content="DiLei"/>
    <meta property="article:published_time" content="2019-11-20T11:15:09+00:00"/>
    <meta property="og:title" content="Dieta del DNA, mangi solo quello che ti fa dimagrire"/>
    <meta property="og:description" content="La ricerca scientifica incentrata sul ruolo della genetica nella risposta alle varie diete è sempre più attiva. Scopriamo una delle ultime novità."/>
  </head>
  <body>
    <article>
      <h1>Dieta del DNA, mangi solo quello che ti fa dimagrire</h1>
      <h2>Grazie all'impegno di una nutrizionista modenese e di un'equipe di genetisti è stato messo a punto un test genetico utile a favorire la perdita di peso</h2>
      <address>
        <time datetime="2019-11-20T11:15:09+00:00">20 Nov 2019, 11:15</time>
      </address>
      <figure>
        <a href="https://dilei.it/benessere/fotonotizia/cibi-che-contengono-vitamina-f/584911/">
          <img src="https://dileidemosite.files.wordpress.com/2019/01/fruttasecca.jpg?w=2560&amp;strip=all&amp;quality=100"/>
        </a>
        <figcaption>I 7 cibi che contengono più vitamina F: contro arteriosclerosi e trigliceridi</figcaption>
      </figure>
      <p>Grazie a un<b> test genetico innovativo</b> in grado di fornire informazioni sullo<b> stato di salute del microbiota intestinale</b> potrebbe essere presto possibile ottimizzare la <b>prevenzione</b> di patologie come l’<b>ipercolesterolemia</b> e la <b>steatosi epatica</b>, ma anche aumentare le chance di arrivare a una <b>perdita di peso importante</b> nei pazienti obesi. La procedura di screening in questione analizza oltre 700mila varianti del DNA umano.</p>
      <p>Dietro alla sua messa a punto c’è un lavoro scientifico che ha visto impegnati la <b>nutrizionista modenese Gaia Zaccarelli</b> e un’<b>equipe di genetisti dell’ospedale San Raffele</b>. Il progetto è stato presentato nei giorni scorsi a Saliceto Panaro, Comune in provincia di Modena.</p>
      <p>I risultati sono stati commentati dalla Dottoressa Zaccarelli stessa, che ha affermato di essersi focalizzata sulla <b>branca della genetica tradizionale</b> in quanto, grazie agli screening oggi disponibili, è possibile mettere a punto una vera e propria <b>dieta del DNA</b> customizzata sulla base delle esigenze specifiche della persona.</p>
      <p>Ha inoltre fatto presente che, grazie ai sopra citati test, è possibile<b> valutare la predisposizione a diversi tipi di patologie</b>, come per esempio il <b>diabete</b>. In tal modo, risulta più facile stilare un piano alimentare in grado di aiutare i pazienti nel raggiungimento e nel mantenimento di un livello di salute ottimale.</p>
      <p>L’esperta ha altresì sottolineato che anche la <b>componente ambientale</b> ha un <b>ruolo rilevante nella buona riuscita dei percorsi di perdita di peso</b>. A questo proposito è possibile citare l’ampio <a href="https://joinzoe.com/studies/predict-2">studio PREDICT</a>, frutto della sinergia professionale fra un team di ricercatori del King’s College di Londra e della Harvard Medical School.</p>
      <p>Il lavoro in questione, che ha preso in considerazione i dati di 700 gemelli identici e di altre 400 persone non parenti tra loro, è stato portato avanti con il fine di <b>individuare i fattori che determinano la risposta del singolo individuo al cibo.</b></p>
      <p>I risultati preliminari, presentati nel corso dell’ultimo congresso dell’American Società of Nutrition, hanno portato alla luce il fatto che, molto spesso, <b>individui diversi rispondono in maniera differente ai medesimi input alimentari</b>.</p>
      <p>Queste discrepanze sono solo in parte determinate dalla genetica: i gemelli identici annoverati nello studio hanno infatti risposto in modo diverso agli stessi piani alimentari. Dati alla mano, <b>la genetica ha influito per circa un terzo</b> sui valori relativi ai <a href="https://dilei.it/benessere/colesterolo-trigliceridi-mandorle/640582/">trigliceridi</a> e alla <a href="https://dilei.it/benessere/dieta-metabolica-dottor-di-pasquale/620104/">risposta insulinica</a>.</p>
      <p>Tornando al lavoro della Dottoressa Zaccarelli e dei genetisti del San Raffaele, ricordiamo che la nutrizionista modenese ha sottolineato che, ai fini della perdita di peso, contano molto abitudini come il <a href="https://dilei.it/salute/bottiglia-vino-settimana-equivale-10-sigarette/599437/">tabagismo</a> e ovviamente la <b>routine alimentare</b>, che dovrebbe essere <b>concordata con il proprio medico curante</b> e costantemente monitorata. Ha altresì evidenziato che la <b>procedura di screening genetico</b> è particolarmente indicata per chi ha alle spalle diversi fallimenti nei programmi di perdita di peso.</p>
      <related>
        <h4>Leggi anche</h4>
        <a href="https://dilei.it/benessere/se-non-riesci-a-dimagrire-e-colpa-della-genetica-lo-dice-la-scienza/457404/"/>
        <a href="https://dilei.it/benessere/diabete-dieta-mediterranea-riduzione-steatosi-epatica/637503/"/>
        <a href="https://dilei.it/benessere/cibi-che-dialogano-con-dna-per-dimagrire/612397/"/>
        <a href="https://dilei.it/benessere/essere-vegetariani-e-scritto-nel-dna-lo-dice-la-scienza/440549/"/>
        <a href="https://dilei.it/salute/melanoma-nuovo-test-genetico/635706/"/>
      </related>
    </article>
  </body>
</html>