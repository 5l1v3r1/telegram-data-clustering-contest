<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/35-mln-dolariv-dopomogi-ssha-ne-diyshli-do-ukrayini-los-angeles-times-330283_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T11:55:00+00:00"/>
    <meta property="og:title" content="35 млн доларів допомоги США не дійшли до України – Los Angeles Times"/>
    <meta property="og:description" content="У Пентагоні запевнили, що допомога буде надана протягом наступних кількох тижнів."/>
  </head>
  <body>
    <article>
      <h1>35 млн доларів допомоги США не дійшли до України – Los Angeles Times</h1>
      <h2>У Пентагоні запевнили, що допомога буде надана протягом наступних кількох тижнів.</h2>
      <address>
        <time datetime="2019-11-20T11:55:00+00:00">20 Nov 2019, 11:55</time>
      </address>
      <p>Більше ніж 35 млн доларів з майже 400 млн доларів, які <a href="https://dt.ua/POLITICS/poroshenko-podyakuvav-ssha-za-nadannya-ukrayini-620-milyoniv-dolariv-dopomogi-273070_.html"><b>виділили в США на військову допомогу, не надійшли до України</b></a>, повідомляє <a href="https://www.latimes.com/politics/story/2019-11-19/documents-show-nearly-40-million-in-ukraine-aid-delayed-despite-white-house-assurances">Los Angeles Times</a> з посиланням на документи про витрати Пентагону.</p>
      <p>"Натомість, згідно з документом, оборонне фінансування України залишається на рахунках у США. Не зрозуміло, чому гроші не були передані, члени Конгресу вимагають відповіді", - йдеться у повідомленні.</p>
      <p>Минулої осені Конгрес ухвалив рішення про виділення 250 млн доларів та додаткових 141 млн доларів для військової допомоги Україні. Через 15 днів очікування, встановлених Конгресом, затримка виділення коштів з боку адміністрації Трампа залишила законодавцям менше тижня для визначення призначення грошей. Згодом Конгрес дав Пентагону додатковий рік для розподілу коштів.</p>
      <p>У Пентагоні заявили, що витрати будуть сплачені упродовж декількох тижнів. Але 35,2 млн доларів, виділені на гранатомети, безпечні засоби зв'язку і військово-морські бойові кораблі, і досі не покинули казначейство США.</p>
      <p>Представниця Пентагону Карла Глісон підтвердила, що Україні ще потрібно надати 36 млн доларів. Утримуючись від коментарів, вона зазначила, що допомога буде надана "протягом наступних кількох тижнів".</p>
      <p>Зазначимо, що тиск президента США Дональда Трампа на Україну стосовно виділення військової допомоги і проведення розслідування проти його політичного конкурента стали початком процедури імпічменту глави Білого дому.</p>
      <p>13 листопада в нижній палаті Конгресу США почалися публічні слухання у справі про імпічмент. Першими свідчення давали тимчасовий<a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html"> <b>повірений у справах США в Україні Вільям Тейлор</b> і <b>заступник помічника держсекретаря США Джордж Кент</b></a>, який курирує адміністративну політику в блоці східноєвропейських країн, включаючи Україну.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2xhdGltZXMuY29t">Los Angeles Times</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>