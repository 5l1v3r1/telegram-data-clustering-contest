<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/umrtnost-za-10-let-klesla-o-sedminu-posouva-se-do-vyssiho-veku/1823180?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T11:51:00+00:00"/>
    <meta property="og:title" content="Úmrtnost za 10 let klesla o sedminu, posouvá se do vyššího věku"/>
    <meta property="og:description" content="Praha - Úmrtnost v Česku za posledních deset let poklesla zhruba o sedminu a lidé umírají také v pozdějším věku. Nejčastější příčiny ale zůstávají stejné, a to nemoci srdce a cév a rakovina. Ty byly loni za úmrtím téměř tří pětin zemřelých. Aktuální údaje na tiskové konferenci zveřejnil Český statistický úřad (ČSÚ). Loni zemřelo 112.920 lidí."/>
  </head>
  <body>
    <article>
      <h1>Úmrtnost za 10 let klesla o sedminu, posouvá se do vyššího věku</h1>
      <address><time datetime="2019-11-20T11:51:00+00:00">20 Nov 2019, 11:51</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Úmrtnost v Česku za posledních deset let poklesla zhruba o sedminu a lidé umírají také v pozdějším věku. Nejčastější příčiny ale zůstávají stejné, a to nemoci srdce a cév a rakovina. Ty byly loni za úmrtím téměř tří pětin zemřelých. Aktuální údaje na tiskové konferenci zveřejnil Český statistický úřad (ČSÚ). Loni zemřelo 112.920 lidí.</p>
      <p>Téměř třetinu z nich připravily o život nemoci srdce a cév. Hlavním důvodem byla chronická ischemická choroba a selhání srdce, podíl akutních infarktů klesá. Zhoubné nádory byly za úmrtím čtvrtiny zemřelých. Nejčastěji to byla rakovina plic. Následovaly nádory tlustého střeva a konečníku a slinivky, u mužů pak prostaty a u žen prsu. Třetí příčinou zůstávají cévní nemoci mozku, byly za každým čtrnáctým úmrtím.</p>
      <p>"Pořadí prvních tří příčin úmrtí pro muže a ženy je stejné. Od čtvrtého místa se to liší. U mužů jsou na čtvrtém místě nehody, tedy náhodná úmrtí. Ty už žen zaujímají až osmé místo. Naopak u žen nalezneme mezi častějšími příčinami smrti Alzheimerovu chorobu a jiné demence či cukrovku," uvedla Terezie Štyglerová z ČSÚ.</p>
      <p>U mužů se celková úmrtnost mezi lety 2009 a 2018 snížila o 13 procent. Zatímco před deseti lety zemřelo 1752 mužů na 100.000 obyvatel, loni 1519. Celková úmrtnost žen klesla o 14 procent. V roce 2009 zemřelo na 100.000 obyvatel 1155 žen, loni 993. Podle statistiků za poklesem je hlavně úbytek úmrtí právě u nemocí srdce, zhoubných novotvarů a cévních onemocnění mozku.</p>
      <p>Čísla ukazují, že lidé v Česku také umírají později než před lety. "Snižuje se úmrtnost ve středním a vyšším věku. Úmrtí se postupně koncentrují do čím dál vyššího věku. U žen je nižší úmrtnost ve středním i ve vyšším věku, úmrtí se soustředí až do nejvyššího věku kolem 85 let," řekla Štyglerová.</p>
      <p>Nižší úmrtnost mají ženatí a vdané, největší je naopak u svobodných. Lidé nejčastěji umírají v zimních měsících a v březnu a nejméně od května do září, upřesnila Markéta Šafusová z ČSÚ.</p>
    </article>
  </body>
</html>