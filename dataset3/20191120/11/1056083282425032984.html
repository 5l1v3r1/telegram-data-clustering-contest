<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919087/%D8%B3%D8%B1%D8%A7%D9%86%D9%87-%D9%88%D8%B1%D8%B2%D8%B4-%D9%82%D9%85-%D8%A8%D9%87-50%D8%B5%D8%AF%D9%85-%D9%85%D8%AA%D8%B1%D9%85%D8%B1%D8%A8%D8%B9-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:00:55+00:00"/>
    <meta property="og:title" content="سرانه ورزش قم به 50صدم مترمربع رسیده است"/>
    <meta property="og:description" content="ایسنا/قم مدیرکل ورزش و جوانان استان قم عنوان کرد: سرانه ورزشی تحت پوشش اداره کل ورزش و جوانان استان قم از ٠/١٩ متر مربع به ٠/٢٨ متر مربع افزایش یافته که با احتساب فضاهای ورزشی که در اختیار سایر دستگاه‌های دولتی استان قم قرار دارد این سرانه به ٠/٥٠ متر مربع رسیده است."/>
  </head>
  <body>
    <article>
      <h1>سرانه ورزش قم به 50صدم مترمربع رسیده است</h1>
      <address><time datetime="2019-11-20T11:00:55+00:00">20 Nov 2019, 11:00</time> by <a rel="author">محسن عبادی‌پور</a></address>
      <p>ایسنا/قم مدیرکل ورزش و جوانان استان قم عنوان کرد: سرانه ورزشی تحت پوشش اداره کل ورزش و جوانان استان قم از ٠/١٩ متر مربع به ٠/٢٨ متر مربع افزایش یافته که با احتساب فضاهای ورزشی که در اختیار سایر دستگاه‌های دولتی استان قم قرار دارد این سرانه به ٠/٥٠ متر مربع رسیده است.</p>
      <p>رسول منعم در حاشیه مراسم افتتاح استخر مجموعه ورزشی تختی که با حضور معاون امور حقوقی، مجلس و استانهای وزارت ورزش و جوانان، معاون عمرانی استاندار و پیشکسوتان عرصه ورزش استان قم برگزار شد، عنوان کرد: استان قم با برخورداری از نیروهای متعهد و متخصص با بدنه هیئت های ورزشی و زیرساخت‌های ورزشی که در استان فراهم شده است ثابت کرده که از ظرفیت بسیار قابل توجهی در عرصه ورزش خصوصا ورزش قهرمانی برخوردار است.</p>
      <p>وی افزود: در برخی از رشته‌های ورزشی از جمله کشتی، کاراته، فوتسال، دوومیدانی، جودو و رشته‌های جانبازان و معلولین عملکرد بسیار بهتری از سایر استانهای کشور داشتیم و نمونه بارز آن کسب ٣ نشان ارزشمند در مسابقات المپیک و پارالمپیک آسیایی جاکارتا در رشته‌های کاراته، والیبال نشسته و بسکتبال با ویلچر بود؛ همچنین کسب عنوان مرد سال فوتسال آسیا برای چهارمین سال پیاپی توسط علی اصغر حسن‌زاده فوتسالیست قمی از افتخارات ورزش استان قم در سال گذشته محسوب می‌شود.</p>
      <p>مدیرکل ورزش و جوانان استان قم ادامه داد: در سال ٩٨ تا به امروز ٥٢ میزبانی رویدادهای ورزشی کشور و اردوهای تیم ملی را در استان قم شاهد بودیم، همچنین کسب ٩١١ مدال کشوری در بخش انفرادی، ٨٩ عنوان تیمی کشوری و ٩٩ عنوان ارزشمند بین‌المللی رهاورد تلاش و کوشش ورزشکاران استان در عرصه‌های مختلف ورزشی بود که در راس این افتخارات باید به کسب سهمیه المپیک ٢٠٢٠ توکیو توسط کشتی‌گیر قمی علیرضا نجاتی اشاره کنم که این عنوان بعد از ٣١ سال برای استان قم رقم خورد.</p>
      <p>وی ادامه داد: لذا نظر به اینکه یکی از مهم ترین شاخص های لازم جهت رشد و توسعه همه جانبه ورزش وجود زیر ساخت های مناسب ورزشی است از سال ٩٢ تا به امروز ٣٥ مکان ورزشی به متراژ ١١٧هزار مترمربع به فضاهای ورزشی استان قم اضافه شد.</p>
      <p>منعم در ادامه تصریح کرد: سرانه ورزشی تحت پوشش اداره کل ورزش و جوانان استان قم از ٠/١٩ متر مربع به ٠/٢٨ متر مربع افزایش یافته که با احتساب فضاهای ورزشی که در اختیار سایر دستگاه‌های دولتی استان قم قرار دارد این سرانه به ٠/٥٠ متر مربع رسیده است.</p>
      <p>وی افزود: سرانه ورزشی استان قم از میانگین سرانه ورزشی کشور پایین‌تر است و جبران این کمبود با توجه به تنگناهای مالی توسط دولت امکان پذیر نیست و نیازمند حمایت بخش خصوصی برای رفع این کمبود هستیم.</p>
      <p>مدیرکل ورزش و جوانان استان قم با اشاره به ماده ٢٧ قانون الحاق ٢ و واگذاری اماکن نیمه تمام و در دست احداث به بخش خصوصی اظهار کرد: وزارت ورزش و جوانان کشور واداره کل ورزش و جوانان استان قم در این راستا از دستگاه‌های پیشتاز در کشور هستند و فعالیت‌های مهمی را داشته است.</p>
      <p>وی ادامه داد: سال گذشته سالن‌های سرپوشیده صبا و شهر قائم از محل اجرای ماده ٢٧ قانون و سرمایه‌گذاری بخش خصوصی تکمیل و به بهره برداری رسیدند؛ امروز نیز همزمان استخر سرپوشیده جهان پهلوان تختی و سالن چند منظوره سوده در مجموعه ورزشی هفت تیر از محل اجرای ماده ٢٧ قانون الحاق ٢ افتتاح می‌شوند.</p>
      <p>منعم در ادامه اظهار کرد: استخر سرپوشیده تختی در فضای ١٦٠٠ متر مربع با سرمایه‌گذاری ٢٨ میلیارد ریال از سال ٩٣ شروع و امروز به بهره‌برداری رسید؛ بازسازی سالن سرپوشیده سوده نیز از سال ٩٦ آغاز شد و با هزینه ٤ میلیارد و ٩٠٠ میلیون ریال به بهره‌برداری رسید.</p>
      <p>وی افزود: امروز همچنین دو خانه جوان در بخش دستجرد و در مجموعه ورزشی شهدای مدافع حرم با زیر بنای هر کدام ٢٥٦ متر مربع افتتاح خواهند شد.</p>
      <p>انتهای پیام</p>
    </article>
  </body>
</html>