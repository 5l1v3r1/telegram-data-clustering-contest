<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukrenergo-kompaniji-ne-vistachaye-koshtiv-shchob-rozplatitisya-za-zeleniy-tarif-novini-ukrajini-50054620.html"/>
    <meta property="og:site_name" content="НВ"/>
    <meta property="article:published_time" content="2019-11-20T11:55:00+00:00"/>
    <meta property="og:title" content="Укренерго заявила про нестачу майже 500 млн грн для фінансування «зеленого тарифу»"/>
    <meta property="og:description" content="Укренерго недоотримує кошти зі сплати за послуги передачі від низки підприємств, для яких з липня 2019 року дія нових тарифів на передачу призупинена в судовому порядку."/>
  </head>
  <body>
    <article>
      <h1>Укренерго заявила про нестачу майже 500 млн грн для фінансування «зеленого тарифу»</h1>
      <h2>Укренерго недоотримує кошти зі сплати за послуги передачі від низки підприємств, для яких з липня 2019 року дія нових тарифів на передачу призупинена в судовому порядку.</h2>
      <address>
        <time datetime="2019-11-20T11:55:00+00:00">20 Nov 2019, 11:55</time>
      </address>
      <p>Національній енергетичній компанії <a href="https://nv.ua/ukr/tags/ukrenerho.html">Укренерго</a> не вистачає коштів, щоб виплатити у першій декаді листопада аванс держпідприємству Гарантований покупець для компенсації його витрат зі сплати «зеленого тарифу». Дефіцит становить понад 481 млн грн, розмір авансу — 821 млн грн, повідомили в Укренерго.</p>
      <p>Протягом липня-жовтня 2019 року Укренерго здійснило всі необхідні платежі для компенсації витрат на «зелений» тариф Гарантованого покупця.</p>
      <p>«Основною причиною браку коштів для компенсації „зеленого тарифу“ зараз є нерівномірність та заборгованість по сплаті учасниками ринку послуги НЕК Укренерго з передачі електроенергії. Станом на 14 листопада 2019 року ця заборгованість становить більш ніж 1,2 млрд грн, а рівень розрахунків — 90%. Таким чином виплата коштів для Гарантованого покупця можлива лише за рахунок залишків на банківських рахунках Укренерго. Так, 14 листопада вони дорівнювали близько 780 млн грн, з яких компанії необхідно зарезервувати 530 млн грн для сплати податку на прибуток за підсумками дев’яти місяців 2019 року, який потрібно сплатити до 20 листопада 2019 року», — сказано у повідомленні.</p>
      <p>У компанії наголосили, що крім заборгованості учасників ринку зі сплати тарифу за передачу е/е, Укренерго протягом липня-листопада недоотримує кошти зі сплати за послуги передачі від низки підприємств, для яких з липня 2019 року дія тарифів на передачу, які встановлені на друге півріччя 2019 року, призупинена в судовому порядку. В результаті загальне недоотримання коштів за липень-листопад через призупинення тарифів через суд становить 406,62 млн грн. Ці кошти можуть надійти в рахунок сплати тарифу на передачу лише після відповідного рішення судів.</p>
      <p>Читайте також:<br/><a href="https://nv.ua/ukr/biz/economics/kolomoyskiy-mozhe-zvernutisya-do-konstituciynogo-sudu-cherez-zeleniy-tarif-novini-ukrajini-50040112.html">&amp;nbsp«Вся країна скидається і дотує». Коломойський може звернутися до Конституційного суду через «зелений тариф» <br/></a>Читайте також:<br/><a href="https://nv.ua/ukr/biz/economics/rinku-elektroenergiji-zagrozhuye-kolaps-cherez-pozov-kompaniji-kolomoyoskogo-glava-ukrenergo-50029868.html">&amp;nbspКомпанія Коломойського через суд зриває запуск нової моделі ринку електроенергії</a></p>
      <p>Як повідомлялося, <a href="https://nv.ua/ukr/biz/markets/tarif-na-elektroenergiyu-nkrekp-shvalila-pidvishchennya-tarifiv-na-peredachu-i-dispetcherizaciyu-novini-ukrajini-50054587.html">НКРЕКП схвалила підвищення тарифів Укренерго на передачу і диспетчеризацію електроенергії</a>.</p>
      <figure>
        <iframe src="https://www.youtube.com/embed/FxnFBFaDRwY" width="560" height="400" data-service="Youtube" scrolling="no"/>
      </figure>
    </article>
  </body>
</html>