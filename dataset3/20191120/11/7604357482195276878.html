<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
    <meta property="og:site_name" content="SCEPTR"/>
    <meta property="article:published_time" content="2019-11-20T11:21:39+00:00"/>
    <meta property="og:title" content="Activisten Kick Out Zwarte Piet krijgen GAS-boete na actie in Deurne"/>
    <meta property="og:description" content="De activisten die afgelopen weekend in Deurne betoogden tegen de intocht van Sinterklaas met echte Zwarte Pieten, zullen een GAS-boete..."/>
  </head>
  <body>
    <article>
      <h1>Activisten Kick Out Zwarte Piet krijgen GAS-boete na actie in Deurne</h1>
      <address><time datetime="2019-11-20T11:21:39+00:00">20 Nov 2019, 11:21</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>De activisten die afgelopen weekend in Deurne betoogden tegen de intocht van Sinterklaas met echte Zwarte Pieten, zullen een GAS-boete krijgen. Dat laat het Antwerps stadsbestuur weten<a href="https://www.hln.be/in-de-buurt/deurne/organisatoren-van-kick-out-zwarte-piet-krijgen-gas-boete-na-actie-aan-luchthaven~a3a3dab8/?fbclid=IwAR3wYbAlv8fGBUPry99T39-yqShQ-wG7vSe-SFjmP--LaWhs6GE6j9Ayy_I"> in HLN </a>nadat gemeenteraadslid Sam van Rooy dit aankaartte in de gemeenteraad. <i>“De actie van afgelopen zondag was niet aangevraagd en had dus ook geen toelating”</i>, klinkt het nu. </b>
      </p>
      <p>De actiegroep Kick Out Zwarte Piet is al enkele jaren bijzonder actief in Nederland, waar de discussie rond Zwarte Piet nog heviger woedt dan bij ons. Het kwam er de voorbije jaren tijdens de intocht van Sinterklaas regelmatig tot bitse confrontaties tussen Kick Out Zwarte Piet en voorstanders van Zwarte Piet. Afgelopen weekend deed de actiegroep dus ook haar intrede in ons land.</p>
      <p>Zondagmiddag stond in het Antwerpse Deurne de intocht van Sinterklaas gepland, met in tegenstelling tot de intocht in de stad Antwerpen geen roetveegpieten maar wel echte Zwarte Pieten. Een doorn in het oog van de activisten, die er met een tiental mensen gingen betogen om het kinderfeest te verpesten. Maar, zo blijkt nu, ze hadden helemaal geen toelating om er te betogen. </p>
      <h3>GAS-boete</h3>
      <p>Het Antwerps stadsbestuur laat weten dat de organisatoren zich aan een GAS-boete kunnen verwachten. <i>“Er gaan in Antwerpen elk jaar duizenden evenementen, acties, manifestaties en betogingen door. Voor zover deze op voorhand aangevraagd worden en er een positief advies is vanuit de stedelijke- en veiligheidsdiensten, verlenen wij daar ook toelating voor”</i>, aldus Johan Vermant, woordvoerder van burgemeester <a href="https://sceptr.net/tag/bart-de-wever/">Bart De Wever</a> (N-VA).</p>
      <h4>(Lees verder onder de tweet.)</h4>
      <figure>
        <iframe data-src="https://twitter.com/SamvanRooy1/status/1196517504845262855?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <i>“De actie van afgelopen zondag was echter niet aangevraagd en had dus ook geen toelating. Vermits het een drukke dag was in Antwerpen, waarbij de veiligheidsdiensten alles in het werk moesten stellen om het kinderfeest van de Sintintrede goed te laten verlopen, zijn de nodige identificaties en vaststellingen gedaan om de organisatoren verantwoordelijk te stellen.”</i>
      </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/ook-is-vrouwen-wielandt-en-abouallal-komen-haast-zeker-terug-naar-belgie/"/>
        <a href="https://sceptr.net/2019/11/vandaag-dan-toch-geen-stemming-over-langere-termijn-voor-abortus/"/>
        <a href="https://sceptr.net/2019/11/ponthier-vb-geweld-kan-nooit-de-oplossing-zijn-voor-een-politiek-probleem/"/>
      </related>
    </article>
  </body>
</html>