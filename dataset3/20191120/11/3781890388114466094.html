<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742665"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="'ครูพละ'เปิดใจทั้งน้ำตา ไม้พลองตีป.6เผยจำเป็นต้องทำ"/>
    <meta property="og:description" content="”ครูพละ”เปิดใจทั้งน้ำตา ยอมรับผิดใช้ไม้พลองตีก้นเด็กป.6 เผยเหตุผลจำต้องตี ลั่นพร้อมเข้ารับทราบข้อกล่าวหา ด้านแม่เด็กยอมไกล่เกลี่ย แต่ขอให้แจ้งผู้ปกครองให้ทราบหากเกิดเหตุการณ์แบบนี้ขึ้น"/>
  </head>
  <body>
    <article>
      <h1>'ครูพละ'เปิดใจทั้งน้ำตา ไม้พลองตีป.6เผยจำเป็นต้องทำ</h1>
      <address>
        <time datetime="2019-11-20T11:30:00+00:00">20 Nov 2019, 11:30</time>
      </address>
      <p>
        <b>”ครูพละ”เปิดใจทั้งน้ำตา ยอมรับผิดใช้ไม้พลองตีก้นเด็กป.6 เผยเหตุผลจำต้องตี ลั่นพร้อมเข้ารับทราบข้อกล่าวหา ด้านแม่เด็กยอมไกล่เกลี่ย แต่ขอให้แจ้งผู้ปกครองให้ทราบหากเกิดเหตุการณ์แบบนี้ขึ้น</b>
      </p>
      <p>จากกรณีน.ส.แซน(นามสมมุติ) อายุ 29 ปีพา ด.ช.เบล(นามสมมุติ) อายุ 12 ปี บุตรชาย นักเรียนชั้น ป.6/1 โรงเรียนแห่งหนึ่งย่านทุ่งครุ เข้าแจ้งความกับพนักงานสอบสวน สน.ทุ่งครุ หลังถูกครูพละทำโทษด้วยการใช้ไม้พลองลูกเสือ หวดเข้าที่ก้นจนแตกลาย โดยเจ้าหน้าที่ได้ส่งตัวเด็กไปตรวจร่างกายที่รพ.บางปะกอก 3 และอยู่ระหว่างการรอผลการตรวจร่างกายจากแพทย์ตามที่ได้นำเสนอข่าวไปแล้วนั้น ความคืบหน้า เมื่อวันที่ 20 พ.ย.  พ.ต.ท.อาทิตย์ ศรีสุพจน์ สว.(สอบสวน) สน.ทุ่งครุ เปิดเผยถึงความคืบหน้าในเรื่องนี้ ว่า หลังรับแจ้งความได้ส่งตัวเด็กไปตรวจร่างกายที่ รพ.บางปะกอก 3 ต้องรอผลการตรวจร่างกายจากแพทย์ออกมาก่อนจึงจะเรียกครูพละวัย 52 ปี คู่กรณีเข้ามารับทราบข้อกล่าวหา ในฐานความผิดที่เกิดขึ้นซึ่งเป็นคดีเกี่ยวกับการทำร้ายร่างกาย อย่างไรก็ตามยืนยันจะให้ความเป็นธรรมกับทุกๆ ฝ่าย</p>
      <figure>
        <img src="https://www.dailynews.co.th/admin/upload/20191120/news_DELMNKSJHt161447_533.jpg?v=20191121049?v=2922"/>
      </figure>
      <p>ขณะที่ ผอ.โรงเรียน ได้พาตัวครูพละคู่กรณีมาพบผู้ปกครองของเด็กๆ ที่อยู่ในวันที่เกิดเหตุเมื่อช่วงบ่ายวันที่ 18 พ.ย.ที่ผ่านมา เข้าพบปะพูดคุยกันที่โรงเรียน นานประมาณ 1 ชั่วโมง จากนั้นครูพละคู่กรณี เปิดเผยทั้งน้ำตาว่า เรื่องนี้ตนยอมรับว่าเป็นความผิดพลาดของตัวเองที่ลงโทษเด็ก แต่ตนไม่สามารถเล่าสิ่งใดให้ละเอียดไปได้มากกว่าข้อเท็จจริงคร่าวๆ ที่เกิดขึ้น คือก่อนหน้านี้มีเด็กนักเรียนคนหนึ่งมาฟ้องตนว่า ถูก ด.ช.คนดังกล่าว และเพื่อนๆ ในกลุ่มรวม 8 คน กลั่นแกล้งและทำร้ายร่างกาย เมื่อตนเรียก ด.ช.และเพื่อนๆมาสอบถามปรากฏเป็นความจริง จึงได้ลงโทษด้วยการตีและสั่งให้รีบขึ้นห้องเรียน แต่ปรากฏว่า ด.ช.รายนี้กลับเถลไถลไม่ยอมขึ้นห้องเรียน ตนจึงเรียกมาลงโทษอีก กระทั่งทราบในภายหลังว่าผู้ปกครองของเด็กพาลูกไปแจ้งความ โดยหลังจากนี้หากพนักงานสอบสวนเรียกเข้าไปรับทราบข้อกล่าวหา ตนก็พร้อมยอมรับและต้องเดินทางไปตามที่พนักงานสอบสวนเรียก แต่ท้ายที่สุดจะไกล่เกลี่ยกันได้หรือดำเนินคดีอย่างไร ก็ขอให้เป็นไปตามกระบวนการยุติธรรม<br/><br/>ด้าน มารดาของเด็กชายวัย 12 ปี กล่าวว่า ที่ผ่านมาไม่เคยทราบพฤติกรรมของลูกตัวเองเลย เพราะครูไม่ได้แจ้งเรื่องดังกล่าวให้ทราบ ยอมรับว่าตกใจที่เห็นแผลลูกจึงรีบพาไปแจ้งความกับตำรวจ อย่างไรก็ตามเมื่อรับรู้พฤติกรรมลูกเป็นดังนี้ ก็ต้องบอกว่าเสียใจ และหลังจากนี้ยินดีไกล่เกลี่ยยอมความกับครูพละต่อหน้าพนักงานสอบสวน แต่ตนอยากบอกครูพละว่า หากเด็กมีปัญหาลักษณะนี้ขึ้นอีกไม่ว่าเด็กคนไหน อยากให้แจ้งผู้ปกครองเด็กคนนั้นๆ เสียก่อน และเรียกเข้าพบเพื่อพูดคุยกันก่อนจะดีกว่า ตนว่าน่าจะเป็นแนวทางที่ดี และเป็นแนวทางที่ถูกต้องมากกว่าการลงโทษด้วยการตีจนเด็กได้รับบาดเจ็บ เพราะที่ผ่านมาก็ทราบว่าปัจจุบันนี้มีคำสั่งให้เลิกใช้วิธีการลงโทษเด็กด้วยการตีมาสักระยะแล้ว.<br/><br/>อ่านข่าวที่เกี่ยวข้อง<br/><a href="https://www.dailynews.co.th/crime/742426">หัวอกแม่รับไม่ได้ลูกก้นแตก 'ครูพละ'โหดไม้พลองฟาด</a></p>
    </article>
  </body>
</html>