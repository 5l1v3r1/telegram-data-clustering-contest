<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821919-zastupniki-golovi-harkivskoi-oblradi-sprostovuut-obsuki.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T11:45:00+00:00"/>
    <meta property="og:title" content="Заступники голови Харківської облради спростовують обшуки"/>
    <meta property="og:description" content="Обидва заступники голови Харківської облради Сергія Чернова - Віктор Коваленко та Володимир Скоробагач заперечили свою можливу причетність до злочинної схеми використання комунальних підприємств для отримання перемог в тендерах, про що заявило МВС."/>
  </head>
  <body>
    <article>
      <h1>Заступники голови Харківської облради спростовують обшуки</h1>
      <h2>Обидва заступники голови Харківської облради Сергія Чернова - Віктор Коваленко та Володимир Скоробагач заперечили свою можливу причетність до злочинної схеми використання комунальних підприємств для отримання перемог в тендерах, про що заявило МВС.</h2>
      <address>
        <time datetime="2019-11-20T11:45:00+00:00">20 Nov 2019, 11:45</time>
      </address>
      <p>Про це в коментарі кореспондентові Укрінформу сказали в Харківській облраді.</p>
      <p>«Працюю відповідно до посадових обов’язків. Питань з боку правоохоронців немає», - зазначив у коментарі перший заступник голови облради Коваленко.</p>
      <p>Що ж до Скоробагача, то його прессекретар Вікторія Петрухіна заявила: «До нього ніхто не приходив, обшуків не проводили, йому нічого не пред’являлося, власне ні про що й говорити».</p>
      <p>Як зазначили у пресслужбі облради, керівництво Харківської обласної ради про все дізналося зі ЗМІ. Жодних документів від Нацполіції, які б стосувалися діяльності співробітників чи підпорядкованих комунальних підприємств, в облраді не отримували, тож не можуть сказати про які комунальні підприємства йдеться у пресрелізі Нацполіції.</p>
      <p>Прокоментував у <a href="https://www.facebook.com/olexiykucher.kh/posts/2396863297109537?__xts__[0]=68.ARBKBtD5pRd7zJ3lpagTwv8W8_Ax0cqa4DI5DfvDD4ZhvDebJoQyoyoLmgHB7-Ah31xua_rksl8FdBh7lnY_cDICsZeX_uNhD7tYeFan-8lqbjgaH789p9dCGKNtvW1Yk8uzqyH-gAiMMhujdN-mMsuCBSS6WvO8D0RfVGlJgymQVGteNzQrvcBFHxOgsuGtAZbFg5T5itN5GACc6CE6NNONeXu6SSEK9sD1tlBxRd8jNbbfrnkOTfeX27v3qfkUI3mW_BMq4yTizyTPWxw1iXBW0LwLzTtTxcmmnuWNI2IDkGDPf0pvClsYLLteWSYvPbDdCCCwukixIrt88yyqpGqapUQ6y7NovzegvEBFU5y4TGvaxKdDgFddFaP5AwqKHMdU_-6ZJW6PbK4h4oj_07mlsNON5Vg2DHYb28-eYcXD7_U&amp;__tn__=-R">Facebook</a> події в Харкові і голова Харківської ОДА Олексій Кучер.</p>
      <p>«Продовжую все глибше розбиратися в проблемах нашої з вами Харківщини. По-перше. Складається враження, що дехто ніяк не може прийти до тями та зрештою усвідомити, що Харківська область - не їхня приватна власність. Тому зазначу, що реальну оцінку їхнім діям вже дають правоохоронні органи: стосовно деяких з цих осіб зараз здійснюються певні слідчі дії, про які, я певен, ви скоро дізнаєтеся», - написав Кучер.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2793567-kerivnika-zakarpatskogo-oblavtodoru-suditimut-za-finansovi-mahinacii.html">Керівника закарпатського облавтодору судитимуть за фінансові махінації</a>
      </blockquote>
      <p>Також, за його словами, на голову та депутатів обласної ради «чиниться тиск». «Ми все бачимо, все розуміємо, і не сумнівайтеся – на все буде адекватна відповідь», - заявив голова Харківської ОДА.</p>
      <p>Як повідомляв Укрінформ, Управління комунікації Національної поліції України заявило про викриття злочинної групи, яка у період 2018-2019 років на території Харкова, Харківської та інших областей створили ряд суб’єктів підприємницької діяльності з метою використання їх реквізитів та розрахункових рахунків у злочинних схемах.</p>
      <p>В поліції зазначили, що "один із заступників керівника Харківської обласної ради причетний до лобіювання інтересів злочинної групи, яка, використовуючи комунальні підприємства все тієї ж Харківської обласної ради та різних підрозділів Харківської ОДА, отримувала перемоги у тендерах та закупівлях підконтрольними суб’єктами господарювання.</p>
      <p>Досудове розслідування ведеться за ч. 2 ст. 364 (Зловживання владою або службовим становищем), ч. 3 ст. 209 (Легалізація (відмивання) доходів, одержаних злочинним шляхом), ч. 2 ст. 205-1 (Підроблення документів, які подаються для проведення державної реєстрації юридичної особи та фізичних осіб - підприємців) Кримінального кодексу України.</p>
    </article>
  </body>
</html>