<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/uresnici-se-vse-kar-podpira-duhovni-napredek-244147"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T11:24:00+00:00"/>
    <meta property="og:title" content="Uresniči se vse, kar podpira duhovni napredek"/>
    <meta property="og:description" content="Po zakonu manifestacije je mogoče doseči kar koli, vprašanje pa je, kako dobro ga znamo uporabljati in ali ga resnično razumemo, pravijo guruji. Do vsakega rezultata pogosto vodi več različnih p..."/>
  </head>
  <body>
    <article>
      <h1>Uresniči se vse, kar podpira duhovni napredek</h1>
      <h2>Materialnih ciljev nam skoraj gotovo ne bo uspelo manifestirati. Če smo se pripravljeni osebnostno spremeniti, lahko dosežemo vse.</h2>
      <address><time datetime="2019-11-20T11:24:00+00:00">20 Nov 2019, 11:24</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1686788.jpg"/>
          <figcaption>Ko ste pripravljeni spremeniti omejujoče načine delovanja, odprete pot svoji želji. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1686789.jpg"/>
          <figcaption>Vesolje nima čarobne paličice, prinese le tisto, kar je razvojno dobro za vas. FOTO: Guliver/Getty Images</figcaption>
        </figure>
      </slideshow>
      <p>Po zakonu manifestacije je mogoče doseči kar koli, vprašanje pa je, kako dobro ga znamo uporabljati in ali ga resnično razumemo, pravijo guruji. Do vsakega rezultata pogosto vodi več različnih poti. Zavedati se moramo, da se lahko uresniči vsak naš cilj, ki vključuje komponento manifestacije konkretne stvari, ki si jo želimo, hkrati pa mora podpirati naš osebnostni razvoj.<br/><br/>Če si torej postavimo cilj, ki ga vodi le konkretna korist, je zelo težko uresničljiv. Tudi če nam ga uspe uresničiti, lahko na koncu ugotovimo, da je cena, ki smo jo plačali za zanj, bistveno višja kot rezultat, torej se nam pot do njega ni izplačala. Če pa cilj vodi razvojna plat in vsebuje lekcijo ali duhovni napredek za nas, je bistveno lažje uresničljiv.<br/><br/>Opazujte svoje življenje in odkrili boste, da to skoraj vedno drži. Če si želite dobitek na lotu, da bi uživali v brezdelju in zapravljali, je zelo malo možnosti, da vam bo to uspelo manifestirati. Če pa si želite materinstva in vaša duša hrepeni po tej izkušnji, iz katere se boste tudi leta dolgo učili, se bodo namere, ki jim posvečate pozornost, veliko prej spremenile v dogodke, ki podpirajo cilj.</p>
      <figure>
        <img src="https://www.slovenskenovice.si/images/slike/2019/10/29/1686789.jpg"/>
        <figcaption>Vesolje nima čarobne paličice, prinese le tisto, kar je razvojno dobro za vas. FOTO: Guliver/Getty Images</figcaption>
      </figure>
      <p>Kadar se nekaj dolgo ne premakne kljub vsem vašim prizadevanjem, si pogosto želite nekaj, kar ne podpira vašega duhovnega razvoja. Na primer ne spoznate pravega partnerja, ker je vaša naloga, da si zacelite rane preteklega razmerja in spoznate, zakaj za vas želeni tip moškega ni pravi. Zato bi si morali vedno, ko želite rezultat, zastaviti cilje drugače.<br/><br/>Vprašati se morate na primer, kako bi se morali vi spremeniti in kaj novega bi se morali naučiti, da boste kot stranski učinek tega procesa dobili tisto, kar želite. V ospredje morata priti vaš osebnostni razvoj in napredek, avto, stanovanje, denar pa so le pogoji zanj. Če si recimo želite novo službo, jo boste manj verjetno dobili, če boste iskali le višjo plačo in idealne delovne razmere. Lahko pa vse skupaj zastavite drugače.<br/><br/>Začutite, da na obstoječem delovnem mestu nič več ne prispevate k napredku kolektiva in sveta ter da stagnirate, namesto da bi razvijali svoje sposobnosti. Spremembe si želite, ker se vam zdi, da potrebujete več svobode, ker ste pripravljeni spustiti svoj varni položaj in stopiti v neznano, da bi uresničili poslovno idejo na samostojni poti.<br/><br/>Opazite razliko? V prvem primeru ste razvajen otrok v trgovini z bomboni, ki čaka, da mu želeno pade v naročje, v drugem pa je sprememba dobra za vas in ste tudi sami pripravljeni prispevati k njej, da bi lahko duhovno in osebnostno rasli.<br/><br/>Kadar naletite na ovire, ki se zdijo nepremakljive, se vprašajte, kaj vas uči trenutni izziv. Morda lahko težave obidete na primer tako, da se naučite bolj taktne komunikacije, s katero boste pridobili na svojo stran tiste, ki odločajo o zadevi. Energija bo stekla, okoliščine se bodo spremenile in blokada bo nevtralizirana. A ob tem se morate zavedati, da vaš trenutni način komunikacije – ali sedanje reševanje katerega koli problema – ne omogoča njegovega reševanja. Če ne bi bilo tako, bi bil problem že rešen.<br/><br/><br/>Torej morate za to, da pridete na novo raven, sprožiti novo spiralo dogodkov, pri sebi nekaj nadgraditi, kar bo omogočilo in podprlo drugačen scenarij. Pri tem si vedno zapomnite, da cilj ne sme biti nekaj materialnega, ampak vaš osebnostni razvoj.<br/><br/>Ko boste namreč z vso potrebno predanostjo naredili notranjo spremembo, se bo nedvomno zamenjala tudi vaša zgodba, medtem ko vztrajanje pri neuspešnih rešitvah, stoičnost in pasivnost vedno vodijo v to, da bo vztrajalo stanje, ki ga trenutno podpirate s svojo naravnanostjo. Spodbuditi morate torej možnosti za prehod z ene linije razvoja dogodkov na drugo. </p>
    </article>
  </body>
</html>