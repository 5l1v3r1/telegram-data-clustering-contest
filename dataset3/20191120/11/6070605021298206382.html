<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Suprem-rectifica-TSJC-metropolitana-Agbar_0_2334366763.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T11:01:19+00:00"/>
    <meta property="og:title" content="Històric triomf d'Agbar: manté la concessió de l'aigua de l'àrea metropolitana gràcies a la sentència del Suprem"/>
    <meta property="og:description" content="El TSJC havia sentenciat el 2016 que s'havia d'anul·lar la concessió per manca de concurs públic"/>
  </head>
  <body>
    <article>
      <h1>Històric triomf d'Agbar: manté la concessió de l'aigua de l'àrea metropolitana gràcies a la sentència del Suprem</h1>
      <h2>El TSJC havia sentenciat el 2016 que s'havia d'anul·lar la concessió per manca de concurs públic</h2>
      <address>
        <time datetime="2019-11-20T11:01:19+00:00">20 Nov 2019, 11:01</time>
      </address>
      <p>Nou capítol en l’anomenada <i>guerra de l’aigua</i>. El Tribunal Suprem ha esmenat la plana al Tribunal Superior de Justícia de Catalunya (TSJC) i ha decidit mantenir la concessió de l'abastiment d'aigua de Barcelona i 22 municipis de l'àrea metropolitana més a la societat mixta Aigües de Barcelona Empresa Metropolitana del Cicle Integral de l’Aigua (Abemcia), controlada per Agbar, segons han informat fonts judicials.</p>
      <p>La sala del contenciós del Suprem ha rectificat <a href="https://www.ara.cat/economia/TSJC-concessio-lempresa-recorrera-prestant_0_1541246056.html">la sentència dictada el març del 2016 pel Tribunal Superior de Justícia de Catalunya (TSJC)</a> que anul·lava la concessió perquè considerava que no es va justificar que s’adjudiqués a Abemcia sense concurs públic. El tribunal avala la creació de l'empresa mixta de subministrament, segons han confirmat fonts pròximes al litigi.</p>
      <figure>
        <img src="https://www.ara.cat/2016/03/28/economia/Tota-laigua-pendent-del-Suprem_1548455179_42672734_117x66.jpg"/>
      </figure>
      <p>
        <a href="https://www.ara.cat/economia/Tota-laigua-pendent-del-Suprem_0_1548445174.html">Tota l’aigua pendent del Suprem</a>
      </p>
      <p>Abemcia és una societat de capital mixt controlada pel grup Agbar (propietat de la francesa Suez), que en té un 70%, i de la qual també són socis l’Àrea Metropolitana de Barcelona (AMB), amb un 15%, i CriteriaCaixa, el hòlding de participades de La Caixa, amb un altre 15%.</p>
      <p>El TSJC va anul·lar la concessió en considerar que no es va justificar que es fes sense concurs públic. A més, tampoc va considerar prou acreditada la valoració dels títols de concessió que Agbar va aportar a la nova societat d’economia mixta.</p>
      <p>El TSJC va dictar diverses sentències sobre els recursos que van presentar contra la creació de la societat mixta empreses del sector de l’aigua, en concret Acciona (que era el principal accionista d’ATLL), Aqualia (la filial d’aigua de FCC) i Aigües de València. Però ara el Suprem considera que el procés es va fer de forma correcta.</p>
      <p>El Suprem ha dictat quatre sentències, concretament la secció cinquena de la sala del contenciós administratiu, en què els magistrats, per unanimitat, tomben les sentències del TSJC i estimen els recursos que va presentar Agbar. Les sentències indiquen que els ajuntaments tenen competències en matèria d'aigua des d'abans de la llei de règim local del 1950, però que aquesta competència no comporta que hagin d'assumir el subministrament d'aigua, ja que es fa la distinció entre competència i municipalització del servei.</p>
      <h3>Concessió a Agbar</h3>
      <p>Les sentències també rectifiquen el TSJC en un altre punt: aquest tribunal qualificava de provisòries les concessions a la Societat General d'Aigües de Barcelona (Agbar), i diu que el servei no ha estat mai municipalitzat, malgrat els intents del 1966 i del 1982 de l'Ajuntament de Barcelona i de l'extinta Corporació Metropolitana de Barcelona.</p>
      <p>Les sentències afirmen la legalitat del procés de creació de la societat d'economia mixta en un procediment negociat i no en un de concurrència pública, perquè ho permet el text refós de la llei de contractes de serveis públics (TRLCSP), que permet el procediment negociat quan hi ha raons tècniques o drets exclusius. En aquest sentit, el tribunal dona per bo que Agbar és titular de les infraestructures per donar el servei, ja que no s'han expropiat ni aquests actius ni els drets que té Agbar.</p>
      <p>Aquesta sentència posa fi a un llarg litigi contra les posicions de l'equip de govern municipal de Barcelona, ja que <a href="https://www.ara.cat/societat/Barcelona-vota-estudiar-remunicipalitzacio-laigua_0_1693630733.html">l’Ajuntament ha explicat en diverses ocasions que voldria recuperar la gestió pública de l’aigua</a>.</p>
      <p>La sentència dictada ara pel Suprem tanca anys de litigis a Catalunya lligats amb l’aigua. D’una banda, Agbar va portar als tribunals la concessió a ATLL de l’aigua en alta, és a dir, la que capta el recurs hídric del rius, el depura i el ven a les empreses (privades, mixtes o municipals) que abasteixen els clients finals. ATLL va ser adjudicada el 2012 a un consorci liderat per Acciona, però <a href="https://www.ara.cat/economia/Suprem-ratifica-lanullacio-concessio-Acciona_0_1965403663.html">després d’una llarga lluita judicial el concurs va ser anul·lat pel Suprem</a>, i finalment <a href="https://www.ara.cat/economia/Acciona-decideix-finalment-ATLL-Generalitat_0_2180782151.html">ATLL ha tornat a mans de la Generalitat</a>.</p>
      <p>D’altra banda, Acciona, Aqualia i Aigües de València van presentar recursos contra la constitució de l’empresa mixta Abemcia.</p>
      <h3>Satisfacció d'Agbar i sorpresa de Colau</h3>
      <p>Agbar ha celebrat en un comunicat la sentència del Suprem perquè confirma "la legalitat de la constitució de la societat mixta" entre l'empresa i AMB per a la gestió del cicle integral de l'aigua a l'àrea metropolitana de Barcelona. La companyia destaca que els acords entre Agbar i l'AMB, segons el Suprem, són "completament legals, eficaços i conforme a dret".</p>
      <p>A més, la companyia interpreta que la sentència considera que "Agbar és l'única empresa capaç de prestar aquest servei a tres milions de ciutadans de Barcelona i la seva àrea metropolitana".</p>
      <p>El Suprem, amb les seves resolucions, tomba els intents de remunicipalitzar l'abastiment d'aigua a Barcelona i la seva àrea metropolitana, un objectiu que forma part del programa del comuns. Per això, l'alcaldessa de Barcelona i presidenta de l'AMB, Ada Colau, ha reaccionat amb cert enuig. "No ens agrada, però no puc donar més detalls perquè no hem pogut llegir encara l'argumentació", ha dit en declaracions als periodistes. L'alcaldessa s'ha mostrat sorpresa per la resolució del Suprem.</p>
    </article>
  </body>
</html>