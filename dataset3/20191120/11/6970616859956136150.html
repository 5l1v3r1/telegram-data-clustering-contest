<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/08-klubbar-gav-fa-egna-spelare-speltid-ju-hogre-kvalitet-du-nar-desto-tuffare-/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-20T11:53:00+00:00"/>
    <meta property="og:title" content="08-klubbar gav få egna spelare speltid: &quot;Ju högre kvalitet du når desto tuffare blir vägen&quot;"/>
    <meta property="og:description" content="Hammarby gav tre egna spelare speltid 2019, Djurgårdens siffra stannade på fyra. Jesper Jansson och Bosse Andersson ser en tuff balansgång mellan att släppa fram egna spelare och nå sportsliga resultat. - Ju högre kvalitet du når desto tuffare blir vägen, säger Jansson. - Det krävs sportsliga resultat och då kan det givetvis vara svårare, säger Andersson. "/>
  </head>
  <body>
    <article>
      <h1>08-klubbar gav få egna spelare speltid: "Ju högre kvalitet du når desto tuffare blir vägen"</h1>
      <address><time datetime="2019-11-20T11:53:00+00:00">20 Nov 2019, 11:53</time> by <a rel="author">Sebastian Pearson</a></address>
      <p>
        <b>Hammarby gav tre egna spelare speltid 2019, Djurgårdens siffra stannade på fyra.<br/>Jesper Jansson och Bosse Andersson ser en tuff balansgång mellan att släppa fram egna spelare och nå sportsliga resultat. <br/>- Ju högre kvalitet du når desto tuffare blir vägen, säger Jansson.<br/>- Det krävs sportsliga resultat och då kan det givetvis vara svårare, säger Andersson. </b>
      </p>
      <p>Fotbollskanalen har gått igenom samtliga allsvenska lags A-trupper under säsongen 2019 för att sammanställa hur många spelare varje lag hade i truppen som har en bakgrund i föreningens akademi/ungdomsverksamhet, samt hur många egna spelare i lagen som under säsongen fick speltid i allsvenskan. <a href="https://www.fotbollskanalen.se/allsvenskan/sammanstallning-sa-manga-egna-spelare-hade-alla-allsvenska-lag-2019/">HÄR kan du se hela sammanställningen. </a></p>
      <p>Hammarby var under förra säsongen den storklubb i allsvenskan som gav färst egna spelare, totalt tre stycken, speltid i allsvenskan 2019. Endast AFC Eskilstuna och Östersunds FK gav färre egna spelare speltid under säsongen. Totalt gjorde Leo Bengtsson, Marcus Degerlund och Aimar Sher åtta matcher ihop, medan flera av föreningens yngre spelare, precis som Bengtsson och Degerlund, fick speltid i samarbetsklubben IK Frej i superettan alternativt i Bajens U19-lag. </p>
      <p>Hammarby har samtidigt under senaste åren inte fostrat särskilt många spelare som spelat allsvensk fotboll med föreningen eller med något annat allsvenskt lag. Tränaren Stefan Billborn, som i dag inte är involverad i föreningens akademi, menar att de egna spelarna genom åren har varit för dåliga.</p>
      <p>- Jag tror att alla klubbar vill ha och vill fostra egna spelare. Det finns ett värde i det också. Samtidigt är det så att ju bättre laget blir desto svårare är det och desto bättre spelare måste du fostra. I ett utifrån-perspektiv, om jag tittar på Hammarby tio år tillbaka i tiden, har ungdomsspelarna helt enkelt varit för dåliga, sa Bajen-tränaren den 12 november i år i <a href="https://dobb.tv/fotboll/3-5-2/3-5-2-stefan-billborn/">podcasten 3-5-2.</a></p>
      <p>- Det spelar ingen roll om man är bra på att släppa fram spelare om spelarna är för dåliga. Det är inte så att spelarna har ploppat upp någon annanstans. De här spelarna som man har haft uppe under åren i superettan och sådär har hamnat i någon division 2-klubb någonstans och varit stjärnor där, men det är en stor skillnad på att spela i division 2 och i Hammarby, som då var ett lag i superettan eller bottenlag i allsvenskan. Jag tror helt enkelt att kvaliteten har varit för dålig, fortsatte han. </p>
      <p>Hammarby sportchef Jesper Jansson berättar att akademiverksamheten är ett prioriterat ämne och att ledningen arbetar kontinuerligt med att stärka akademin. Bajen tittar bland annat på hur föreningen kan utveckla akademispelarna på bästa sätt och hur föreningen kan ge spelarna bra vägar för att i framtiden kunna slå sig in i A-laget. Det kommer att komma upp fler spelare framöver. </p>
      <p>- Vi jobbar stenhårt med det här och Hammarbys akademi har sedan ett par år tillbaka gjort ett väldigt bra jobb. Det kommer fler och fler. Vårt jobb är att hitta vägar, samtidigt som vi har en oerhörd kvalitet i A-truppen. Det är en tuff väg att gå, men vi jobbar stenhårt för att hitta rätt vägar och därför jobbar vi med samarbeten och tajt med akademin, säger Jansson till Fotbollskanalen. </p>
      <p>- Vi har ju ett samarbete med Frej också med flera spelare som är där, bland annat Olle Edlund, Kevin Jarrett och André Alsanati och generellt sett är det här något av det vi jobbar mest med, hur vi ska hittar vägar fram och utveckla spelarna, så att de kan bli A-lagsspelare. Det gäller att hitta vägar för utveckling, fortsätter han.  </p>
      <p>Hammarby fördjupade i vintras samarbetet med Frej och hade i år flera spelare utlånade till föreningen, däribland Hjalmar Ekdal, Abdul-Halik Hudu, Kevin Jarrett, Jose Vitor dos Santos Silva, Leo Bengtsson, Marcus Degerlund, André Alsanati, Filston Mawana, Jean Carlos de Brito, Olle Edlund och Oscar Krusnell. Hammarby har också olika kontrakt med flera unga spelare, men många tränar inte enbart med A-laget, utan flyter i stället mellan A-laget, U19-laget och just Frej. Detta bland annat för att de unga spelarna ska få spela matcher i en bra miljö. </p>
      <p>Jansson uttalade sig nyligen, i en intervju med Fotbollskanalen, om hur samarbetet med Frej fungerat under 2019 och sa bland annat då att det är en besvikelse att laget ramlade ur superettan, men att spel i division 1 möjligen kan vara bättre för en del av Hammarbys talanger. Dessutom var han tydlig med att han fortsatt tror på samarbetet långsiktigt. </p>
      <p>- Vi och IK Frej har tillsammans inte gjort det tillräckligt bra i år med tanke på att vi åkte ner och nu vi tittar lite på det. Vad är egentligen bäst för var unga spelare kan utvecklas? Vi kanske kommer fram till att det är i en division 1-miljö, men på sikt och dit vi är på väg ska vi kunna hålla en superettan-nivå med det laget, <a href="https://www.fotbollskanalen.se/allsvenskan/jansson-besviken-over-frejs-nedflyttning---men-en-division-1-miljo-vore-kanske/">sa Jansson då.</a></p>
      <p>Jansson menar samtidigt också att en svår balansgång, och inte bara för just Hammarby, är att ge unga spelare chansen i allsvenskan och samtidigt nå sportsliga resultat, även om det inte ska finnas någon motsättning i det. </p>
      <p>- Det är den största frågan du jobbar internt med i klubbarna, hela tiden. Det finns ingen motsättning i det. Man vill det, men i slutändan ska man samtidigt nå resultat. Ju högre kvalitet du når desto tuffare blir vägen. I slutändan vill de här spelarna bli bättre och det gäller att vara tillräckligt bra.</p>
      <p><b>Har Hammarby någon målsättning gällande att ha ett visst antal egna spelare i A-truppen? </b><br/>- Vi har ingen direkt uttalad målsättning, men vi har stora ambitioner om att det ska finnas vägar fram. Om vi har fem spelare tycker jag att det är bra. I den bästa av världar spelar fler från start, men det är en konkurrenssituation.</p>
      <p>Jansson poängterar också att det får ta tid. Samarbetet med exempelvis Frej tog nästa steg först i vintras och därmed går det möjligen först att se ett resultat av det om något eller några år.</p>
      <p>- Hammarby har gjort en rejäl satsning på akademin och samarbetet med Frej är ett resultat av det. Sedan HIF-tiden (Jansson var tidigare sportchef i Helsingborgs IF) vet jag också att du inte får effekt på det här direkt. Det kommer ta ett eller två år och kommer på sikt. Nyckelordet för mig är uthållighet och sedan skulle jag vilja säga att vi kanske är den klubb som lägger mest energi på de här bitarna, säger han. </p>
      <p>Djurgården hade i sin tur endast en mer egen spelare än Hammarby som fick allsvensk speltid 2019. Däremot gjorde Djurgårdens egna spelare som fick speltid - Tommi Vaiho, Elliot Käck, Besard Sabovic och Oscar Pettersson - totalt 50 matcher ihop i jämförelse med Bajen-produkternas åtta matcher i år. Dock har både Vaiho och Käck ett par år mer på nacken än Bajens egna spelare.  </p>
      <p>Bosse Andersson menar att årets truppsammansättning med åtta egna spelare, varav två var utlånade och fyra fick speltid är ett positivt resultat gentemot hur det sett ut tidigare år i klubben.</p>
      <p>- Siffran för vår del, om man jämför med senaste åren, är ovanligt hög för att ha egenfostrade spelare och om man tittar på att vi använt runt 28 spelare i cupen och i allsvenskan. Då är det många som deltagit, debuterat och varit med i A-lagsform. Om man går ner på 2019 har vi ett bra resultat, kanske lite högre än förväntningarna och även gentemot det normala, säger han till Fotbollskanalen. </p>
      <p>Djurgården har en målsättning om att få upp en egenfostrad spelare varje år och även om Andersson är nöjd med årets resultat är han öppen med att han gärna ser fler egna spelare i A-truppen. </p>
      <p>- Jag tror att alla klubbars målsättning, som spelar i allsvenskan, är att ha spelare som har börjat i den egna verksamheten. Det är många som har den målsättningen. Vi har ett mål om att få upp en per år och sedan beror det givetvis på årskullar, men vi vill erbjuda en bra verksamhet för att de ska kunna bli elitspelare. Det har vi varit ganska duktiga på och sedan har man kanske slagit igenom i Djurgården eller blivit elitspelare tack vare Djurgården, där vi har varit en del i det. Där tror jag att vi ligger ganska högt, säger sportchefen. </p>
      <p>Andersson ser också att Djurgården under senaste åren har tagit in flera unga spelare från till exempel afrikanska länder, vilket möjligen varit på bekostnad av att ge egna spelare chansen. </p>
      <p>- Tino Kadewere var här i tre år och vi utbildade honom. Michael Olunga och Aliou Badji är andra exempel som vi har gett speltid och givetvis haft tålamod med. Det kan bli på bekostnad av egna spelare. Det är självklart utifrån vilka förutsättningar vi har ekonomiskt och utifrån vad vi kan erbjuda. Då måste vi tro på spelarna som vi erbjuder kontrakt och att vi har en för plan för spelaren i fråga, att det finns tålamod. Det jobbar vi jättemycket med och vi har visat det. Nu är Tino Kadewere en av Frankrikes hetaste spelare och i hans första inhopp mot Helsingborg slog han en felpassning, så att vi tappade poäng. Det måste finnas en långsiktighet och ett tålamod från klubben. </p>
      <p>Andersson menar, precis som Jansson, att det är en komplex balansgång att ge unga spelare speltid, samtidigt som föreningen ska nå sportsliga resultat, även om han heller inte ser en motsättning. </p>
      <p>- Det är som med allting. Det är en utmaning och det tror jag att alla klubbar känner. Det krävs sportsliga resultat och då kan det givetvis vara svårare.</p>
      <p>Även om Hammarby och Djurgården sticker ut lite bland de allsvenska storklubbarna kring hur mycket speltid de gav egna spelare var AFC Eskilstuna och Östersunds FK sämre på det under 2019. ÖFK hade i år fyra egna spelare i A-truppen, men ingen fick speltid i allsvenskan.</p>
      <p>Mats Pettersson, akademichef i ÖFK, menar att en anledning till det är att föreningen startade sin akademi för fyra år sedan. Därmed har arbetet i akademin ännu inte gett resultat. </p>
      <p>- Vi är fortfarande väldigt mycket i början av vårt arbete. Vi startade för fyra år sedan och bygger därifrån. Barn blir bara ett år äldre varje år och därmed tar det lite tid. Vi började med tolvåringar och trettonåringar, även om det fanns ett eller två äldre pojklag också 2015. Det var dock först då vi startade ett kontinuerligt arbete och där är vi i dag. Det tar tid och de här grabbarna som är uppe nu är 02:or och 03:or, de började när de var tolv, 13 år hos oss, säger Pettersson och fortsätter:</p>
      <p>- Vi har dock kommit längre nu i vårt arbete, vilket man även kan se på certifieringen och jag tror att man kommer att se utfallet av utvecklingen i vår akademi över tid. Det tar tid att bedriva en god utbildning. Vi har fortfarande några år kvar innan vi har en stabilitet hela vägen upp till 19-åringar. Vi försöker inte att ta några genvägar, men blir sakta men säkert bättre för varje dag. </p>
      <p>AFC Eskilstuna, som i år hade två egenfostrade spelare i A-truppen varav en fick allsvensk speltid, är i lite samma läge som Östersunds FK. AFC flyttade inför säsongen 2017 till Eskilstuna och därmed har akademiverksamheten ännu inte gett resultat, menar klubbchefen Jose Franco.</p>
      <p>- Vi har nästan bara spelare från Eskilstuna och från närområdet i akademin. Vi har lag från P8 och upp till U19, så nu har vi alla åldrarna. Vi har arbetat hårt med att få igång det ordentligt. Vi hade det bra i Solna, där det kom spelare från våra egna led och vi vill ha det så. Vi jobbar för att få fler spelare från egna led i A-laget. Alla ungdomar, som kommer nu, är från Eskilstuna, säger han. </p>
      <h3>FAKTA</h3>
      <h4>Antal spelare från egna led som spelade i allsvenskan/var en del av A-truppen 2019</h4>
      <p><b>IFK Göteborg</b> - 19 spelare <br/><b>Malmö FF</b> - 18 spelare<br/><b>Kalmar FF</b> - 16 spelare<br/><b>Helsingborgs IF</b> - 14 spelare <br/><b>AIK</b> - 11 spelare<br/><b>BK Häcken</b> - 11 spelare <br/><b>IF Elfsborg</b> - 11 spelare<br/><b>Gif Sundsvall</b> - 10 spelare<br/><b>IFK Norrköping</b> - 10 spelare<br/><b>Djurgårdens IF</b> - 8 spelare<br/><b>Falkenbergs FF</b> - 7 spelare<br/><b>Örebro SK</b> - 7 spelare<br/><b>Hammarby IF</b> - 5 spelare <br/><b>IK Sirius</b> - 4 spelare<br/><b>Östersunds FK</b> - 4 spelare<br/><b>AFC Eskilstuna</b> - 2 spelare</p>
      <p>
        <i><b>Fotnot:</b> För att en spelare ska kunna vara med i sammanställningen krävs det att spelaren, under en period, har tillhört ett akademilag/ungdomslag i en förening och numera tillhör A-truppen i samma förening eller kommit till spel i allsvenskan för föreningen 2019. Unga spelare, som skrev på ett A-lagskontrakt direkt vid ankomst till en förening, finns inte med på listan.  </i>
      </p>
      <h3>FAKTA</h3>
      <h4>Så många egna spelare fick allsvensk speltid 2019</h4>
      <p><b>IFK Göteborg</b> - 14 spelare, totalt 139 matcher<br/><b>Kalmar FF </b>- 12 spelare, totalt 170 matcher<br/><b>Helsingborgs IF</b> - 11 spelare, totalt 162 matcher<br/><b>Malmö FF</b> - 9 spelare, totalt 144 matcher<br/><b>IF Elfsborg</b> - 7 spelare, totalt 109 matcher<br/><b>IFK Norrköping</b> - 7 spelare, totalt 107 matcher<br/><b>Örebro SK</b> - 7 spelare, totalt 82 matcher<br/><b>AIK</b> - 6 spelare, totalt 137 matcher<br/><b>BK Häcken</b> - 6 spelare, totalt 89 matcher<br/><b>Gif Sundsvall</b> - 6 spelare, totalt 68 matcher <br/><b>Falkenbergs FF</b> - 5 spelare, totalt 59 matcher<br/><b>Djurgårdens IF</b> - 4 spelare, totalt 50 matcher<br/><b>IK Sirius</b> - 4 spelare, totalt 38 matcher<br/><b>Hammarby IF</b> - 3 spelare, totalt 8 matcher<br/><b>AFC Eskilstuna</b> - 1 spelare, totalt 13 matcher<br/><b>Östersunds FK</b> - 0 spelare, totalt 0 matcher</p>
      <p>
        <i><b>Fotnot:</b> För att en spelare ska kunna vara med i sammanställningen krävs det att spelaren, under en period, har tillhört ett akademilag/ungdomslag i en förening och numera tillhör A-truppen i samma förening eller kommit till spel i allsvenskan för föreningen 2019. Unga spelare, som skrev på ett A-lagskontrakt direkt vid ankomst till en förening, finns inte med på listan.  </i>
      </p>
    </article>
  </body>
</html>