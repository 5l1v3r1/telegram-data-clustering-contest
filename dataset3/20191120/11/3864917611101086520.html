<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821939-rada-moze-zminiti-dopustimi-pokazniki-zabrudnenna-povitra.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T11:54:00+00:00"/>
    <meta property="og:title" content="Рада може змінити допустимі показники забруднення повітря"/>
    <meta property="og:description" content="Комітет Верховної Ради з питань екологічної політики та природокористування рекомендує парламенту ухвалити за основу законопроєкт №2296 “Про внесення змін до законодавства щодо запобігання негативному впливу на здоров’я громадян забруднення повітря”."/>
  </head>
  <body>
    <article>
      <h1>Рада може змінити допустимі показники забруднення повітря</h1>
      <h2>Комітет Верховної Ради з питань екологічної політики та природокористування рекомендує парламенту ухвалити за основу законопроєкт №2296 “Про внесення змін до законодавства щодо запобігання негативному впливу на здоров’я громадян забруднення повітря”.</h2>
      <address>
        <time datetime="2019-11-20T11:54:00+00:00">20 Nov 2019, 11:54</time>
      </address>
      <p>Про це повідомляє <a href="https://iportal.rada.gov.ua/news/Novyny/184679.html">Інформаційне управління Апарату Верховної Ради</a>.</p>
      <p>“Комітет з питань екологічної політики та природокористування рекомендує Верховній Раді ухвалити за основу проєкт Закону про внесення змін до деяких законів України щодо запобігання несприятливому впливу забруднення повітряного середовища на здоров’я населення, №2296”, - йдеться у повідомленні.</p>
      <p>Як зазначається, законопроєктом передбачено зниження рівня забруднення атмосферного повітря, рівнів шуму в містах України, запобігання захворюваності населення, зниження рівнів його <a href="https://www.ukrinform.ua/tag-smert">смертності</a> та підвищення тривалості життя шляхом запровадження часового обмеження руху великовагових транспортних засобів територією міст, чисельність населення яких перевищує 250 тис. осіб.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2806684-neznacne-zabrudnenna-povitra-viavili-u-pati-mistah-dsns.html">Незначне забруднення повітря виявили у п'яти містах - ДСНС</a>
      </blockquote>
      <p>В Інформуправлінні Апарату ВР також зауважують, що законопроєкт №2296 пропонує доповнити ряд законів положеннями про недопущення перевищення рівнів шуму під час руху автомобільного транспорту в населених пунктах, а також щодо необхідності розробки програм оздоровлення атмосферного повітря і комплексних заходів щодо зменшення забруднення атмосферного повітря та покращення стану здоров’я населення у разі перевищення державних медико-санітарних нормативів та/або нормативів екологічної безпеки на відповідній території.</p>
    </article>
  </body>
</html>