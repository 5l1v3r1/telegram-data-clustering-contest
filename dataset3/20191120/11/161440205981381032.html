<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/politica/2019/11/20/bilancio-de-giorgi-presidente-della-commissione-con-otto-voti-1-954864.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T11:06:08+00:00"/>
    <meta property="og:title" content="Bilancio, De Giorgi presidente della commissione: &quot;Ora allentiamo le tensioni&quot;"/>
    <meta property="og:description" content="Politica - Approfondisci su L'Unione Sarda.it"/>
  </head>
  <body>
    <article>
      <h6 class="kicker">consiglio regionale</h6>
      <h1>Bilancio, De Giorgi presidente della commissione: "Ora allentiamo le tensioni"</h1>
      <h2>Il vice, con 6 voti, è Cesare Moriconi</h2>
      <address>
        <time datetime="2019-11-20T11:06:08+00:00">20 Nov 2019, 11:06</time>
      </address>
      <p>L'elezione in commissione Bilancio ha confermato <a href="https://www.unionesarda.it/articolo/politica/2019/11/20/bilancio-dopo-il-caos-in-commissionespunta-il-nome-di-de-giorgi-1-954792.html">l'accordo</a> raggiunto ieri notte. Con otto voti ottenuti Valerio De Giorgi è il nuovo presidente del parlamentino. Confermato vice, con 6 voti, il Dem Cesare Moriconi.</p>
      <p>In segno di protesta al momento della votazione ha abbandonato l'Aula Fausto Piga di Fratelli d'Italia, il partito che a più riprese aveva chiesto la guida della commissione, fino a quattro mesi fa presieduta dall'attuale sindaco di Cagliari Paolo Truzzu.</p>
      <p>"Adesso cerchiamo di allentare le tensioni per affrontare l'esame del disegno di legge di assestamento di bilancio da 80 milioni di euro". Così, subito dopo l'elezione, il neo presidente della commissione Bilancio Valerio De Giorgi. Cinquantacinque anni, luogotenente della Guardia di finanza in aspettativa ed eletto nelle liste di Fortza Paris, ha dichiarato di voler affrontare questo nuovo ruolo "con spirito combattivo". Quanto alla variazione di 80 milioni: "Si tratta di risorse vere che arrivano su tutti i territori dell'Isola, darà uno sviluppo concreto".</p>
      <p>È consapevole delle difficoltà incontrate dalla maggioranza prima di convergere sul suo nome per la guida del parlamentino, "ma è stata una scelta condivisa". Sul fatto poi che il consigliere di FdI Fausto Piga abbia abbandonato la seduta durante la votazione: "È stato comunque il primo a congratularsi, e ho apprezzato molto questo gesto".</p>
      <p>I lavori proseguono con l'elezione del segretario e l'esame dell'assestamento di bilancio da 80 milioni di euro.</p>
      <p>(ro. mu.)</p>
    </article>
  </body>
</html>