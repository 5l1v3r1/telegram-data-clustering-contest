<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/4qlnrg/elvestuen-maatte-svare-for-helikopterflytting-av-ulv"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T11:05:33+00:00"/>
    <meta property="og:title" content="Elvestuen måtte svare for helikopterflytting av ulv"/>
    <meta property="og:description" content="En ulv som ble flyttet inn i ulvesonen i stedet for å bli skutt, er genetisk viktig for den norske bestanden, ifølge regjeringen. Sp reagerer på flyttingen."/>
  </head>
  <body>
    <article>
      <h1>Elvestuen måtte svare for helikopterflytting av ulv</h1>
      <h2>En ulv som ble flyttet inn i ulvesonen i stedet for å bli skutt, er genetisk viktig for den norske bestanden, ifølge regjeringen. Sp reagerer på flyttingen.</h2>
      <address><time datetime="2019-11-20T11:05:33+00:00">20 Nov 2019, 11:05</time> by <a rel="author">NTB</a></address>
      <p>– Jeg kommer fra ulvesonen, og regjeringen behandler oss som en dyrehage, sa Senterpartiets Emilie Enger Mehl i Stortingets muntlige spørretime onsdag.</p>
      <p>Hun avkrevde klima- og miljøminister Ola Elvestuen (V) en forklaring på hvorfor regjeringen trakk tilbake tillatelsen til å skyte en ulv i Engerdal og bestemte at den heller skulle flyttes med helikopter inn i ulvesonen. Mehl kaller det provoserende og hodeløst å flytte ulven i stedet for å skyte den.</p>
      <p>Elvestuen viser til at regjeringen handlet raskt og begrunner beslutningen med at den angjeldende ulven er genetisk viktig for ulvebestanden.</p>
      <p>– Den største trusselen for ulvebestanden i Sør-Skandinavia et genetikken og innavl, sa han.</p>
      <p>Elvestuen argumenterte for at større variasjon i genetikken, som den mye omtalte ulven som ble flyttet, representerer, faktisk vil kunne bidra til en norsk bestandsforvaltning med færre ulv, slik Sp ønsker.</p>
      <p>– Det raskeste ville vært å trekke på avtrekkeren på en rifle, slik at ulven hadde ramlet død om, svarte Mehl.</p>
      <aside>
        <a href="https://www.aftenbladet.no/article/sa-GGXv66.html">Elvestuen presset om hemmelighold</a>
      </aside>
      <aside>
        <a href="https://www.aftenbladet.no/article/sa-0nqMkg.html">Elvestuen får kritikk for hemmelighold</a>
      </aside>
      <aside>
        <a href="https://www.aftenbladet.no/article/sa-3Jev40.html">Elvestuen smeller døra igjen – vil ikke ha innspill til klimaplan</a>
      </aside>
    </article>
  </body>
</html>