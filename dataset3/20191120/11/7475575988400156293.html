<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/genel/haticeden-kendilerini-terk-eden-annesine-cenazede-tepki-h697860.html"/>
    <meta property="og:site_name" content="61 SAAT"/>
    <meta property="article:published_time" content="2019-11-20T11:51:43+00:00"/>
    <meta property="og:title" content="Hatice’den kendilerini terk eden annesine cenazede tepki"/>
    <meta property="og:description" content="Adana’da dün sokakta oynarken kamyonetin altında kalarak hayatını kaybeden 6 yaşındaki Erol Bartan’ın cenazesi toprağa verildi. Kardeşi için dün feryat eden 13 yaşındaki Hatice, kendilerini terk eden ve cenazeye katılan annesine tepki gösterdi."/>
  </head>
  <body>
    <article>
      <h1>Hatice’den kendilerini terk eden annesine cenazede tepki</h1>
      <h2>Adana’da dün sokakta oynarken kamyonetin altında kalarak hayatını kaybeden 6 yaşındaki Erol Bartan’ın cenazesi toprağa verildi. Kardeşi için dün feryat eden 13 yaşındaki Hatice, kendilerini terk eden ve cenazeye katılan annesine tepki gösterdi.</h2>
      <address>
        <time datetime="2019-11-20T11:51:43+00:00">20 Nov 2019, 11:51</time>
      </address>
      <p>Adana’da dün sokakta oynarken kamyonetin altında kalarak hayatını kaybeden 6 yaşındaki Erol Bartan’ın cenazesi toprağa verildi. Kardeşi için dün feryat eden 13 yaşındaki Hatice, kendilerini terk eden ve cenazeye katılan annesine tepki gösterdi.</p>
      <p>Güzelevler Mahallesi, 1975 Sokak’ta meydana gelen olayda, Hatice Bartan (13) kardeşlerine kahvaltı hazırlarken 6 yaşındaki kardeşi Erol Bartan dışarı çıkıp yolda oynamaya başladı. Küçük çocuk yoldan geçen Uğur Ş. yönetimindeki 07 DN 350 plakalı kamyonetin altında kalarak hayatını kaybetti. Küçük Erol’un cansız bedeni otopsi için Adana Adli Tıp Kurumu morguna kaldırıldı. Yapılan otopsinin ardından minik Erol’un cenazesi yakınları tarafından teslim alındı. Bu sırada baba Erol ve hala Fatma’nın birbirine sarılıp ağlaması yürekleri burktu.</p>
      <p>BABA EVİNDE HELALLİK ALINDI</p>
      <p>İlk olarak baba evine götürülen cenaze burada helallik alınmasının ardından toprağa verilmek üzere Buruk Mezarlığı’na götürüldü. Çocuklarını terk eden Fatma da cenazeye katılıp gözyaşlarına boğulup fenalık geçirdi. Kardeşini kaybettikten sonra "Annesizlik böyle bir şey, annem olsa böyle olmazdı, annenizin kıymetini bilin" diyerek gözyaşı döken 13 yaşındaki Hatice Bartan, annesine tepki gösterip üzerine yürümeye çalıştı. Kardeşinin tabutu başında gözyaşı döken Hatice fenalaşınca yakınları tarafından sakinleştirildi.</p>
      <p>"O KADININ YAPTIĞI ANNELİK OLAMAZ"</p>
      <p>Bu arada, Hatice’nin halası Fatma Komaç, gazetecilere yaptığı açıklamada, Hatice kardeşlerine bakmak için okulu bıraktı. Kardeşlerine hem annelik hem babalık yapıyor. O kadının yaptığı annelik olamaz. En küçük çocuğu 1,5 yaşındayken bırakıp gitti. Bir daha yüzlerini görmedi. Sabah da arayarak bize küfürler etti. Onun cenazeye de gelmesini istemiyoruz” dedi.</p>
      <p>Mezarlıkta feryat eden anne Fatma ise, “Ben 13 yılımı verdim. Çocuklarımı görmeye hep geldim. Babaları bırakmadı. Daha 1 ay önce geldim çocuklarımla kaldım. Babaları adam değil” diye tepkisini dile getirdi.</p>
      <p>(Elif Ayşenur Bay - Umutcan İşledici/İHA)</p>
    </article>
  </body>
</html>