<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/jaka-przyszlosc-regionow-gorniczych-zapraszamy-na-debate-portalu-samorzadowego,135253.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T11:54:00+00:00"/>
    <meta property="og:title" content="Jaka przyszłość regionów górniczych? Zapraszamy na debatę Portalu Samorządowego"/>
    <meta property="og:description" content="Dokąd zaprowadzi regiony górnicze dokonująca się właśnie transformacja energetyczna? Jak zmiany wpłyną na ich możliwości Na ile realne jest stworzenie Funduszu Na Rzecz Sprawiedliwej Transformacji, który pomógłby regionom w transformacji? To tylko niektóre z wątków, jakie zostaną poruszone w trakcie debaty pt. „Sprawiedliwa transformacja”. Stanowić będzie ona część odbywającej się 22 listopada w Katowicach konferencji „Górnictwo” 2019. Wydarzenie organizuje redakcja PortalSamorzadowy.pl. Udział w debacie jest bezpłatny, wystarczy się zarejestrować. Silnie obsadzoną dyskusję poprowadzą wydawca PortalSamorzadowy.pl i WNP.PL Wojciech Kuśpik oraz nasz doświadczony dziennikarz Michał Wroński."/>
  </head>
  <body>
    <article>
      <h1>Jaka przyszłość regionów górniczych? Zapraszamy na debatę Portalu Samorządowego</h1>
      <address><time datetime="2019-11-20T11:54:00+00:00">20 Nov 2019, 11:54</time> by <a rel="author">Michał Wroński  </a></address>
      <h4>Dokąd zaprowadzi regiony górnicze dokonująca się właśnie transformacja energetyczna? Jak zmiany wpłyną na ich możliwości Na ile realne jest stworzenie Funduszu Na Rzecz Sprawiedliwej Transformacji, który pomógłby regionom w transformacji? To tylko niektóre z wątków, jakie zostaną poruszone w trakcie debaty pt. „Sprawiedliwa transformacja”. Stanowić będzie ona część odbywającej się 22 listopada w Katowicach konferencji „Górnictwo” 2019. Wydarzenie organizuje redakcja PortalSamorzadowy.pl. Udział w debacie jest bezpłatny, wystarczy się zarejestrować. Silnie obsadzoną dyskusję poprowadzą wydawca PortalSamorzadowy.pl i WNP.PL Wojciech Kuśpik oraz nasz doświadczony dziennikarz Michał Wroński.</h4>
      <hr/>
      <p>Transformacja energetyczna dotknie w Europie 41 regionów, w których wciąż wydobywa się węgiel kamienny lub brunatny. Wiążą się z nią potencjalne zagrożenia związane z utratą miejsc pracy w krajach takich, jak Polska, Czechy czy Rumunia, gdzie węgiel stanowi m.in. podstawę bezpieczeństwa energetycznego kraju, ale także w Hiszpanii, Grecji i na Słowacji.</p>
      <p>W górniczych regionach transformacja ta oznacza wyzwanie dla lokalnej gospodarki, rynku pracy, ale także finansów lokalnych samorządów.</p>
      <p>Wyzwania te, jak w soczewce, skupiają się na Śląsku. Ten region - jak podkreślał Jakub Chełstowski, marszałek województwa śląskiego - jest wyjątkowy.</p>
      <p>- Na dzień dzisiejszy to największy region górniczy w Europie i największy producent węgla. Polska Grupa Górnicza zatrudnia ponad 40 tys. ludzi. Jak do tego dodamy ludzi pracujących w usługach, to jest już 140 tys. osób, które są zatrudnione bezpośrednio w sektorze wydobywczym. A jak dodamy do tego osoby pośrednio związane - jak usługobiorcy czy rodziny - to mamy już ponad pół miliona osób w jakiś sposób powiązanych z branżą - wyliczał w jednym z wywiadów marszałek. </p>
      <p>Jak podkreślił, transformacja to trudny, drażliwy temat, ale jednak w regionach węglowych potrzeba myśleć o budowaniu nowych gałęzi przemysłu, pokazywaniu, że jakość życia w oparciu o inne technologie może być lepsza. </p>
      <p>- Z drugiej strony musimy zabezpieczyć energetycznie nasz kraj. A cała energetyka na Śląsku jest na węglu, to są fakty. Żeby mieć konkurencyjną gospodarkę, musimy mieć łatwy dostęp do tej energetyki. Transformacja to obiektywnie skomplikowany proces. Wierzę jednak, że jeśli będziemy mieli dobrych partnerów po wszystkich stronach, dobrych emisariuszy, jeśli będziemy rozmawiać, pokazywać możliwości, to transformacja energetyczna pójdzie w dobrą stronę - mówił Jakub Chełstowski. </p>
      <p>Czytaj więcej: <a href="https://www.portalsamorzadowy.pl/praca/jakub-chelstowski-w-regionach-weglowych-trzeba-myslec-o-budowaniu-nowych-galezi-przemyslu,133427.html">Jakub Chełstowski: w regionach węglowych trzeba myśleć o budowaniu nowych gałęzi przemysłu</a></p>
      <p>Parlament Europejski zaproponował stworzenie specjalnego Funduszu Na Rzecz Sprawiedliwej Transformacji, który pomógłby regionom w transformacji. Samorządowcy z regionów górniczych zabiegają, by pieniądze te były dodatkowymi środkami specjalnie dla takich obszarów (tj. bez zmniejszania funduszy w ramach polityki spójności).</p>
      <p>- Fundusz Sprawiedliwej Transformacji uzupełni, a nie zastąpi, już istniejące źródła finansowania z UE transformacji energetycznej – zapewnia eurodeputowany Jerzy Buzek.</p>
      <p>Chodzi także o to, aby fundusz był zarządzany na poziomie regionalnym, ze wsparciem eksperckim KE. Na razie jednak pomysł nie został jednak wpisany do propozycji przyszłego budżetu UE.</p>
      <p>- Decyzje o tym, jak wykorzystywać środki z Funduszu Sprawiedliwej Transformacji, powinny zapadać w regionach. Nikt lepiej niż samorządy nie zna lokalnych wyzwań i potrzeb mieszkańców – dodał eurodeputowany.</p>
      <p>
        <a href="https://www.portalsamorzadowy.pl/inwestycje/sa-pieniadze-dla-gorniczych-regionow-pytanie-czy-chwilowo-czy-na-lata,134544.html">Czytaj: Są pieniądze dla górniczych regionów. Pytanie czy chwilowo, czy na lata</a>
      </p>
      <p>Wszystkie te wątki poruszone zostaną w debacie „Sprawiedliwa transformacja”, która stanowić będzie część odbywającej się 22 listopada w Katowicach <a href="https://www.wnp.pl/konferencje/2625.html">konferencji „Górnictwo” 2019.</a></p>
      <p>W debacie udział wezmą: <b>Jerzy Buzek</b> (poseł do Parlamentu Europejskiego i jego przewodniczący w latach 2009-2012, Prezes Rady Ministrów w latach 1997-2001); <b>Jakub Chełstowski</b> (marszałek województwa śląskiego); <b>Anna Hetman</b> (prezes Stowarzyszenia Gmin Górniczych w Polsce i zarazem prezydent Jastrzębia-Zdroju); <b>Lechosław Rojewski</b> (wiceprezes ds. finansowych Węglokoksu); <b>Grzegorz Tobiszowski</b> (poseł do Parlamentu Europejskiego); <b>Radosław Wąsik</b> (wiceprezes ds. zagospodarowania majątku w Spółce Restrukturyzacji Kopalń) oraz <b>Mariusz Wołosz</b> (prezydent Bytomia).</p>
      <p>Debata rozpocznie się o godz. 14.45 w Międzynarodowym Centrum Kongresowym w Katowicach.  Jeśli ktoś z Was ma ochotę jej wysłuchać, <a href="https://konferencje.ptwp.pl/pl/konferencja,333">wystarczy się zarejestrować tutaj</a>, udział jest bezpłatny.</p>
    </article>
  </body>
</html>