<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/mediac_articles/259912/i-epikratisi-toy-streaming-tha-allaksei-ta-panta-kai-prota-to-xoligoynt"/>
    <meta property="og:site_name" content="LiFO"/>
    <meta property="article:published_time" content="2019-11-20T11:46:00+00:00"/>
    <meta property="og:title" content="Η επικράτηση του streaming θα αλλάξει τα πάντα και πρώτα το Χόλιγουντ"/>
    <meta property="og:description" content="«Πού θα σταματήσει; Μα είναι μόνο η αρχή», δήλωσε χαρακτηριστικά επιφανής αναλυτής του μιντιακού τοπίου για την επέλαση των υπηρεσιών streaming στην ψυχαγωγία του πλανήτη."/>
  </head>
  <body>
    <article>
      <h1>Η επικράτηση του streaming θα αλλάξει τα πάντα και πρώτα το Χόλιγουντ</h1>
      <h2>«Πού θα σταματήσει; Μα είναι μόνο η αρχή», δήλωσε χαρακτηριστικά επιφανής αναλυτής του μιντιακού τοπίου για την επέλαση των υπηρεσιών streaming στην ψυχαγωγία του πλανήτη.</h2>
      <address><time datetime="2019-11-20T11:46:00+00:00">20 Nov 2019, 11:46</time> by <a rel="author">LIFOTEAM</a></address>
      <figure>
        <video src="https://player.vimeo.com/external/374365172.hd.mp4?s=dc00b520c2ffe4de549209028b3435306a4e9e3d&amp;profile_id=174" autoplay=""/>
      </figure>
      <p>Kάθε τρεις δεκαετίες, ή κάθε γενιά χονδρικά, το Χόλιγουντ βιώνει μια σεισμική τομή. Η μετάβαση <b>από τον βωβό στον ομιλούντα κινηματογράφο</b> την δεκαετία του 1920. Η <b>άνοδος της τηλεόρασης</b> την δεκαετία του '50. Το MTV και η έκρηξη της <b>καλωδιακής/συνδρομητικής τηλεόρασης</b> την δεκαετία του ΄80.</p>
      <p>Και τώρα συμβαίνει ξανά. Η επανάσταση του streaming – το επόμενο μεγάλο βήμα στην αγορά της ψυχαγωγίας – βρίσκεται σε πλήρη εξέλιξη.</p>
      <p>Βεβαίως, οι υπηρεσίες streaming προκαλούν το status quo του Χόλιγουντ εδώ και χρόνια. Το <b>Netflix</b> ξεκίνησε να προσφέρει ταινίες και σειρές το 2007 και έκτοτε έχει εξελιχθεί σε ένα γίγαντα ο οποίος ξόδεψε για το πρόγραμμα της τρέχουσας χρονιάς γύρω στα 12 δισεκατομμύρια δολάρια για να ψυχαγωγήσει τα 166 εκατομμύρια συνδρομητών του σε όλο τον κόσμο.</p>
      <blockquote>Δεν είναι τυχαίο το γεγονός ότι ακούγονται όλο και πιο τακτικά κάποιες φωνές που αναρωτιούνται αν πρέπει να συγχωνευτούν τα Όσκαρ με τα τηλεοπτικά βραβεία Emmy.</blockquote>
      <p>Ενόσω όμως το Netflix και η αντίστοιχη πλατφόρμα της <b>Amazon</b> γιγαντώνονταν, οι τρεις μεγάλοι κολοσσοί των media – <b>Disney, NBCUniversal και WarnerMedia</b> – παρέμεναν για καιρό διστακτικοί να μπουν δυναμικά στο πεδίο του streaming. Μέχρι τώρα.</p>
      <p>Την εβδομάδα που μας πέρασε έκανε την εντυπωσιακή του εμφάνιση το <b>Disney Plus</b>, με κόστος μηνιαίας συνδρομής μόλις 6.99 δολάρια, κουβαλώντας μαζί του ένα πακέτο που περιλαμβάνει τα πάντα από τα στούντιο Disney και Pixar, όλα τα "Star Wars" και όλες τις ταινίες Marvel, μαζί με διάφορες ταινίες και σειρές δικής του παραγωγής και 30 κύκλους των "Simpsons" μεταξύ διάφορων άλλων.</p>
      <p>Σύμφωνα με ανακοίνωση της Disney την προηγούμενη Τετάρτη, <b>πάνω από 10 εκατομμύρια άνθρωποι έχουν γραφτεί ήδη συνδρομητές στην υπηρεσία</b>, αριθμός που υπερβαίνει τις προσδοκίες της εταιρείας που έλπιζε στην καλύτερη περίπτωση να πλησιάσει τα οκτώ εκατομμύρια μέχρι την αρχή του νέου έτους.</p>
      <p>Τον επόμενο Μάιο, η Warner Media θα παρουσιάσει το <b>HBO Max</b> (κόστος μηνιαίας συνδρομής: 14.99 δολάρια) το οποίο θα προσφέρει καταρχάς 10.000 ώρες άμεσης ψυχαγωγίας, η οποία περιλαμβάνει το "Friends" που μετακομίζει εκεί από το Netflix αντί αστρονομικού ποσού, το "South Park", όλα τα Batman, την πλούσια βιβλιοθήκη του HBO και πολλά άλλα.</p>
      <p>Ντεμπούτο την άνοιξη θα κάνει και η υπηρεσία streaming του NBCUniversal που θα έχει τίτλο <b>Peacock</b> και υπόσχεται αρχικά 15.000 ώρες ψυχαγωγικού περιεχομένου. Αντίθετα από τα δύο προηγούμενα, θα έχει διαφημίσει ενώ δεν έχει γίνει ακόμα γνωστό το κόστος μηνιαίας συνδρομής.</p>
      <figure>
        <img src="https://www.lifo.gr/uploads/image/1569767/streaming-era.jpg"/>
        <figcaption>Το Netflix ξόδεψε για το πρόγραμμα της τρέχουσας χρονιάς γύρω στα 12 δισεκατομμύρια δολάρια για να ψυχαγωγήσει τα 166 εκατομμύρια συνδρομητών του σε όλο τον κόσμο.</figcaption>
      </figure>
      <p>Παράλληλα εντείνεται ο ανταγωνισμός στο πεδίο του streaming και από την πλευρά των τεχνολογικών κολοσσών της Silicon Valley. Η Apple «έσκασε» το <b>Apple TV Plus</b> στις αρχές του μήνα ενώ σίγουρα το Facebook και το Snapchat φιλοδοξούν να γίνουν επίσης μεγάλες δυνάμεις στην παροχή video περιεχομένου, όπως και το YouTube (της οικογένειας Google) που επιθυμεί να εξελιχθεί σε streaming πλατφόρμα μεγάλου βεληνεκούς.</p>
      <p>Η επέλαση αυτή των διαφορετικών streaming υπηρεσιών («πού θα τελειώσει; μα είναι μόνο η αρχή», όπως δήλωσε επιφανής αναλυτής του μιντιακού τοπίου), όπως ήταν επόμενο ίσως, έχει κάνει άνω-κάτω το Χόλιγουντ και τον τρόπο με τον οποίο λειτουργούσε μέχρι σήμερα, σε κάθε επίπεδο.</p>
      <p>Εκτός από το γεγονός ότι αν επικρατήσει πλήρως αυτό το μοντέλο παροχής περιεχομένου απευθείας στον καταναλωτή, <b>καταργείται πλήρως ο ρόλος του μεσάζοντα και του διανομέα, με αποτέλεσμα να πηγαίνουν όλο και λιγότερες ταινίες στις αίθουσες</b>, θολώνουν πλέον εντελώς τα όρια ανάμεσα στην τηλεόραση και στον κινηματογράφο. Δεν είναι τυχαίο το γεγονός ότι ακούγονται όλο και πιο τακτικά κάποιες φωνές που αναρωτιούνται αν πρέπει να συγχωνευτούν τα Όσκαρ με τα τηλεοπτικά βραβεία Emmy.</p>
      <p>Συγχρόνως, το κοινό εμφανίζεται όλο και πιο μπουκωμένο από τις πολλές επιλογές αλλά και πιο ενοχλημένο από το πλήθος των συνδρομών που απαιτούνται πλέον για να μπορούν να έχουν την επιλογή να παρακολουθήσουν το περιεχόμενο που πραγματικά επιθυμούν. Μέχρι στιγμής, τη νύφη πληρώνουν πολλά καλωδιακά κανάλια που αιμορραγούν συνδρομητές κάθε μήνα που περνάει.</p>
      <p>Κάποιες από τις πιο μεγάλες και ριζικές αλλαγές αφορούν όμως στους ίδιους τους συντελεστές των παραγωγών (ταινιών και σειρών). Τόσο το Netflix, όσο η Apple και η Amazon προσφέρουν τρελά ποσά για να αποσπάσουν συγγραφείς και παραγωγούς κυρίως αλλά και κάθε άλλη ειδικότητα ενδιάμεσα, από τα μεγάλα κινηματογραφικά στούντιο (υπονομεύοντας έτσι την ίδια την οικονομία του χολιγουντιανού συστήματος) και τα παραδοσιακά τηλεοπτικά δίκτυα.</p>
      <figure>
        <img src="https://www.lifo.gr/uploads/image/1569765/streaming-era-spielberg.jpg"/>
        <figcaption>Το τέλος του Χόλιγουντ;: Ακόμα και ο Στίβεν Σπίλμπεργκ έχει συμφωνήσει να γυρίσει ταινίες για την streaming start-up πλατφόρμα Quibi.</figcaption>
      </figure>
      <p>Δεν είναι λίγοι πάντως οι συγγραφείς κυρίως που καταγγέλλουν αυτές τις πρακτικές πλήρους και ισόβιας εξαγοράς τους με πολλά λεφτά «μπροστά» αλλά – αντίθετα από τα συμβόλαια του Χόλιγουντ – τίποτε ποτέ ξανά από δικαιώματα ή επαναλήψεις.</p>
      <p>Ακόμα και το ίδιο το Netflix πάντως φαίνεται να διαισθάνεται ότι <b>έχει αρχίσει να ξεφεύγει το πράγμα με τα ποσά που πέφτουν κάθε τόσο στο τραπέζι σχετικά με την παραγωγή «ελίτ» περιεχομένου.</b> Όπως δήλωσε τον περασμένο μήνα σε αναλυτές ο διευθυντής περιεχόμενου της πλατφόρμας Τεντ Σαράντος, «για μια ανταγωνιστική σειρά, η τιμή έχει ανέβει γύρω στο 30% από την περσινή χρονιά».</p>
      <p>
        <i>Με στοιχεία από τους New York Times.</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/media/257389/to-netflix-skeftetai-ti-lysi-toy-fast-forward-gia-ta-vareta-epeisodia"/>
        <a href="https://www.lifo.gr/articles/cinema_articles/258125/exei-xathei-to-orama-kai-to-risko-o-martin-skorseze-egrapse-ena-manifesto-kata-ton-tainion-franchise-stoys-new-york-times"/>
        <a href="https://www.lifo.gr/now/media/251881/dyo-xrysa-deal-gia-to-netflix-kai-to-hbo-max-symfonies-me-terastia-posa-gia-diasimes-seires"/>
        <a href="https://www.lifo.gr/now/media/255900/ayta-einai-ta-pio-dimofili-toy-netflix-symfona-panta-me-to-netflix"/>
        <a href="https://www.lifo.gr/articles/tech-sciences_articles/249323/google-stadia-erxetai-to-netflix-ton-video-games"/>
        <a href="https://www.lifo.gr/now/tech_science/258822/spotify-kids-i-nea-efarmogi-tis-streaming-platformas-exei-apokleistiko-koino-ta-paidia"/>
        <a href="https://www.lifo.gr/videos/lifo_picks_planetearth/258227/oi-neoi-doryforoi-tha-allaksoyn-entelos-tin-eikona-poy-exoyme-gia-to-internet"/>
        <a href="https://www.lifo.gr/articles/opinions/258167/friends-kai-last-christmas-mipos-eimaste-idi-sto-kathartirio-kai-den-to-kseroyme"/>
        <a href="https://www.lifo.gr/now/media/252824/eides-kaneis-ta-vraveia-emmy-mallon-ligoi-giati-ekanan-tin-xeiroteri-tiletheasi-stin-istoria-toys"/>
        <a href="https://www.lifo.gr/articles/cinema_articles/251370/apo-tin-tv-sto-sinema-10-tileoptikes-seires-poy-eginan-tainies"/>
      </related>
    </article>
  </body>
</html>