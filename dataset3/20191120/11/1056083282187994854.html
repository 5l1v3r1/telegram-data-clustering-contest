<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919101/%D9%85%D8%B7%D8%A7%D9%84%D8%B9%D9%87-%D8%A8%D8%AF%D9%88%D9%86-%D8%AA%D9%81%DA%A9%D8%B1-%D8%AC%D9%87%D9%84-%D8%B1%D8%A7-%D8%B1%D9%82%D9%85-%D9%85%DB%8C-%D8%B2%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:13:02+00:00"/>
    <meta property="og:title" content="مطالعه بدون تفکر جهل را رقم می‌زند"/>
    <meta property="og:description" content="ایسنا/قزوین استاندار قزوین گفت: خواندن به‌تنهایی کفایت نمی‌کند بلکه خواندن باید همراه با تفکر باشد چراکه خواندن بدون تفکر جهل را رقم می‌زند."/>
  </head>
  <body>
    <article>
      <h1>مطالعه بدون تفکر جهل را رقم می‌زند</h1>
      <address><time datetime="2019-11-20T11:13:02+00:00">20 Nov 2019, 11:13</time> by <a rel="author">آرزو یارکه سلخوری</a></address>
      <p>ایسنا/قزوین استاندار قزوین گفت: خواندن به‌تنهایی کفایت نمی‌کند بلکه خواندن باید همراه با تفکر باشد چراکه خواندن بدون تفکر جهل را رقم می‌زند.</p>
      <p>هدایت‌الله جمالی‌پور - استاندار قزوین - در مراسم بزرگداشت روز کتاب و کتاب‌خوانی که امروز ۲۹ آبان در کتابخانه امام خمینی (ره) قزوین برگزار شد، تصریح کرد: کتاب و کتاب‌خوانی در دین اسلام موردتوجه قرارگرفته است و اولین آیه‌ای که بر پیامبر نازل‌شده نیز بر خواندن تأکید دارد، جامعه‌ای که مطالعه هدف اصلی آن نباشد دچار جهل می‌شود.</p>
      <p>وی افزود: در پیرامون ما اتفاقاتی رخ‌داده است که نوع آن نشان از جهل دارد جهلی که انسان قربانی می‌شود؛ همه ما احتیاج به مطالعه، تحقیق و خواندن داریم تا آینده‌ای بهتر برای جامعه رقم بزنیم بنابراین باید خواندنی که سعادت جامعه را تضمین کند را در جامعه تقویت کنیم.</p>
      <p>استاندار قزوین بیان کرد: خواندن به‌تنهایی کفایت نمی‌کند بلکه خواندن باید همراه با تفکر باشد چراکه خواندن بدون تفکر جهل را رقم می‌زند، خیلی از آدم‌ها که آتش زدند و کشتند نیز کتاب‌خوان بودند اما کتاب خواندن آن‌ها بر اساس تعقل و تفکر نبود.</p>
      <p>وی تأکید کرد: اگر انسان مطالعه بدون تفکر داشته باشد می‌شود هیتلر و خون جاری می‌کند بعدازآن هم کتاب می‌نویسد و فرهنگ خودش را در جامعه ترویج می‌کند، ما به خواندنی نیاز داریم که ارزش‌های دین را رقم می‌زند تفکر و تعقل همراه دارد.</p>
      <p>جمالی پور بیان کرد: دین ما مملو از ارزش‌های اجتماعی است باید بررسی کرد که چقدر باارزش دین آشنا هستیم؟ آیا دین فقط نماز و روزه است یا حقوق بشر را نیز شامل می‌شود؟ در قرآن منظومه‌ای برای سعادت بشر وجود دارد که اگر به‌درستی به آن بپردازیم می‌توانیم خوشبخت باشیم و از دین برای رسیدن به اهداف استفاده کنیم.</p>
      <p>وی اظهار کرد: هر آیه قرآنشان نزول دارد و در اتفاقی خاص نازل‌شده است، اولین آیه قرآن در خصوص خواندن نازل‌شده است بنابراین نشان از اهمیت آن دارد، تفکر و تأمل در سایه مطالعه شکل می‌گیرد.</p>
      <p>استاندار قزوین بیان کرد: امروز بسیاری از کشورهای غربی قرآن را خوانده و قوانین کشورشان را از آن بهره‌برداری کرده‌اند، درواقع در این کشورها خیلی از رفتارها بامطالعه قرآن شکل‌گرفته است بدون این‌که نامی از قرآن آورده شود، ما نیز باید قرآن را در دستور کار خود قرار دهیم.</p>
      <p>استاندار بیان کرد: ناهنجاری‌های جامعه نشان از نخواندن و توجه نکردن است باید فرهنگ مطالعه را در کشور تقویت کنیم، جامعه اگر خوب نخواند و درس نگیرد آینده بدی خواهد داشت؛ ما باید به تاریخ نگاه کنیم و از گذشتگان درس بگیریم.</p>
      <p>وی در پایان خاطرنشان کرد: حالا ما در ابتدای خط و به دنبال از اول شروع کردن هستیم، خسارت‌هایی در جامعه رخ‌داده است که نتیجه آن فاصله از مطالعه است؛ تمسک جستن به ارزش‌های دین و بهره‌گیری از درس‌های بزرگان و تأسی جستن به سیدالشهدا (ع) و مطالعه می‌تواند دل‌ها را به هم نزدیک کند و جامعه را بر اساس اخلاق بسازد.</p>
      <p>
        <b>۹۶۵ هزار منبع در کتابخانه‌های استان قزوین موجود است</b>
      </p>
      <p>به گزارش ایسنا، فاطمه محمدبیگی مدیرکل نهاد کتابخانه‌های عمومی استان قزوین در ادامه این مراسم تصریح کرد: امروز دانایی و آگاهی ابزار قدرت است و کتاب بهترین و قابل‌اعتمادترین ابزار برای انتقال دانایی محسوب می‌شود، توسعه در جوامع گوناگون محقق نمی‌شود مگر با خواندن کتاب و اهمیت کتاب‌خوانی شاخصه توسعه محسوب می‌شود.</p>
      <p>وی افزود: امروز در حوزه کتاب‌خوانی برنامه‌های گسترده فرهنگی ازجمله نشست کتاب‌خوانی، نقد و رونمایی از کتاب برگزار می‌شود، همچنین بخش کودک کتابخانه‌ها فعال است که علی‌رغم کتاب، اسباب‌بازی نیز دارد و به خلاقیت کودکان کمک می‌کند.</p>
      <p>مدیرکل نهاد کتابخانه‌های استان قزوین اظهار کرد: به مناسبت بزرگداشت هفته کتاب ۳۶۰ برنامه فرهنگی در سطح استان برگزار کردیم و امیدواریم با کمک دستگاه‌های فرهنگی متولی بتوانیم جایگاه شایسته کتابخانه را در استان ارتقا بخشیم.</p>
      <p>وی افزود: اگر فرهنگ مطالعه در جامعه گسترش یابد شاهد کاهش آسیب‌های اجتماعی و تضمین سلامت جامعه خواهیم بود.</p>
      <p>محمدبیگی بیان کرد: در حال حاضر در سطح استان ۶۲ کتابخانه داریم که از این میان ۳۷ کتابخانه نهادی و ۲۵ کتابخانه مشارکتی است و بیش از ۸۱ هزار عضو از خدمات آن‌ها استفاده می‌کنند؛ ۹۶۵ هزار منبع در کتابخانه‌های استان موجود است و زیربنای کتابخانه‌ها بالغ‌بر ۳۱ هزار مترمربع است.</p>
      <p>وی تأکید کرد: سرانه کتابخانه به ازای هر ۱۰۰ هزار نفر به‌صورت استاندارد ۱۰ باب است که ما در قزوین چهار باب داریم و منابع موجود در حالت استاندارد ۴۰۰ جلد و در استان ۷۵ جلد است، در حال حاضر شکافی بین وضعیت موجود و وضعیت مطلوب وجود دارد که باید تلاش کنیم به وضعیت استاندارد برسیم.</p>
      <p>انتهای پیام</p>
    </article>
  </body>
</html>