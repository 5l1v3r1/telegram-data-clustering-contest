<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/co-z-podzialem-ministerstwa-srodowiska-kto-zajmie-sie-odpadami,135257.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T11:13:00+00:00"/>
    <meta property="og:title" content="Co z podziałem Ministerstwa Środowiska? Kto zajmie się odpadami?"/>
    <meta property="og:description" content="Przygotowanie propozycji podziału spraw objętych działem administracji &quot;środowisko&quot; między nowe Ministerstwo Klimatu a Ministerstwo Środowiska to zadanie, jakim zajmie się Michał Woś, minister-członek Rady Ministrów."/>
  </head>
  <body>
    <article>
      <h1>Co z podziałem Ministerstwa Środowiska? Kto zajmie się odpadami?</h1>
      <address><time datetime="2019-11-20T11:13:00+00:00">20 Nov 2019, 11:13</time> by <a rel="author">pt  </a></address>
      <h4>Przygotowanie propozycji podziału spraw objętych działem administracji "środowisko" między nowe Ministerstwo Klimatu a Ministerstwo Środowiska to zadanie, jakim zajmie się Michał Woś, minister-członek Rady Ministrów.</h4>
      <hr/>
      <ul>
        <li>
          <b>W nowym rządzie Mateusz Morawieckiego obok Ministerstwa Środowiska będzie działało Ministerstwo Klimatu.</b>
        </li>
        <li>
          <b>Trwają prace nad precyzyjnym podziałem kompetencji obu resortów.</b>
        </li>
        <li><b>W celu zatwierdzenia zmian musi zostać znowelizowana ustawa o działach administracji rządowe</b>j.</li>
      </ul>
      <p> W Dzienniku Ustawa ukazało się 19 listopada rozporządzenie w sprawie szczegółowego zakresu działania ministra-członka Rady Ministrów Michała Wosia.</p>
      <p>Jak czytamy:  „ministrowi-członkowi Rady Ministrów Michałowi Wosiowi powierza się prowadzenie prac związanych z przygotowaniem propozycji podziału spraw objętych działem administracji rządowej „środowisko” pomiędzy ten dział administracji rządowej a projektowany dział administracji rządowej „klimat”.</p>
      <p>W ramach tych prac minister Woś ma opracować projekty aktów prawnych dotyczących wydzielenia z działu administracji rządowej „środowisko” spraw, które zostaną ujęte w zakresie spraw działu administracji rządowej „klimat”, z uwzględnieniem pozostawienia w dziale administracji rządowej „środowisko” w szczególności spraw związanych z geologią, leśnictwem, ochroną przyrody i polityki surowcowej państwa.</p>
      <p>Jak wynika z rozporządzenia, Woś opracuje także projekty aktów prawnych dotyczących organizacji Ministerstwa Środowiska po wydzieleniu z niego spraw, które należeć będą do działu administracji rządowej „klimat”.</p>
      <p>Chodzi o podział kompetencji między "stare" Ministerstwo Środowiska a nowy resort klimatu, któremu będzie przewodzić Michał Kurtyka. Na razie na stronach rządowych gov.pl funkcjonuje jedynie portal Ministerstwa Klimatu, </p>
      <p>Ważny dla samorządów dział gospodarki odpadami ma trafić do resoru ministra Kurtyki. Na razie nie wiadomo, czy, tak jak dotychczas, będzie za niego odpowiadał wiceminister Sławomir Mazurek.</p>
      <p>Mazurek zapytany w Polskim Radiu, gdzie znajdzie się po restrukturyzacji rządu - czy pozostanie w obecnym Ministerstwie Środowiska, czy też przejdzie do wydzielonego zeń Ministerstwa Klimatu, odparł, że pozostaje do dyspozycji premiera, jednak bardziej odpowiadałby mu klimat.</p>
      <p>Zanim jednak nastąpią zmiany, musi zostać znowelizowana ustawa o działach administracji rządowej. Spowodowane jest to faktem, że w obowiązującej ustawie o działach administracji rządowej kwestie środowiskowe są jednym działem administracji publicznej.</p>
      <p>Ten sam problem dotyczy Ministerstwa Aktywów Państwowych, którym kieruje Jacek Sasin. Zanim obejmie on nadzór nad większością spółek z udziałem skarbu państwa, konieczna jest nowelizacja ustawy o działach administracji rządowej, bo na skutek zmian wprowadzonych w niej na początku poprzedniej kadencji nadzór na spółkami podzielony został między kilka resortów.</p>
    </article>
  </body>
</html>