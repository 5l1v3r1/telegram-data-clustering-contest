<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/automobiliai/naujasis-bmw-i4-elektromobilis-viena-ikrova-iveiks-600-kilometru-1751213/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T11:37:00+00:00"/>
    <meta property="og:title" content="Naujasis „BMW i4“ elektromobilis viena įkrova įveiks 600 kilometrų"/>
    <meta property="og:description" content="Reklama"/>
  </head>
  <body>
    <article>
      <h1>Naujasis „BMW i4“ elektromobilis viena įkrova įveiks 600 kilometrų</h1>
      <address><time datetime="2019-11-20T11:37:00+00:00">20 Nov 2019, 11:37</time> by <a rel="author">Integrity</a></address>
      <p>Reklama</p>
      <p>
        <b>Pirmasis vidutinio dydžio „premium“ klasės visiškai elektra varomas modelis – taip oficialiai pristatytas 2021-aisiais į gatves išriedėsiantis „BMW i4“. Bavarijos automobilių koncernas paskelbė, kad pažangi elektros pavaros ir baterijų technologija šiame modelyje užtikrins nuo prekės ženklo neatsiejamą dinamiškumą ir leis viena įkrova nuvažiuoti maždaug 600 kilometrų atstumą.</b>
      </p>
      <p>„BMW i4“ bus montuojama pažangi, jau penktosios kartos „BMW eDrive“ elektrinės pavaros sistema. Jos debiutas įvyks kitąmet pasirodysiančiame „BMW iX3“ elektriniame visureigyje, ją taip pat turės ir 2021-aisiais laukiamas įspūdingasis „BMW iNEXT“. Visus šios elektrinės pavaros komponentus kompanija sukūrė pati, išnaudodama specialaus kompetencijų centro sukauptą patirtį“, – pažymi BMW prekės ženklo Lietuvoje vadovas Martynas Daujotas.</p>
      <p>
        <b>Reikšmingas žingnis pirmyn</b>
      </p>
      <p>Jau ne vieną dešimtmetį vidutinio dydžio „premium“ klasės automobilių segmente BMW išryškina tas savybes, kurios yra ypač svarbios vairavimo malonumui. Dabar Vokietijos gamintoja šias vertybes perkels į elektrinio mobilumo amžių ir jo atstovą „BMW i4“. Pirmasis visiškai elektrinis BMW atstovas šiame segmente, kaip ir jo vidaus degimo varikliais varomi „kolegos“, derins vairavimo dinamiškumą su sportišku ir elegantišku dizainu, aukštą įrengimo kokybę su erdviu ketverių durelių „Gran Coupe“ kėbulo komfortu, funkcionalumą su nuline teršalų emisija.</p>
      <p>„BMW i4“ bus montuojami visiškai naujos kartos elektros variklis, galios elektronika, įkrovimo blokas ir aukštos įtampos akumuliatorius. Kartu jie sudarys penktosios kartos „BMW eDrive“ technologiją, su kuria „BMW Group“ fiksuoja reikšmingą pažangą elektrifikuotos pavaros srityje. „BMW i4“ sukurtas elektrinis variklis išvystys 390 kW / 530 AG galią, kurią vairuotojas galės pasitelkti akimirksniu.</p>
      <p>Naujos konstrukcijos aukštos įtampos baterija pasižymės optimizuotu energijos tankiu. Maždaug 550 kilogramų sveriančio akumuliatorių bloko talpa sieks 80 kWh. Tai leis „BMW i4“ viena įkrova nuvažiuoti maždaug 600 kilometrų atstumą. Sportiško dizaino elektrinis kupė nuo 0 iki 100 km/val. galės pagreitėti per 4 sek. ir išvystyti maksimalų 200 km/val. greitį.</p>
      <p>Reklama</p>
      <p>Naujos kartos įkrovimo blokas, numatytas iki 150 kW įkrovimo galiai, taip pat galės būti naudojamas tiek hibridiniuose įkraunamuose BMW modeliuose, tiek elektromobiliuose. Jis leis per 35 minutes įkrauti „BMW i4“ akumuliatorius nuo 0 iki 80 procentų visos energijos talpos, o 100 kilometrų atstumui nuvažiuoti prireiks tik maždaug šešių minučių įkrovimo. </p>
      <p>
        <b>Technologiją pritaikys visoje gamoje</b>
      </p>
      <p>Penktosios kartos „BMW eDrive“ technologiją sudaro glaudžiai integruota pavaros sistema, kurioje elektros variklis, transmisija ir galios elektronika sumontuoti viename korpuse. Ši pavaros sistema yra tinkama visoms automobilių koncepcijoms, todėl bus adaptuojama plačiai visoje BMW gamoje.</p>
      <p>Lengvai moduliuojama automobilio kėbulo architektūra, plokščias ir žemai sumontuotas baterijų blokas bei kompaktiška pavaros technologija inžinieriams suteikė didelę laisvę kuriant automobilio dizainą, todėl „BMW i4“ bus suderintos ketverių durelių kupė būdingos proporcijos su tipiškomis „BMW i“ elektromobilių išvaizdos ypatybėmis.</p>
      <p>Dinamiškos linijos eis koja kojon su aerodinamiškai optimizuotomis išorinėmis detalėmis bei tvarumo akcentais. Patogus valdymas ir erdvus, nesunkiai transformuojamas salonas užtikrins, kad automobilis būtų tinkamas tiek kasdienėms trumpoms, tiek ir tolimoms kelionėms.</p>
      <p>Naujasis „BMW i4“ bus gaminamas pagrindinėje bendrovės gamykloje Miunchene, kur surenkami ir 3 bei 4 serijų modeliai su vidaus degimo ar hibridinėmis pavaromis. </p>
      <p>Reklama</p>
      <p>
        <b>Dalis globalaus proceso</b>
      </p>
      <p>Šio modelio kūrimas yra neatsiejama dalis globalaus BMW grupės elektrifikacijos proceso. Šiuo metu bendrovė savo konkurencinėje erdvėje turi didžiausią elektrinių ar įkraunamų hibridinių modelių gamą, o iki 2023 m. „BMW Group“ iš viso siūlys 25 modelius su elektrine pavara.</p>
      <p>Turėti platų modelių asortimentą, apimantį tiek efektyvius vidaus degimo variklius, tiek šiuolaikiškas hibridines ar visiškai elektra varomas pavaras, BMW grupei svarbu globaliu požiūriu. Taip įmonė atsižvelgia į skirtingus klientų reikalavimus bei pageidavimus įvairiuose pasaulio regionuose. Nepriklausomai nuo pasirinktos pavaros tipo, visiems dabartiniams ir būsimiems modeliams būdingi vienodi prekės ženklo standartai.</p>
      <p>Elektrifikacijos procesą paspartinti leido BMW sukaupta didelė kompetencija tiek aukštos įtampos akumuliatorių gamyboje, tiek jų elementų vystymo srityje. Tai sukūrė pagrindą nuolatiniam akumuliatorių optimizavimui. Pavyzdžiui „BMW i4“ ir kitose būsimose kompanijos elektrinėse transporto priemonėse naudojamos baterijos turi daugiau elementų viename modulyje, tačiau mažesnį komponentų skaičių, yra kompaktiškesnės ir suteikia daugiau lankstumo atsižvelgiant į jų išplanavimą.</p>
      <p>Miunchene įkūrus akumuliatorių elementų kompetencijos centrą, „BMW Group“ dar labiau išplėtė savo tyrimų ir plėtros patirtį šioje srityje, kuri yra nepaprastai svarbi elektromobilizmo ateičiai. Didžiausias dėmesys dabar skiriamas pagrindiniams moksliniams tyrimams tose srityse, kuriose yra poveikis su klientais susijusiems veiksniams, tokiems kaip energijos baterijose tankis, pasiekiama didžiausia galia, tarnavimo laikas, sauga, įkrovimo savybės, reagavimas esant skirtingai temperatūrai ir kainą paveikiančios gamybos sąnaudos.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/automobiliai/8-osios-serijos-atgimimas-tesiasi-pristatytas-bmw-m8-gran-coupe-1741608/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/nesuvaldytas-bmw-trenkesi-i-borteli-ir-apsiverte-1717128/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/pozeminiame-garaze-apvoge-nuomota-bmw-1706143/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/bmw-klaipedos-degalineje-suzalojo-mergaite-1702355/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/10-idomiu-faktu-apie-garsiausias-pasaulio-imones-1652736/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/ispeja-bmw-savininkus-i-juos-nusitaike-istisos-gaujos-1650557/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/padekojo-vyrui-pranesusiam-apie-girta-bmw-vairuotoja-1640024/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/tyrimas-pagal-pardavimu-apimtis-pasaulyje-pirmauja-vokieciu-automobiliu-gamintojos/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>