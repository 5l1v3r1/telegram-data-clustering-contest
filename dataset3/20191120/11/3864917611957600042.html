<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821916-u-minoboroni-propisut-so-take-gibridni-zagrozi-i-ak-im-protidiati.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T11:42:00+00:00"/>
    <meta property="og:title" content="У Міноборони пропишуть, що таке гібридні загрози і як їм протидіяти"/>
    <meta property="og:description" content="Міністерство оборони планує у нормативних документах надати визначення гібридного захисту і протидії гібридним загрозам."/>
  </head>
  <body>
    <article>
      <h1>У Міноборони пропишуть, що таке гібридні загрози і як їм протидіяти</h1>
      <h2>Міністерство оборони планує у нормативних документах надати визначення гібридного захисту і протидії гібридним загрозам.</h2>
      <address>
        <time datetime="2019-11-20T11:42:00+00:00">20 Nov 2019, 11:42</time>
      </address>
      <p>Про це в інтерв'ю <a href="https://www.radiosvoboda.org/a/oborona-frolova-armiya/30281089.html?fbclid=IwAR0oP0NvRZminDbbqsoWc-afYBDfs0ts5uajsch01jfjFAl8cJRaRry-Brs">Радіо Свобода</a> заявила заступник міністра оборони Аліна Фролова.</p>
      <p>“Ми пропишемо, що таке гібридний захист і протидія <a href="https://www.ukrinform.ua/tag-gibridna-vijna">гібридним загрозам</a>. Розподілимо між нашими державними органами, хто і за який напрямок відповідає, і будемо це робити. Для нас є важливим як захист населення, так і захист Збройних сил, адже тиск чиниться, зокрема, і на військовослужбовців”, - зазначила Фролова.</p>
      <p>За її словами, на сьогодні війна, предусім, ведеться в інформаційному просторі, а вже потім — у військовому.</p>
      <p>“Військова доктрина Росії, так звана доктрина Герасимова, чітко зазначає, що 3/4 - це інформаційний компонент або економічний вплив, і лише 1/4 – це застосування фізичної сили. Наш ворог сприймає інформаційне поле як поле битви. Тому, якщо ми кажемо про оборону держави, то ми повинні мати змогу захистити країну в інформаційному просторі і протидіяти інформаційним впливам”, - зазначила заступник міністра.</p>
      <p>На її думку, загальне завдання, яке стоїть перед усіма міністерствами і відомствами, сформувати систему, яка стимулюватиме людей критично мислити та бути спроможним захищати себе від інформаційних впливів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821838-u-radi-evropi-obgovoruut-zahist-vid-fejkovih-novin-i-hakeriv.html">У Раді Європи обговорюють захист від фейкових новин і хакерів</a>
      </blockquote>
      <p>“Мова не тільки про міністерство оборони і про міністерство інформполітики, яке зараз трансформовано в нове міністерство. І міністерство освіти, і міністерство культури – усі державні органи мають координовано брати участь в інформаційному захисті держави”, - заявила заступник міністра.</p>
      <p>Фролова також нагадала, що перш ніж окупувати Крим і частину Донбасу, Росія спочатку інформаційно «захопила» ці території. "Ми тепер чітко розуміємо, що тоді людей готували до вторгнення, а зараз – доступ інформації на окуповані території ретельно блокується", - заявила вона.</p>
    </article>
  </body>
</html>