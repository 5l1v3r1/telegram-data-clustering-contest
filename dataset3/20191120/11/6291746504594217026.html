<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/20/tha-supreme/"/>
    <meta property="og:site_name" content="Il Post"/>
    <meta property="article:published_time" content="2019-11-20T11:33:35+00:00"/>
    <meta property="og:title" content="Cosa vuol dire «Swisho un blunt a Swishland»"/>
    <meta property="og:description" content="Una frase spiegata, forse, bene dal disco di tha Supreme"/>
  </head>
  <body>
    <article>
      <h1>Cosa vuol dire «Swisho un blunt a Swishland»</h1>
      <h2>Una frase spiegata, forse, bene dal disco di tha Supreme</h2>
      <address>
        <time datetime="2019-11-20T11:33:35+00:00">20 Nov 2019, 11:33</time>
      </address>
      <blockquote>«Swisho un blunt a Swishland, bling blaow come i Beatles»</blockquote>
      <p>tha Supreme, “blun7 a swishland”, dal disco <i>23 6451</i>, 2019</p>
      <p><i>23 6451</i> è il primo disco di tha Supreme, produttore e cantante 18enne; il suo vero nome è Davide Mattei, è nato a Fiumicino nel 2001 e divenne famoso nel 2016, a 16 anni, quando produsse il singolo <i>Perdonami</i> per Salmo, un altro rapper molto conosciuto. <i>23 6451</i> è il secondo disco italiano più ascoltato in streaming in un solo giorno di sempre, con 13.005.922 streaming, dopo <i>Machete Mixtape 4</i> della Machete Crew sempre di Salmo.</p>
      <p>È probabile che ne abbiate sentito parlare, se frequentate adolescenti, se vi piace il rap, la trap, se il giorno prima del lancio siete passati nella stazione Centrale di Milano o a Roma Termini, dove avrete notato un pupazzo gigante del suo avatar in felpa viola. Il suo lavoro è tra i più discussi del momento nella musica italiana, anche per via dei testi scritti in un <a href="https://www.rollingstone.it/opinioni/opinioni-musica/tha-supreme-rapper-chi-e/486832/#Part3">codice incomprensibile agli adulti</a>, con una metrica inconsueta, frasi costruite più per come suonano che per quel che dicono.</p>
      <figure>
        <iframe src="https://www.youtube.com/embed/p8AUJmjr9bg" width="675" height="506" data-service="Youtube" scrolling="no"/>
      </figure>
      <p><i>blun7 a swishland</i> è la canzone più ascoltata del disco su Spotify, uscita a una settimana dal disco. Il ritornello, se così lo possiamo chiamare, rende l’idea della sua scrittura e offre l’occasione al <i>Post</i> di uno spieghino: un blunt è un sigaro che contiene solo marijuana, rollato in foglie di tabacco essiccato, che vengono ricavate svuotando gli swisher, i sigari pieni di tabacco. tha Supreme sta quindi raccontando di un momento in cui si sta facendo una canna, e lo Swishland può essere il nome che dà al posto in cui se la fuma, o allo stato mentale in cui entra fumandola.</p>
      <p>L’interpretazione di <i><a href="https://www.urbandictionary.com/define.php?term=bling%20blao">bling blaow</a></i> è un po’ meno univoca e chiara: è un’espressione che si trova scritta in parecchi <a href="https://www.urbandictionary.com/define.php?term=bling+blaow">modi diversi</a> con sfumature diverse, ma è comunque probabile che qui indichi, come per molti rapper americani, il bagliore dei diamanti e dei gioielli (significato reso popolare soprattutto dalla canzone “<a href="https://www.youtube.com/watch?v=AfumliVrF-Q">Bling Blaw Burr</a>” di Gucci Mane). Il senso potrebbe quindi essere, con il gusto per l’esagerazione e la provocazione tipico della trap, che tha Supreme brilla per popolarità come i Beatles.</p>
      <figure>
        <embed-post data-src="https://www.instagram.com/p/B4mt9ONlbBX" data-service="Instagram"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/19/servizi-streaming-pirateria-torrent/"/>
        <a href="https://www.ilpost.it/2019/11/17/wikihow-storia/"/>
        <a href="https://www.ilpost.it/2019/11/18/hong-kong-come-e-fatta/"/>
      </related>
    </article>
  </body>
</html>