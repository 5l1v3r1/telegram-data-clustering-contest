<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919097/%D9%88%D8%B8%DB%8C%D9%81%D9%87-%D8%AF%D8%A7%D8%B1%DB%8C%D9%85-%D8%A7%D8%B2-%DA%A9%D8%A7%D8%B1%D8%A2%D9%81%D8%B1%DB%8C%D9%86-%D8%AD%D9%85%D8%A7%DB%8C%D8%AA-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:10:58+00:00"/>
    <meta property="og:title" content="وظیفه داریم از کارآفرین حمایت کنیم"/>
    <meta property="og:description" content="ایسنا/زنجان رئیس کل دادگستری زنجان گفت: همه افراد جامعه وظیفه دارند از تولید و کارآفرین حمایت کنند و مسئولان نیز باید به سراغ این افراد روند."/>
  </head>
  <body>
    <article>
      <h6 class="kicker">رئیس کل دادگستری زنجان:</h6>
      <h1>وظیفه داریم از کارآفرین حمایت کنیم</h1>
      <address><time datetime="2019-11-20T11:10:58+00:00">20 Nov 2019, 11:10</time> by <a rel="author">مریم نوری</a></address>
      <p>ایسنا/زنجان رئیس کل دادگستری زنجان گفت: همه افراد جامعه وظیفه دارند از تولید و کارآفرین حمایت کنند و مسئولان نیز باید به سراغ این افراد روند.</p>
      <p>اسمعیل صادقی‌نیارکی پیش از ظهر امروز در آیین تجلیل از کارآفرینان استان ضمن تبریک هفته کارآفرینی در رابطه با کارآفرین ملی، علیرضا نبی، اظهارکرد: علیرضا نبی کسی است که در کشور یک حرکت خوب و نویی را به‌عنوان یک الگوی اسلامی ایفا کرده است.</p>
      <p>وی با اشاره به اینکه کسی که حرفه‌ای را برای تامین نیاز خود و خانواده‌اش دنبال می‌کند، مجاهد در راه خدا است، افزود: کسی که حرکت و عملی را انجام می‌دهد و حرفه‌ای را پیش می‌گیرد تا نیازمندی‌های خود و خانواده‌اش را رفع کند و یک رفاه نسبی داشته باشد، مجاهد در راه خدا است.</p>
      <p>این مسئول تصریح کرد: اکنون باید برای این کار مبارک و عبادت بزرگ بستر کار فراهم باشد و در این بین کسی به نام کارآفرین این بستر را فراهم می‌کند؛ قابل ذکر است که این کار، اجر عظیمی را در پی دارد.</p>
      <p>صادقی‌نیارکی در رابطه با کارهایی که باید در زمینه کارآفرینی انجام شود، ادامه داد: باید کارآفرینان را شناسایی کنیم، زیرا ما سراغ برخی از این افراد نرفته‌ایم. این جزء آموزه‌های دینی ما است و باید موانع موجود را در این زمینه رفع کرده و حمایت شود.</p>
      <p>رئیس‌کل دادگستری زنجان اظهار کرد: داشتن نگاه خوب باید در همه ما رسوخ کند و همه ما باید باور داشته باشیم که در این کشور زندگی می‌کنیم. همه افراد جامعه وظیفه دارند از تولید و کارآفرین حمایت کنند و مسئولان نیز باید به سراغ این افراد روند.</p>
      <p>وی در رابطه با دو صنعت برجسته استان، افزود: اکنون در صنعت مس و چاقوی متعارف باید مورد حمایت جدی قرار بگیریم. امروزه در شرایط کنونی ما باید به خود اتکا داشته باشیم و این بدان معناست که باید از کارآفرینان کشور حمایت شود. سازمان‌های حمایتی که وظیفه حمایت از این افراد را دارند، باید انجام وظیفه کنند.</p>
      <p>این مسئول در رابطه با لزوم پذیرش وجود آسیب‌های اجتماعی در جامعه، تصریح کرد: همه ما باید بپذیریم در یک جامعه‌ای با وجود آسیب‌های اجتماعی قرار داریم. کسانی‌که در آسیب‌های اجتماعی گرفتار هستند به واسطه برخی از مسائلی که دست او نبود، آیا جامعه این افراد را باید تردد کند؟ چه مقدار از این بزهکاران اجتماعی که گرفتار هستند منشاء کار دارد؟</p>
      <p>صادقی‌نیارکی ادامه داد: باید دست افتادگان را بگیرم؛ زیرا باید دست کسی را که در مرحله سقوط قرار دارد مانند برادر بگیریم، این باور باید در جامعه ایجاد شود؛ چراکه وقتی کسی شرارت می‌کند و در داخل زندان است، در مواردی پس از آزادی باز هم مشکل‌ساز خواهد شد.</p>
      <p>وی در رابطه با افرادی که اعتیاد دارند، افزود: در بحث معتادان با این پدیده شوم مواجه هستیم که پس از ترک مواد، باز به سمت آن باز می‌گردند اما باید دست این افراد را باز هم گرفت.</p>
      <p>این مسئول در رابطه با حوادث اخیر رخ داده در کشور، تصریح کرد: مردم استان زنجان در حمایت از فرمایشات مقام معظم رهبری، اولین چراغ را در کشور با لبیک بر فرمایشات ایشان روشن کردند و در این استان هیچ شعار ساختارشکنی از اغتشاشگران شنیده نشده است.</p>
      <p>رئیس کل دادگستری زنجان در رابطه با زیان‌آور بودن اشرار، خاطرنشان کرد: این افراد برای بخشی از جامعه زحمت و هزینه زیادی را ایجاد می‌کنند.</p>
      <p>مدیرکل تعاون، کار و رفاه اجتماعی استان زنجان در ادامه این آیین ضمن تبریک هفته کارآفرینی، اظهار کرد: امروزه با توجه به شرایط خاص بازار کار کشور و ظرفیت محدودی که در بخش عمومی و دولتی و خصوصی و تعاونی وجود دارد، تنها راه برون‌رفت از معضل بیکاری و پاسخ به نیازهای جوانان در بازار کار، توسعه و ترویج کارآفرینی و هدایت نیروی انسانی به سمت خودباوری و تلاش برای ایجاد فرصت برای خود و دیگران است.</p>
      <p>محمدرضا یوسفی افزود: کارآفرینی با ایجاد فرصت برای خود و دیگران، تولید ثروت در جامعه و ایجاد رفاه و آسایش و امنیت به عنوان محصول این فعالیت‌ها است که از این طریق می‌توان گام‌های موثری را برای پاسخگویی به جوانان در دنیای کار برداریم.</p>
      <p>این مسئول در رابطه با وظیفه دولت در این امر، تصریح کرد: فراهم کردن امنیت در بستر مناسب برای فعالیت و بهبود فضای کسب و کار است. براساس آمار منتشر شده در سال‌جاری استان زنجان، اولین استان کشور با پایین‌ترین نرخ بیکاری 5.1 درصد بوده و با وجود افزایش مشارکت اقتصادی بین فعالان اقتصادی به 5.2 درصد افزایش پیدا کرد، همچنان شاهد آهنگ رو به کاهش نرخ بیکاری در استان هستیم.</p>
      <p>مدیرکل تعاون، کار و رفاه اجتماعی استان خاطرنشان کرد: با توجه به جود تحریم‌های اعمال شده در کشور، اکنون در استان زنجان با همت مسئولان واحد تعطیلی در استان وجود ندارد بلکه واحدهای تعطیل نیز به فعالیت خود بازگشتند.</p>
      <p>انتهای پیام</p>
    </article>
  </body>
</html>