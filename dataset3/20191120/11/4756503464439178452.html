<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/davki/menstruacija-ni-luksuz-zakaj-je-potem-obdavcena.html"/>
    <meta property="og:site_name" content="Cekin.si"/>
    <meta property="article:published_time" content="2019-11-20T11:42:00+00:00"/>
    <meta property="og:title" content="Menstruacija ni luksuz. Zakaj je potem obdavčena?"/>
    <meta property="og:description" content="V preteklosti so že bile pobude, da bi znižali stopnjo DDV za ženske higienske izdelke z zdajšnjih 22 odstotkov na nižjo stopnjo DDV 9,5 odstotka. A na žalost brez uspeha."/>
  </head>
  <body>
    <article>
      <h1>Menstruacija ni luksuz. Zakaj je potem obdavčena?</h1>
      <address><time datetime="2019-11-20T11:42:00+00:00">20 Nov 2019, 11:42</time> by <a rel="author">STA/M.M.</a></address>
      <p>
        <i>V preteklosti so že bile pobude, da bi znižali stopnjo DDV za ženske higienske izdelke z zdajšnjih 22 odstotkov na nižjo stopnjo DDV 9,5 odstotka. A na žalost brez uspeha.</i>
      </p>
      <p>Se spomnite, ko smo na <i>Cekin.si</i>pisali, kako je naša menstruacija obdavčena? Marsikatera ženska je ob tem ostala v šoku. Bilo je kar nekaj pobud, da se obdavčitev ženskih higienskih izdelkov, kot so tamponi in vložki, zniža, a niso bile uspešne. Tako še vedno velja, da so obdavčeni po normalni stopnji DDV, in sicer 22 odstotkov. Zanimivo, kajne, še posebno če vemo, da so rezano cvetje, sladke gazirane pijače in umetniška dela obdavčeni po nižji stopnji DDV. Tamponi in vložki pa ne, čeprav jih ženske vsak mesec potrebujejo. </p>
      <p>V preteklosti so že bile pobude, da bi znižali stopnjo DDV za ženske higienske izdelke z zdajšnjih 22 odstotkov na nižjo stopnjo DDV 9,5 odstotka. Ta sicer med drugim velja za nujne izdelke, ki jih potrebujejo državljani, kot so zdravila. Nazadnje je leta 2016 predlog za nižjo stopnjo DDV za damske higienske izdelke zavrnil parlamentarni odbor za finance, predloga nista podprla niti vlada niti državni svet.</p>
      <blockquote>Ženske imajo menstruacijo okoli 450-krat v življenju. Glede na britansko študijo zanjo v življenju zapravijo okoli 20.000 evrov. V stroške so sicer poleg damskih higienskih izdelkov vključili tudi tablete proti bolečinam, tolažilne sladkarije in novo spodnje perilo, ki ga morajo kupiti zaradi krvavih madežev, poroča nemški portal SWR.</blockquote>
      <p>Se pa vse več držav odloča, da bodo nižali obdavčitev ženskih higienskih izdelkov, saj gre za nujne izdelke. Tako je nemški parlament nedavno odločil, da bodo z novim letom znižali stopnjo davka na dodano vrednost z 19 na sedem odstotkov. Odločitev morajo sicer podpreti še v bundesratu, a ovir naj ne bi bilo.</p>
      <p>K odločitvi v Nemčiji je prispevalo več akcij. Med drugim sta podjetnici izdali knjigo, v kateri so bili skriti tamponi. S tem sta se ognili višji stopnji DDV na izdelke za menstruacijo, saj za knjige velja nižja davčna stopnja sedmih odstotkov. Zelo uspešna je bila tudi spletna peticija pod geslom Menstruacija ni luksuz, ki jo je podpisalo več deset tisoč ljudi.</p>
      <figure>
        <img src="https://images.24ur.com/media/images/1920xX/May2015/61613202.jpg?v=2146"/>
        <figcaption>Na svetu je tudi nekaj držav, ki na primer niti ne smejo uvesti ničelne davčne stopnje. V Evropski uniji je tako trenutno še vedno v veljavi najnižja davčna stopnja petih odstotkov, manj države članice ne smejo zahtevati za izdelke.<cite>FOTO: Thinkstock</cite></figcaption>
      </figure>
      <p>
        <b>Kenija je bila med prvimi</b>
      </p>
      <p>Med vodilnimi državami na tem področju je sicer Kenija, ki je že leta 2011 odpravila davek na dodatno vrednost na damske higienske izdelke. Sledile so druge države, ki so ali odpravile DDV ali znižale davčno stopnjo, med njimi Indija, Irska, Kanada, Kolumbija in več ameriških zveznih držav.</p>
      <p>Za takšne poteze so se odločile predvsem države, kjer si veliko ljudi niti ne more privoščiti higienskih izdelkov. Brez vložkov ali tamponov pa ženske ne morejo iti v šolo ali službo, tako se finančna diskriminacija prelevi v družbeno, piše portal Deutsche Welle.</p>
      <p>
        <b>Ničelna stopnja?</b>
      </p>
      <p>Na svetu je tudi nekaj držav, ki na primer niti ne smejo uvesti ničelne davčne stopnje. V Evropski uniji je tako trenutno še vedno v veljavi najnižja davčna stopnja petih odstotkov, manj države članice ne smejo zahtevati za izdelke.</p>
      <p>Med članicami je sicer Irska odpravila davek na tampone in vložke, a je to storila še pred uveljavitvijo najnižje stopnje na ravni EU. Z letom 2022 pa bo na ravni Unije odpravljena najnižja davčna stopnja in takrat bodo lahko države članice po želji popolnoma odpravile DDV na tampone in vložke.</p>
      <related>
        <h4>Sorodni članki</h4>
        <a href="https://cekin.si/davki/moja-menstruacija-je-obdavcena.html"/>
        <a href="https://cekin.si/davki/odbor-zavrnil-znizan-ddv-za-zenske-higienske-izdelke.html"/>
        <a href="https://cekin.si/izobrazevanje_in_zaposlitev/nesrece-med-menstruacijo-poskrbele-za-dober-posel.html"/>
      </related>
    </article>
  </body>
</html>