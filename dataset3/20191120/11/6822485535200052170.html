<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:27:00+00:00"/>
    <meta property="og:title" content="ربیعی: سفره و یخچال خالی بازنشسته‌ها را درک می‌کنیم/ نمی‌توانستیم بگوییم فلان ساعت بنزین گران می‌شود"/>
    <meta property="og:description" content="به گزارش خبرگزاری صدا و سیما، علی ربیعی در ارتباط تلفنی با برنامه صبح به خیر جوان ایرانی رادیو جوان، در پاسخ به مجری برنامه مبنی بر اینکه چرا دولت قبل از افزایش قیمت بنزین اطلاع رسانی نداشت و مردم را قانع نکرد؟ افزود: اقناع سازی درباره افزایش قیمت بنزین از چند سال قبل انجام شده بود و تعجب می‌کنم چرا برخی بزرگان انتقاد می‌کنند که چرا ما در موضوع افزایش قیمت بنزین اقناع سازی انجام نداده ایم."/>
  </head>
  <body>
    <article>
      <h1>ربیعی: سفره و یخچال خالی بازنشسته‌ها را درک می‌کنیم/ نمی‌توانستیم بگوییم فلان ساعت بنزین گران می‌شود</h1>
      <address>
        <time datetime="2019-11-20T11:27:00+00:00">20 Nov 2019, 11:27</time>
      </address>
      <p>سخنگوی دولت در پاسخ به سوالی مبنی بر اینکه چرا اعلام نکردید فلان ساعت بنزین گران می‌شود و چرا یک شبه این کار انجام شد؟ گفت: مگر می‌توانستیم بگوییم فلان ساعت بنزین گران می‌شود؟ مگر سال‌های قبل خانه‌هایی را ندیدید که به دلیل انباشته کردن بنزین آتش گرفت؟ این تصمیمی ملی بود و ما باید کاری می‌کردیم که بنزین از پمپ بنزین‌ها به خانه‌ها منتقل نشود.</p>
      <p>به گزارش خبرگزاری صدا و سیما، علی ربیعی در ارتباط تلفنی با برنامه صبح به خیر جوان ایرانی رادیو جوان، در پاسخ به مجری برنامه مبنی بر اینکه چرا دولت قبل از افزایش قیمت بنزین اطلاع رسانی نداشت و مردم را قانع نکرد؟ افزود: اقناع سازی درباره افزایش قیمت بنزین از چند سال قبل انجام شده بود و تعجب می‌کنم چرا برخی بزرگان انتقاد می‌کنند که چرا ما در موضوع افزایش قیمت بنزین اقناع سازی انجام نداده ایم.</p>
      <p>سخنگوي دولت افزود: یکی دو نفر از بزرگان هم دیدم چنین حرفی زده بودند و اینجا بحث دو قسمت است یکی اینکه چرا اعلام نکردیم که فلان تاریخ گران می‌شود و یکی اینکه آیا درخصوص گران شدن حامل‌های انرژی و حذف یارانه‌ها صحبتی نکرده بودیم؟</p>
      <p>وی گفت: چندین بار خودم در این خصوص و در بحث حذف یارانه‌ها صحبت کرده ام و سناریو‌های مختلفی نیز مطرح شد و بار‌ها اصلاح ساختار اقتصادی را منوط به حذف یارانه‌ها دانسته بودیم و اقتصاددانان بزرگ نیز نامه نوشته و علاج بیماری اقتصادی ایران را حذف یارانه‌ها خوانده بودند.</p>
      <p>آقای ربیعی افزود: بحث پیرامون اینکه قیمت حامل‌های انرژی باید به فوب خلیج فارس برسد بحث تازه‌ای نیست و مدتهاست صورت می‌گیرد، اما مردم، چون تصوری از آثار این تصمیمات نداشتند دقت نکردند، اما نخبگان به این موضوع دقت داشتند.</p>
      <p>وی در پاسخ به سوالی مبنی بر اینکه چرا اعلام نکردید فلان ساعت بنزین گران می‌شود و چرا یک شبه این کار انجام شد؟ گفت: مگر می‌توانستیم بگوییم فلان ساعت بنزین گران می‌شود؟ مگر سال‌های قبل خانه‌هایی را ندیدید که به دلیل انباشته کردن بنزین آتش گرفت و مگر آن صف‌های طولانی و آتش سوزی‌ها را ندیدیم؟ این تصمیمی ملی بود و ما باید کاری می‌کردیم که بنزین از پمپ بنزین‌ها به خانه‌ها منتقل نشود و اگر زمان آن از قبل اعلام می‌شد خیلی‌ها هرچه امکانات در مناطق مرزی داشتند برای دو ریال سود بیشتر جمع می‌کردند و به فکر قاچاق آن می‌افتادند.</p>
      <p>سخنگوی دولت با اشاره به اینکه اقناع سازی درخصوص افزایش قیمت بنزین از دو سال پیش انجام شده است، افزود: البته این طرح موافق و مخالف دارد، اما بحث یارانه‌های پنهان در انرژی موضوع مهمی است و حتی تلویزیون نیز بار‌ها درباره حذف آن بحث کرده است.</p>
      <p>آقای ربیعی در پاسخ به سوالی مبنی بر اینکه چرا این اتفاق پلکانی صورت نگرفت؟ گفت: از دولت یازدهم این بار سوم است که قیمت بنزین افزایش پیدا می‌کند و نظرات مختلفی بود یک نظر این بود که قیمت ۵ هزار تومان شود و نظر دیگر این بود که قیمت بنزین به حدود ۷ هزار تومان برسد و قیمت آب و برق و گاز هم افزایش یابد و در قبال آن پول بیشتری به مردم بدهیم و یک نظر هم این بود که قیمت ۲ هزار تومان باشد و سهمیه هم برداشته شود، اما ما هرکدام از این پیشنهاد‌ها را عملی می‌کردیم عیبی داشت و موردی را انتخاب کردیم که آثار منفی آن کمتر باشد.</p>
      <p>وی افزود: ما باید افزایش را به گونه‌ای اعمال می‌کردیم که پول قابل توجهی به دست بیاید و بتوانیم میان ۶۰ میلیون نفر تقسیم کنیم و برای ما مهم بود که مبلغ به گونه‌ای باشد که هفت دهک را پوشش دهیم.</p>
      <p>آقای ربیعی گفت: در این یکی دو روزه برخی‌ها عنوان می‌کردند که دولت به خاطر کسری بودجه این تصمیم را گرفته است درحالیکه هم آقای رئیس جمهور و هم بنده بار‌ها اعلام کردیم که حدودا ۳۰ هزار میلیاردی که از این تصمیم به دست می‌آید بی کم و کاست برای افزایش معیشت مردم به کار گرفته می‌شود، اما برخی سوال می‌کنند که چرا دولت گران می‌کند و بعد به مردم می‌دهد و چه منفعتی برای دولت دارد؟</p>
      <p>وی افزود: قرار نبود پولی گیر دولت بیاید و قرار بود ساختار‌ها اصلاح شود و بیماری اقتصادی را درمان کنیم.</p>
      <p>سخنگوی دولت گفت: ناچار هستیم مدیریت مصرف را انجام دهیم و محیط زیست را اصلاح کنیم؛ بنزین مجانی می‌دهیم و کشور‌های همسایه مصرف می‌کنند و چرا یارانه همسایگانمان را بدهیم؟</p>
      <p>آقای ربیعی افزود: همه اقتصاددان بازار آزاد و برخی اقتصاددانان نهادگرا معتقدند راه اصلاح ساختار اقتصادی کشور رفتن به سمت منطقی کردن قیمت حامل‌های انرژی است، اما بحث این است که پول را چگونه به طبقات پایین برسانیم و اصل این تصمیم علاوه بر اصلاح ساختار اقتصادی، عادلانه کردن برخورداری مردم است.</p>
      <p>وی با طرح این سوال که چرا باید برخی ۳۳ برابر طبقات دیگر مصرف کنند، گفت: ۶۰ درصد ایرانیان خودرو ندارند و در بسیاری از شهر‌های کوچک خودرو کم است و آیا این عادلانه بود که برخی ۳۳ برابر دهک‌های پایین از قیمت ارزان بنزین استفاده کنند؟</p>
      <p>آقای ربیعی افزود: برنامه ششم به دولت اجازه می‌داد، قیمت بنزین به فوب خلیج فارس برساند.</p>
      <p>وی همچنین گفت: چند کارشناس اخیرا در جلسه‌ای گفتند که چرا دولت هر سال انتظار تورمی ایجاد می‌کند و اسم بنزین موجب نگرانی می‌شود، پیشنهاد دادند که این افزایش سالانه نباشد و هر چند سال یکبار رخ دهد و حتی قرار شد که ما در این تصمیم اخیرمان به گونه‌ای عمل کنیم که سال آینده افزایش قیمتی نداشته باشیم.</p>
      <p>سخنگوی دولت در پاسخ به سوالی مبنی بر اینکه برای مسافربر‌های شخصی که سهمیه تاکسی‌ها را ندارند، اما مشکل معیشتی دارند چه برنامه‌ای دارید که با افزایش قیمت کرایه موجب دلخوری مردم نشوند؟ افزود: ما قیمت گازوئیل را تغییر ندادیم تا در حمل و نقل اثر نگذارد، اما حمل و نقل درون شهری تاثیر نخست خود را از بنزین می‌گیرد و به همین علت سهمیه آژانس‌ها و سرویس مدارس را پیش بینی کردیم و اخیرا که برخی سرویس‌ها افزایش قیمت دادند از وزارت صنعت، معدن و تجارت خواستیم سریع بررسی کند.</p>
      <p>آقای ربیعی گفت: عده‌ای با موتور کار می‌کنند و عده‌ای هم خودروی بالای ۲۰ سال دارند، در مورد این مسافربر‌ها طرحی داریم که آن‌ها را به سامانه تاکسی‌های اینترنتی وصل می‌کنیم و اگر عملی شود، مشکل حل خواهد شد.</p>
      <p>وی در ادامه افزود: غیر از این مباحث بعضی‌ها با دعوا‌های سیاسی فضای روانی کشور را نامطلوب می‌کنند، در همه جلسات چه جلسات هیات دولت و چه جلسات سران قوا به طور خیرخواهانه به دنبال کمک به مردم هستیم و اکنون در شرایط تحریم نفت قرار داریم، اما با دور زدن تحریم می‌توانیم بودجه‌های طرح‌های عمرانی را تامین کنیم، اما مردم بدانند که ما رنج آن‌ها را می‌فهمیم و سفره خالی و یخچال خالی بازنشسته را درک می‌کنیم و ما مدتهاست در جلسات بحث می‌کنیم که چگونه به مردم کمک شود.</p>
      <p>آقای ربیعی گفت: در تجمعات روز‌های اخیر جوانان هیجان زده‌ای را دیدیم که واقعا بیکاری آزارشان می‌داد، اما چند روز که گذشت به سرعت صف خود را از افراد شرور جدا کردند و اجازه ندادند برخی در اتاق‌های جنگشان عمل کنند و مردم فهیم نشان دادند که اعتراض‌ها داخلی و خانوادگی است و به تخریب گران هیچ توجهی نکردند.</p>
      <p>وی افزود: دولت در کنار مردم است و زندگی سخت مردم را درک می‌کند و خیلی مسئولان زندگی شان شبیه زندگی مردم است و تصور نشود ما به فکر مردم نیستیم.</p>
      <p>سخنگوی دولت در پاسخ به سوالی مبنی بر اینکه چرا دولت مکان و بستری برای نشان دادن اعتراضات مردم ایجاد نمی‌کند؟ گفت: این بحث مهمی است و من و همچنین آقای رئیس جمهور در این خصوص اعلام کرده ایم که اعتراض حق مردم است.</p>
      <p>آقای ربیعی افزود: یکی از اشکالات ما در توسعه سیاسی این است که باید مکانیسم‌های اعتراض‌های بدون خشونت و منطقی را جدا کنیم و باید ساز و کاری ایجاد شود که افراد بتوانند اعتراض کنند و یکی از نتایج تجمعات تلخ این روزها، این است که باید توسعه سیاسی ایجاد شود.</p>
    </article>
  </body>
</html>