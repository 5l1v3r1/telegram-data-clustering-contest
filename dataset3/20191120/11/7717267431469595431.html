<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/chaliampalias-stis-kalendes-i-ipogii-kadi-tou-d-thessalonikis"/>
    <meta property="og:site_name" content="Voria.gr"/>
    <meta property="article:published_time" content="2019-11-20T11:16:00+00:00"/>
    <meta property="og:title" content="ΧΑΛΙΑΜΠΑΛΙΑΣ: ΣΤΙΣ ΚΑΛΕΝΔΕΣ ΟΙ ΥΠΟΓΕΙΟΙ ΚΑΔΟΙ ΣΤΗ ΘΕΣΣΑΛΟΝΙΚΗ"/>
    <meta property="og:description" content="Ο πρώην υποψήφιος δήμαρχος και βουλευτής Θεσσαλονίκης καταγγέλλει ότι η νέα δημοτική αρχή αδιαφορεί για την τύχη του έργου που κινδυνεύει να ματαιωθεί"/>
  </head>
  <body>
    <article>
      <h1>ΧΑΛΙΑΜΠΑΛΙΑΣ: ΣΤΙΣ ΚΑΛΕΝΔΕΣ ΟΙ ΥΠΟΓΕΙΟΙ ΚΑΔΟΙ ΣΤΗ ΘΕΣΣΑΛΟΝΙΚΗ</h1>
      <h2>Ο πρώην υποψήφιος δήμαρχος και βουλευτής Θεσσαλονίκης καταγγέλλει ότι η νέα δημοτική αρχή αδιαφορεί για την τύχη του έργου που κινδυνεύει να ματαιωθεί</h2>
      <address><time datetime="2019-11-20T11:16:00+00:00">20 Nov 2019, 11:16</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Στις καλένδες παραπέμφθηκε το πρόγραμμα υπογειοποίησης των <b>κάδων απορριμμάτων</b> στον <b>δήμο Θεσσαλονίκης</b> όπως επισημαίνει ο πολιτευτής <b>Σάββας Χαλιαμπάλιας.</b></p>
      <p>Ο πρώην υποψήφιος δήμαρχος και βουλευτής Θεσσαλονίκης καταγγέλλει ότι η νέα δημοτική αρχή αδιαφορεί για την τύχη του έργου που ξεκίνησε εντός της τρέχουσας χρονιάς αλλά κινδυνεύει να ματαιωθεί.  </p>
      <p>«Σε προηγούμενο δημοτικό συμβούλιο ο αρμόδιος δημοτικός σύμβουλος είπε ότι φέτος  με λιγότερα χρήματα θα έχουμε καλύτερη οργάνωση στον τομέα της καθαριότητας. Επίσης,  αναφέρθηκε σε επενδυτικό πρόγραμμα ύψους 7 εκατομμυρίων ευρώ –χρηματικό ποσό το οποίο θα δώσει ο δήμος Θεσσαλονίκης για σάρωθρα και γενικά για την καθαριότητα. Αλλά από αυτά τα χρήματα δεν θα διαθέσουν ούτε μισό ευρώ για το πρόγραμμα των υπόγειων κάδων που έχει ξεκινήσει από την προηγούμενη δημοτική αρχή και σήμερα  βρίσκεται εν υπνώσει…» ανέφερε ο κ. Χαλιαμπάλιας σε συνέντευξη του στο Βεργίνα TV.  </p>
      <p>Συμπλήρωσε ότι «το 2015, στον δήμο Θεσσαλονίκης αγοράστηκαν δύο γερανοφόρα οχήματα αξίας 70.000 ευρώ για να βγάζουν τους υπόγειους κάδους αλλά τα μηχανήματα τώρα κάθονται. Οι πρώτοι κάδοι τοποθετήθηκαν πιλοτικά μέσα στο 2019. Αυτή είναι η λύση για την πόλη. Φανταστείτε τους υπόγειους κάδους  σε όλες τις βασικές αρτηρίες  της πόλης. Δεν θα υπάρχουν οσμές και διάσπαρτα απορρίμματα απ’ έξω απ’ τους κάδους, θα αδειάσουν θέσεις  στάθμευσης κ.α Αποτελεί μονόδρομο… για να καθαρίσει η Θεσσαλονίκη».  </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/makedoniko-sima-me-ton-mega-alexandro-protini-o-chaliampalias"/>
        <a href="https://www.voria.gr/article/chaliampalias-chasimo-chronou-i-iperipsomeni-periferiaki-thessalonikis"/>
        <a href="https://www.voria.gr/article/chaliampalias-ochi-se-miosi-ton-dimotikon-telon-ne-se-erga-ipodomis"/>
      </related>
    </article>
  </body>
</html>