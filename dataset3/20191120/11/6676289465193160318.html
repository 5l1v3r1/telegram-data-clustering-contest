<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/copil-cluj-gradinita-parinti-crima-alunis-326415.html"/>
    <meta property="og:site_name" content="Observator"/>
    <meta property="article:published_time" content="2019-11-20T11:05:00+00:00"/>
    <meta property="og:title" content="Un copil de 6 ani din Cluj a povestit la grădiniță o crimă oribilă comisă de părinţii lui"/>
    <meta property="og:description" content="O crimă care a avut loc în localitatea bistriţeană Aluniş, în august 2017, a fost dezvăluită de un copil de 6 ani. Micuţul a povestit la grădiniţă cum tatăl lui, ajutat de mama lui, ar fi omorât un alt bărbat pe care l-au tranşat după..."/>
  </head>
  <body>
    <article>
      <h1>Un copil de 6 ani din Cluj a povestit la grădiniță o crimă oribilă comisă de părinţii lui</h1>
      <address><time datetime="2019-11-20T11:05:00+00:00">20 Nov 2019, 11:05</time> by <a rel="author">Veronica Micu</a></address>
      <p>
        <b>
          <b>O crimă care a avut loc în localitatea bistriţeană Aluniş, în august 2017, a fost dezvăluită de un copil de 6 ani. Micuţul a povestit la grădiniţă cum tatăl lui, ajutat de mama lui, ar fi omorât un alt bărbat pe care l-au tranşat după care l-au aruncat la câine.</b>
        </b>
      </p>
      <p>Judecătorii din Cluj au finalizat motivarea în cazul <a href="https://observator.tv/eveniment/crima-odioasa-alunis-cuplu-tineri-ucis-tocat-musafir-254489.html">crimei din Aluniş</a>, unul dintre cele mai odioase cazuri de omor care au avut loc în ţara noastră, în ultimii ani.</p>
      <p>La finele lunii octombrie, Curtea de Apel Cluj a condamnat definitiv doi soţi din localitatea Aluniș, județul Bistrița-Năsăud, acuzați de omor și profanarea de cadavre sau morminte.</p>
      <p>Cei doi soţi au fost condamnaţi la 15 ani şi  8 luni, respectiv 13 ani de închisoare, în timp ce un alt bărbat care a participat la acţiune a primit şi el 14 ani şi 4 luni de închisoare.</p>
      <h3>Filmul crimei din Aluniş</h3>
      <p>Conform rechizitoriului, Tribunalul de pe lângă Tribunalul Bistriţa-Năsăud, poliţiştii s-au sesizat după ce craniul unui bărbat a fost găsit pe 30 august 2017 pe un câmp agricol la aproximativ o lună şi jumătate după ce a fost dat dispărut.</p>
      <p>„Cel mai probabil în seara zilei de 17 iulie 2017, la locuința inculpatului T.P. din satul Aluniș, unde se afla acesta împreună cu concubina sa, inculpata I.A.V., I.L. și alte persoane, a venit victima, și pe fondul consumului de băuturi alcoolice, acesta din urmă i-a reproșat inculpatei că nu s-a mai întâlnit cu el pentru a întreține raporturi sexuale. În acest moment a intervenit T.P. replicând că întreține relații cu I.A.V. de mai mult timp, astfel că între cele două persoane a izbucnit un conflict verbal care a degenerat rapid în violențe fizice, victima fiind lovită de către T.P. cu pumnul în față, căzând pe unul din paturile aflate în încăpere”, se arată în rechizitoriu.</p>
      <figure>
        <iframe src="https://www.youtube.com/embed/uEE5U1R5LTY" width="640" height="360" data-service="Youtube" scrolling="no"/>
      </figure>
      <p>Cei doi bărbaţi care au participat la crimă l-au lovit cu pumnii şi cu picioarele pe bărbat, în timp ce femeia a utilizat o bucată de lemn pentru a ucide victima. Totul s-a întâmplat pe fondul consumului băuturilor alcoolice.</p>
      <p>„Inculpații se aflau sub influența băuturilor alcoolice, iar I.L. a lovit la rândul său victima, fiind nemulțumit pentru că aceasta îi luase o vită cu mai mulți ani în urmă, animal pe care nu i-l mai restituise. Victimei i s-au aplicat lovituri inclusiv în timp ce era culcată pe pat și nu era capabilă în acele momente să se apere din cauza stării de ebrietate în care se afla. De asemenea, din probele administrate rezultă că victima a fost și proiectată în pereții imobilului, fiind lovită cu capul de pereți. După ce victima a fost astfel lovită, agresorii s-au culcat, a doua zi constatând că aceasta a decedat”, au mai susținut procurorii.</p>
      <h3>Copilul familiei a povestit crima la grădiniţă</h3>
      <p>Trupul victimei a fost tranşat cu o drujbă, iar organul sexual şi o mână au fost date câinelui „Bobi”, în timp  ce restul trupului a fost pus într-o pătură și aruncat la aproximativ 900 de metri de casă. După ce a scăpat de cadavru, bărbatul a aruncat patul pe care zăcuse victima și a spălat sângele din casă.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326415%2F15742393975ba60270.jpg&amp;w=800"/>
        <figcaption>
          <a href="https://observator.tv/galerie/copil-cluj-gradinita-parinti-crima-alunis-id326415-play384223.html">
            <b>Vezi 2 imagini în Galerie</b>
          </a>
        </figcaption>
      </figure>
      <p>Toată povestea avea să iasă la suprafață după ce unul dintre copii familiei a povestit totul la grădiniță, iar autoritățile s-au alarmat pentru rezolvarea cazului.</p>
      <p>„Cei doi concubini au trei copii minori iar unul dintre ei, în vârstă de 5 ani și 10 luni, a povestit la grădiniță despre faptul că l-ar fi văzut pe tatăl său când l-a ucis pe un bărbat. Minorul a mai relatat că tatăl său i-ar fi tăiat victimei o mână și organul sexual și le-ar fi aruncat la câini, iar restul corpului victimei ar fi îngropat-o într-un pârâu”, se mai arată în rechizitoriu.</p>
    </article>
  </body>
</html>