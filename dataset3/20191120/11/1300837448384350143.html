<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/tecnologia/software_app/2019/11/20/whatsapp-segnala-autovelox-62-indagati_c9ca2126-b4c1-483f-8b49-2d0d1e1a5a24.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T11:02:12+00:00"/>
    <meta property="og:title" content="Whatsapp segnala autovelox, 62 indagati"/>
    <meta property="og:description" content="Comunicavano anche la presenza di pattuglie nell'Agrigentino (ANSA)"/>
  </head>
  <body>
    <article>
      <h1>Whatsapp segnala autovelox, 62 indagati</h1>
      <h2>Comunicavano anche la presenza di pattuglie nell'Agrigentino</h2>
      <address><time datetime="2019-11-20T11:02:12+00:00">20 Nov 2019, 11:02</time> by <a rel="author">Redazione ANSA</a></address>
      <p>Avevano messo su un gruppo Whatsapp, chiamato in siciliano "Uomini immiezzu a via" (uomini in mezzo alla strada), per comunicare la presenza di autovelox e di posti di blocco delle forze dell'ordine.</p>
      <p>Oggi il pm di Agrigento, Paola Vetro, ha notificato un avviso di conclusione dell'inchiesta a 62 indagati, quasi tutti di Canicattì (Ag), tra i 30 e i 40 anni, che erano stati denunciati, dal commissariato di Canicattì per interruzione di pubblico servizio in concorso. L'indagine è scaturita dal ritrovamento casuale del cellulare di uno degli iscritti al gruppo. Nella lista degli indagati, nei cui confronti si profila la richiesta di rinvio a giudizio o la citazione diretta, anche autisti di ambulanze e camionisti.</p>
      <p>Con l'avviso di conclusione indagini, i difensori - fra gli altri gli avvocati Calogero Lo Giudice, Luigi Troja, Calogero Meli, Paolo Ingrao e Giovanni Salvaggio - potranno provare a evitare il processo producendo memorie difensive o chiedendo un interrogatorio dei propri assistiti.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>