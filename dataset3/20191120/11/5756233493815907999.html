<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622478/%D9%86%D8%AE%D8%B3%D8%AA%DB%8C%D9%86-%D8%AF%D8%A7%D8%B1%D9%88%DB%8C-%D8%B6%D8%AF-%D8%A8%D8%A7%D8%B1%D9%88%D8%B1%DB%8C-%D9%85%D8%B1%D8%AF%D8%A7%D9%86-%D8%AF%D8%B1-%D8%B1%D8%A7%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T11:26:00+00:00"/>
    <meta property="og:title" content="نخستین داروی ضد باروری مردان در راه است"/>
    <meta property="og:description" content="دانشمندان هندی اعلام کرده‌اند نخستین داروی پیشگیری از باروری مردان در صورت تایید سازمان غذا و داروی ایالات متحده تا شش ماه دیگر در دسترس خواهد بود."/>
  </head>
  <body>
    <article>
      <h1>نخستین داروی ضد باروری مردان در راه است</h1>
      <address>
        <time datetime="2019-11-20T11:26:00+00:00">20 Nov 2019, 11:26</time>
      </address>
      <p>
        <i>دانشمندان هندی اعلام کرده‌اند نخستین داروی پیشگیری از باروری مردان در صورت تایید سازمان غذا و داروی ایالات متحده تا شش ماه دیگر در دسترس خواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از دیلی میل، پژوهشگران "شورای تحقیقات پزشکی هند"(Indian Council of Medical Research) پس از اتمام سومین دور آزمایشات بالینی قرص پیشگیری از باروری مردان، اکنون اعلام کرده‌اند در صورت تایید سازمان غذا و داروی ایالات متحده این دارو تا شش ماه دیگر در دسترس خواهد بود.</p>
      <p>تاچند ماه دیگر احتمالا اکثر مردان هندی از نخستین داروی تزریقی ضد باروری در جهان استفاده خواهند کرد چرا که دانشمندان هندی پس از مدت‌ها تلاش اکنون اعلام کرده‌اند دور سوم آزمایشات بالینی این دارو نیز با موفقیت اتمام یافته است. طی این آزمایشات بالینی، پژوهشگران دارو را در کشاله ران مردان تزریق کرده‌اند.</p>
      <figure>
        <img src="https://aftabnews.ir/files/fa/news/1398/8/29/361479_609.jpg"/>
      </figure>
      <p>به گزارش "هندوستان تایمز"، پژوهشگران آزمایشات خود را به پایان رسانده‌اند و آنچه باقی مانده است گرفتن تاییدیه از سوی سازمان غذا و داروی ایالات متحده (FDA) است.</p>
      <p>این دارو پلیمری است که به درون لوله‌ای تزریق می‌شود که اسپرم را از بیضه به آلت تناسلی مرد منتقل می‌کند و به مدت ۱۳ سال آن را مسدود می‌کند. البته لازم به ذکر است این دارو در زمانی که افراد را بیهوش می‌کنند، به آنها تزریق می‌شود. دانشمندان اعلام کرده‌اند این دارو را تاکنون بر روی بیش از ۳۰۰ بیمار آزمایش کرده‌اند و تاکنون هیچ عوارض جانبی را مشاهده نکرده‌اند.</p>
      <p>اگر آزمایش این دارو در آخرین آزمایشات موفقیت آمیز باشد، این نخستین داروی مورد تأیید پیشگیری از باروری مردان در جهان خواهد بود و سرانجام جایگزین عمل جراحی وازکتومی برای مردان خواهد بود.</p>
      <p>مَجرا برداری یا وازکتومی(vasectomy) نوعی عمل جراحی در مردان برای پیشگیری از باروری است. در این روش که به «بستن لوله مردان» مشهور است، فرد امکان فرزنددار شدن را برای همیشه از خود سلب می‌کند.</p>
      <p>دکتر "آر.اس شارما"(RS Sharma) دانشمند ارشد این پروژه به هندوستان تایمز گفت: این دارو آماده است و تنها منتظر تاییدیه سازمان کنترل دارو و سازمان غذا و داروی ایالات متحده هستیم.</p>
      <p>در اکثر موارد مسئولیت پیشگیری از بارداری بر عهده زنان است که این موضوع خوب نیست زیرا این داروها عوارضی مانند خونریزی، افزایش وزن، نوسانات خلقی، حالت تهوع، آکنه، تورم پستان و حساسیت دارند.</p>
      <p>پژوهشگران آمریکایی تاکنون چند بار آزمایش‌های بالینی داروهایی برای پیگیری از باروری مردان را انجام داده‌اند اما این آزمایش‌ها موفقیت آمیز نبوده و دارای عوارض جانبی بسیار بوده است.</p>
      <p>طبق گفته هندوستان تایمز، درصد تاثیر این داروی تزریقی ۹۷.۳ درصد است و تاکنون هیچ عارضه جانبی پس از تزریق آن گزارش نشده است.</p>
      <p>در صورت تأیید نهایی دارو، مردان برای تزریق، تحت بیهوشی قرار می‌گیرند. این داروی پلیمری که به عنوان مهارکننده برگشت پذیر اسپرم تحت هدایت(RISUG) شناخته می‌شود، سپس به داخل "رگ وابران" تزریق می‌شود. رگ وابران(Vas deferens) بخشی از آناتومی مرد و بسیاری از مهره داران نر است. این مجرا اسپرم را از اپیدیدیم به مجرای انزال منتقل می‌کند.</p>
    </article>
  </body>
</html>