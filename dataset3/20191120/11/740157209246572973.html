<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/nowi-radni-w-sejmikach-wojewodzkich-kolejne-zaprzysiezenia-za-nami,135252.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T11:15:00+00:00"/>
    <meta property="og:title" content="Nowi radni w sejmikach wojewódzkich. Kolejne zaprzysiężenia za nami"/>
    <meta property="og:description" content="Tegoroczne wybory parlamentarne pociągnęły za sobą zmiany w regionalnych sejmikach, a to dlatego, że dotychczasowi radni uzyskali mandat posła lub senatora. W ich miejsce zaprzysiężeni zostali nowi radni wojewódzcy. W tym tygodniu takie uroczystości odbyły się w Warszawie oraz w Katowicach."/>
  </head>
  <body>
    <article>
      <h1>Nowi radni w sejmikach wojewódzkich. Kolejne zaprzysiężenia za nami</h1>
      <address><time datetime="2019-11-20T11:15:00+00:00">20 Nov 2019, 11:15</time> by <a rel="author">AW  </a></address>
      <h4>Tegoroczne wybory parlamentarne pociągnęły za sobą zmiany w regionalnych sejmikach, a to dlatego, że dotychczasowi radni uzyskali mandat posła lub senatora. W ich miejsce zaprzysiężeni zostali nowi radni wojewódzcy. W tym tygodniu takie uroczystości odbyły się w Warszawie oraz w Katowicach.</h4>
      <hr/>
      <ul>
        <li>
          <b>Podczas wtorkowej (19 listopada) sesji Sejmiku Województwa Mazowieckiego odbyło się uroczyste zaprzysiężenie nowych radnych. Dzień wcześniej nowych radnych witał śląski sejmik.</b>
        </li>
        <li>
          <b>Wcześniej do podobnych uroczystości doszło na Podlaski, na Pomorzu Zachodnim, na Podkarpaciu, w Małopolsce czy w Wielkopolsce.</b>
        </li>
      </ul>
      <p>Nowymi radnymi woj. mazowieckiego zostali Anna Brzezińska (KO), Łukasz Kudlicki (PiS) i Dorota Stalińska (PSL) z okręgu podwarszawskiego, Anna Wolszczak (PiS) i Jan Rejczak (PiS) z okręgu radomskiego oraz Krzysztof Winiarski (PiS) z siedleckiego. To efekt tegorocznych wyborów parlamentarnych.</p>
      <p>W jesiennych wyborach do Sejmu i Senatu startowało w sumie 20 mazowieckich radnych. Sześciu spośród nich udało się zdobyć mandat poselski. Są to: z okręgu podwarszawskiego Maciej Lasek (KO, 5804 głosy), Dominika Chorosińska (PiS, 9596 głosów) i Bożena Żelazowska (PSL, 8665 głosów), z radomskiego – Radosław Fogiel (PiS, 26707 głosów) i Agnieszka Górska (PiS, 9134 głosy) oraz z siedleckiego – Maciej Górski (PiS, 5206 głosów). Ich miejsce w Sejmiku Województwa Mazowieckiego zajęli nowi radni, którzy podczas zeszłorocznych wyborów samorządowych otrzymali kolejno najwięcej głosów. <br/><br/>– Serdecznie gratuluję wszystkim nowym radnym. Przed nami ważna i odpowiedzialna praca. Jestem pewien, że mimo różnic politycznych nasza współpraca będzie konstruktywna i owocna – podkreślił marszałek Adam Struzik. <br/><br/>Szeregi sejmiku Mazowsza zasiliło sześciu radnych: Anna Brzezińska (KO) – dyrektor Ośrodka Pomocy Społecznej w Legionowie, Łukasz Kudlicki (PiS) – politolog, dziennikarz i dyrektor Gabinetu Politycznego Ministra Obrony Narodowej, Jan Rejczak (PiS) – polityk, inżynier, nauczyciel akademicki, działacz społeczny i samorządowy, w latach 1990–1992 wojewoda radomski, poseł na Sejm III kadencji, radny województwa mazowieckiego III–V kadencji, Dorota Stalińska (PSL) – aktorka teatralna i filmowa, radna województwa mazowieckiego V kadencji, Krzysztof Winiarski (PiS) – dyrektor zarządzający Zespołu Młynów Jelonki, radny województwa mazowieckiego V kadencji oraz Anna Wolszczak (PiS) – mieszkanka subregionu radomskiego, pracuje w firmie korporacyjnej. <br/><br/>Nowi radni szybko wdrażają się do pracy.</p>
      <figure>
        <iframe data-src="https://twitter.com/pkgrabowski/status/1196788858236608512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ślaski sejmik po zmianach</h3>
      <p>Z kolei siedmiu nowych radnych złożyło ślubowanie podczas XV Sesji Sejmiku Województwa Śląskiego w poniedziałek (18 listopada). Zajęli oni miejsce radnych wybranych w niedawnych wyborach parlamentarnych. Radnymi wojewódzkimi, zastępującymi przechodzących do izb wyższej i niższej parlamentu zostały osoby, które na danej liście zdobyły kolejną największą liczbę głosów w zeszłorocznym głosowaniu w wyborach samorządowych do sejmiku.</p>
      <p>Radnymi Sejmiku Województwa Śląskiego zostali Marek Bieniek, Alina Bednarz, Stanisław Jaszczuk, Iwona Jelonek, Gabriela Łacna, Jarosław Szczęsny oraz Przemysław Wydra.</p>
      <p>Spośród wojewódzkich radnych mandaty poselskie zdobyli Michał Woś, Grzegorz Gaża, Michał Gramatyka i Wojciech Saługa, do Senatu przeszli Halina Bieda, Ewa Gawęda oraz Wojciech Konieczny.</p>
      <h3>Tam zmiany dokonały się już w październiku</h3>
      <p>Przypomnijmy, że Sejmik Województwa Wielkopolskiego ma już od 28 października pięcioro nowych radnych, którzy zastąpili tych wybranych do Sejmu. Witosław Gibasiewicz zastąpił Marlenę Maląg, dotychczasową przewodniczącą sejmikowego klubu radnych PiS. Maląg w przeszłości była wicewojewodą województwa wielkopolskiego, a obecnie jest szefową PFRON. W wyborach do Sejmu zdobyła ponad 25 tys. głosów w okręgu kalisko-leszczyńskim. Sejmikowi radni PiS zdecydowali ponadto, że nowym przewodniczącym ich klubu będzie Zbigniew Czerwiński.</p>
      <p>Joannę Jaśkowiak, jedynkę Koalicji Obywatelskiej w okręgu poznańskim, zastąpił Filip Kaczmarek, były europoseł, w przeszłości przewodniczący Platformy Obywatelskiej w Poznaniu. Joanna Jaśkowiak, była żona prezydenta Poznania Jacka Jaśkowiaka, została wybrana na posłankę dzięki głosom ponad 67 tys. wyborców.</p>
      <p>Do Sejmu dostali się też trzej radni wojewódzcy SLD - Wiesław Szczepański, Romuald Ajchler i Tadeusz Tomaszewski. W poniedziałek ich miejsca w sejmiku zajęli Adam Cukier, Agnieszka Grzechowiak i Krystyna Kubicka-Sztul. Przewodniczącym sejmikowego klubu radnych SLD został Adam Cukier.</p>
      <p>Wybory parlamentarne spowodowały personalne ruchy w sejmiku na Podlasiu. Do samorządu województwa weszło trzech nowych radnych. Miejsce Marka Komorowskiego zajął Piotr Modzelewski. Do sejmiku wszedł też Krzysztof Kondraciuk, kiedyś szef GDDKiA. Zastąpił Aleksandrę Szczudło. Nowym radnym sejmiku został też Wojciech Grochowski. Zastąpi Stefana Krajewskiego z PSL.</p>
      <p>W sejmiku woj. podkarpackiego zaprzysiężonych zostało dwoje nowych radnych, którzy objęli mandaty po osobach wybranych na posłów. Mandat po marii Kurowskiej objęła Monika Brewczak, a po Teresie Pamule - Andrzej Ćwierz.</p>
      <p>Tegoroczne wybory parlamentarne okazały się wyjątkowo udane też dla członków wojewódzkich władz samorządowych na Pomorzu Zachodnim, którzy ubiegali się mandaty w Sejmie i Senacie RP. W efekcie zmian Olgierd Kustosz został nowym wicemarszałkiem województwa, a Anna Bańkowska nowym członkiem zarządu województwa. W ławach sejmiku po raz pierwszy zasiedli także nowi radni - Łukasz Młynarczyk, który zastąpił Janusza Gromka oraz Adam Fedeńczak, który objął mandat radnego w zastępstwie Artura Łąckiego.</p>
      <p>W Małopolsce sześcioro radnych zostało posłami, w tym przewodniczący sejmiku Rafał Bochenek. Mandat radnego przejął po nim Mirosław Dróżdż, były radny sejmiku, dyrektor szpitala w Miechowie. Posłanką została członkini zarządu województwa Anna Pieczarka, która jako liderka listy PiS w okręgu nr 15 (tarnowskim) uzyskała rekordowe poparcie 75 tys. 220 osób. Radnym został za nią Piotr Dziurdzia, nauczyciel akademicki, radny miasta Bochnia.</p>
      <p>Pozostali radni PiS wybrani do Sejmu to Filip Kaczyński, którego zastąpiła Danuta Kawa, dyrektor Ośrodka Kultury i Biblioteki w gminie Budzów oraz Patryk Wicher, za którego do sejmiku wszedł obecny marszałek Małopolski Witold Kozłowski - w tej kadencji nie był on radnym.</p>
      <p>Za wybranego na posła Stanisława Bukowca (PiS) do sejmiku weszła Anna Mikosz z miejscowości Łoniowa. Posłankę Urszulę Nowogórską z PSL w sejmiku zastąpił b. radny wojewódzki Stanisław Pasoń. Ślubowanie nowych radnych odbyło się tam na sesji 30 października. </p>
    </article>
  </body>
</html>