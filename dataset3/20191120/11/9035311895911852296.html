<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/iran-da-protestolar-cumhurbaskan-ruhani-den-zafer-kazandik-aciklamasi"/>
    <meta property="og:site_name" content="euronews"/>
    <meta property="article:published_time" content="2019-11-20T11:33:28+00:00"/>
    <meta property="og:title" content="Ruhani: Dış güçlere karşı verilen tarihi sınavda zafer kazandık"/>
    <meta property="og:description" content="İran Cumhurbaşkanı Hasan Ruhani, ülkede düzenlenen gösterilerin arkasında dış güçlerin bulunduğunu söyleyerek &quot;İran halkı yine tarihi bir sınavda başarılı oldu ve düşmanların yararlanmalarına izin vermeyeceklerini gösterdi.&quot; açıklamasında bulundu."/>
  </head>
  <body>
    <article>
      <h1>Ruhani: Dış güçlere karşı verilen tarihi sınavda zafer kazandık</h1>
      <address><time datetime="2019-11-20T11:33:28+00:00">20 Nov 2019, 11:33</time> by <a rel="author">Burak Ortahamamcilar</a></address>
      <p>İran Cumhurbaşkanı Hasan Ruhani, ülkede düzenlenen gösterilerin arkasında dış güçlerin bulunduğunu söyleyerek "İran halkı yine tarihi bir sınavda başarılı oldu ve düşmanlara izin vermeyeceklerini gösterdi." açıklamasında bulundu.</p>
      <p>Ruhani, benzin zamları üzerine bazı araç sahiplerinin başkent Tahran’da kontak kapatmasıyla başlattığı ufak çaplı eylemlerin ülke çapında büyük protesto gösterilerine dönüşmesi hakkında İran devlet televizyonuna yaptığı açıklamada, "İran halkı yine tarihi bir sınavda başarılı oldu ve ülkenin yönetimi hakkında şikayetleri olsa da düşmanların bundan yararlanmalarına izin vermeyeceklerini gösterdi." ifadesinde bulundu.</p>
      <p>İran lideri Ayetullah Ali Hamaney de ülkedeki gösterilerin halk tarafından yapılmadığını söylemiş ve konunun bir güvenlik meselesi olduğuna değinmişti. Hamaney, "Son günlerdeki güvenlik olaylarında askeri ve siyasi açıdan düşmanı püskürttük." <a href="https://tr.euronews.com/2019/11/19/ali-hamaney-ulkedeki-gosteriler-halk-taraf-ndan-yap-lmad-dusman-puskurttuk">demişti.</a></p>
      <ul>
        <li>
          <a href="https://tr.euronews.com/2019/11/18/iran-da-halk-neden-sokakta-bardagi-tasiran-son-damla-benzin-zamm-mi">İran'da halk neden sokakta? Bardağı taşıran son damla benzin zammı mı?</a>
        </li>
        <li>
          <a href="https://tr.euronews.com/2019/11/20/israil-ordusu-suriye-deki-iran-hedefleri-vuruldu">İsrail Ordusu: Suriye'deki İran hedefleri vuruldu</a>
        </li>
      </ul>
      <h3>Uluslararası Af Örgütü'ne göre 106, İran resmi kaynakların göre 6 can kaybı yaşandı</h3>
      <p>Uluslararası Af Örgütü protesto eylemlerinin ilk 5 gününde 21 kentte 106 kişinin kişinin can hayatını kaybettiğini, binlerce kişinin de gözaltına alındığını <a href="https://tr.euronews.com/2019/11/20/iran-protestolarinda-5-gun-af-orgutu-106-kisinin-oldugunu-duyurdu-hukumet-60-milyona-para">bildirdi</a>.</p>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine üç kat zam yapıldığının açıklanmasının ardından ülkenin birçok kentinde protestolara başladı.</p>
      <p>Gösteriler sırasında birçok kentte kamu binası da tahrip edildi. Tahran yönetimi, protestoların büyümesi üzerine cumartesi günü ülke genelinde internet erişimini <a href="https://tr.euronews.com/2019/11/18/iran-hukumeti-ulke-capinda-interneti-neden-ve-nasil-kesti">kesti</a>.</p>
      <p>Yetkililer şu ana kadar olaylar sonucunda 5 güvenlik görevlisi ve 1 göstericinin hayatını kaybettiğini açıkladı, gösterilerle ilgili yaklaşık bin 500 kişi de gözaltına alındı.</p>
      <p>İran hükümeti halkın tepkisini dindirmek için benzin zammından elde edilen gelirin tamamını, sosyal yardıma muhtaç 18 milyon aileye dağıtacağını duyurdu.</p>
      <p>Ek kaynaklar<b> • Reuters</b></p>
    </article>
  </body>
</html>