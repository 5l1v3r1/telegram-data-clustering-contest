<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/israele-etichette-origine.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-20T11:19:01+00:00"/>
    <meta property="og:title" content="“Origine Israele”: per la Corte Ue non basta. Etichette chiare per i prodotti dei territori occupati illegalmente"/>
    <meta property="og:description" content="Gli alimenti provenienti dai territori occupati illegalmente da Israele dovranno riportare sulle eti"/>
  </head>
  <body>
    <article>
      <h1>“Origine Israele”: per la Corte Ue non basta. Etichette chiare per i prodotti dei territori occupati illegalmente</h1>
      <address><time datetime="2019-11-20T11:19:01+00:00">20 Nov 2019, 11:19</time> by <a rel="author" href="https://ilfattoalimentare.it/author/sara-rossi" target="_blank">Sara Rossi</a></address>
      <figure>
        <img src="https://ilfattoalimentare.it/wp-content/uploads/2019/11/AdobeStock_285967464.jpeg"/>
      </figure>
      <p><b>Gli alimenti provenienti</b> dai territori occupati illegalmente da Israele dovranno riportare sulle etichette l’origine del prodotto attraverso diciture come: “Cisgiordania”, “Alture del Golan”, “Gerusalemme Est” o “Striscia di Gaza”. La Corte di giustizia dell’Unione europea, con la <a href="http://curia.europa.eu/juris/document/document.jsf;jsessionid=3415002CC60D12325BA76871B67D23CA?text=&amp;docid=220534&amp;pageIndex=0&amp;doclang=IT&amp;mode=req&amp;dir=&amp;occ=first&amp;part=1&amp;cid=2711458">sentenza</a> del 12 novembre, ha deliberato che “gli alimenti originari di territori occupati dallo Stato di Israele devono recare l’indicazione del loro territorio di origine, accompagnata, nel caso in cui provengano da località che costituiscono un insediamento israeliano all’interno del suddetto territorio, dall’indicazione di tale provenienza”.</p>
      <p><b>Ad esempio</b> i prodotti della Palestina che non provengono dagli insediamenti, potrebbero scrivere “prodotto in Cisgiordania (prodotto palestinese)”, “prodotto nella striscia di Gaza” o “prodotto in Palestina”. Invece per quelli della Cisgiordania o delle alture del Golan provenienti dagli insediamenti, le diciture potrebbero essere :“prodotto delle alture del Golan (insediamento israeliano)” o “prodotto della Cisgiordania (insediamento israeliano)”.</p>
      <p><b>Secondo</b> i giudici europei “apporre su alcuni alimenti l’indicazione secondo cui lo Stato di Israele è il loro «paese d’origine», mentre tali alimenti sono in realtà originari di territori che dispongono ciascuno di uno statuto internazionale proprio e distinto da quello di tale Stato, che sono occupati da quest’ultimo e soggetti a una sua giurisdizione limitata, in quanto potenza occupante ai sensi del diritto internazionale umanitario, sarebbe tale da trarre in inganno i consumatori”.</p>
      <p><b>Si tratta</b> di una misura necessaria per permettere ai consumatori di effettuare delle scelte di acquisto “consapevoli nonché rispettose non solo di considerazioni sanitarie, economiche, ambientali o sociali, ma anche di considerazioni di ordine etico o attinenti al rispetto del diritto internazionale”.</p>
      <figure>
        <img src="https://ilfattoalimentare.it/wp-content/uploads/2015/04/israele-cisgiordania-ulivi-iStock_000011533935_Full.jpg"/>
        <figcaption>Gli alimenti provenienti dai territori occupati illegalmente da Israele dovranno riportare sulle etichette l’origine</figcaption>
      </figure>
      <p><b>I giudici</b> ricordano che gli insediamenti in alcuni dei territori occupati dallo Stato di Israele violano il Diritto internazionale umanitario in quanto attuano “una politica di trasferimento di popolazione condotta da tale Stato al di fuori del suo territorio”. Queste annessioni infatti non sono riconosciute giuridicamente da gran parte della comunità internazionale, tra cui l’Unione europea.</p>
      <p><b>Diverso</b> il parere del ministero degli esteri di Tel Aviv che considera la decisione “uno strumento in una campagna politica contro Israele”. In realtà si tratta di una sentenza che ribadisce la posizione dell’Unione europea già esposta in precedenti comunicazioni e che mira a “garantire il rispetto delle posizioni e degli impegni dell’Unione, in conformità al diritto internazionale, sul non riconoscimento da parte dell’Unione della sovranità di Israele sui territori occupati dal giugno del 1967”. *</p>
      <p>* Comunicazione interpretativa relativa all’indicazione di origine delle merci dei territori occupati da Israele dal giugno del1967 (GU 2015, C375, pag.4).</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/zucchero-nutella-biscuits.html"/>
        <a href="https://ilfattoalimentare.it/vegan-cheese-formaggi.html"/>
        <a href="https://ilfattoalimentare.it/biologico-bio-bank-2019.html"/>
      </related>
    </article>
  </body>
</html>