<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_aka-riba-znikaye-iz-ukrayinskih-vodojm-ekspert-daye-nevtishni-prognozi/939038"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T11:47:00+00:00"/>
    <meta property="og:title" content="Яка риба зникає із українських водойм - експерт дає невтішні прогнози"/>
    <meta property="og:description" content="В українських водоймах зникає чехоня, лин, сазан, головень, жерех. На це впливає чимало факторів. З основних - незаконний промисел і діяльність браконьєрів. Їх за останні 18 років побільшало більш ніж у 5 разів. Про це в інтерв'ю Gazeta.ua розповів Олександр Чистяков, голова Асоціації ..."/>
  </head>
  <body>
    <article>
      <h1>Яка риба зникає із українських водойм - експерт дає невтішні прогнози</h1>
      <address><time datetime="2019-11-20T11:47:00+00:00">20 Nov 2019, 11:47</time> by <a rel="author">Анна ЛАКИЗА</a></address>
      <figure>
        <img src="https://static2.gazeta.ua/img2/cache/preview/939/939038_w_300.jpg?v=0"/>
        <figcaption>Голова Асоціації України Олександр Чистяков: "Корупція чиновників не тільки покриває, а й продукує браконьєрство"</figcaption>
      </figure>
      <p>В українських водоймах зникає чехоня, лин, сазан, головень, жерех. На це впливає чимало факторів. З основних - незаконний промисел і діяльність браконьєрів. Їх за останні 18 років побільшало більш ніж у 5 разів.</p>
      <p>Про це в інтерв'ю <a href="https://gazeta.ua/">Gazeta.ua</a> розповів<b> Олександр Чистяков</b>, голова Асоціації рибалок України.</p>
      <p>Через корупцію браконьєрство набуло небачених масштабів. Сьогодні рибоохорона перетворилася в пособника вбивства водойм, і сама підштовхує браконьєрів на злочин.</p>
      <p>Якщо в 1991 році спіймали 19 тисяч браконьєрів, то в 2018-му - 104 тисячі. Статистика стверджує, що затримують не більше 15% від усієї кількості, що промишляють.</p>
      <p>Скільки риби виловлюють незаконно?</p>
      <p>Незаконний вилов перевищив офіційний, і становить 80 тисяч тонн на рік. Щодня з наших водойм не правомірно виловлюють понад 400 тонн водних живих ресурсів. Тіньовий рибний ринок наблизився до 6 мільярдів гривень. Існують певні корупційні схеми. Це пік убивства рибної галузі України.</p>
      <p>З різних регіонів країни надходять повідомлення про затримання співробітників рибоохорони, яких підозрюють в корупції. Національне агентство з питань запобігання корупції відсторонило від посади начальника Київського рибоохоронного патруля. Справу передали до суду.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_rozmir-habara-zalezhit-vid-vidu-ribi-zoni-promislu-jogo-obsyagiv-ekspert-pro-korupciyu-u-ribgospah/777321"/>
      </related>
      <p>Які прогнози в рибній галузі даєте на найближче майбутнє?</p>
      <p>Нераціональне використання рибного ресурсу і його тотальне знищення приведуть до того, що до 2050 року в вітчизняних водоймах може зникнути риба. Про це говорять науковці.</p>
      <p>Екологи переконані, що настільки критичній ситуації ще не було. Водойми погубила безвідповідальність і жадібність. Жоден вид риби не пропав просто так. В останнє видання Червоної Книги України увійшло 70 аборигенних видів риби. Парадокс, що вони абсолютно спокійно відчувають себе в дикій природі у наших закордонних сусідів.</p>
      <blockquote>Існують певні корупційні схеми. Це пік убивства рибної галузі України</blockquote>
      <p>Які види під найбільшою загрозою?</p>
      <p>В українських водоймах вже зникає чехоня, лин, сазан, головень, жерех. Поширеного промислового виду ляща, в порівнянні з 2000 роком, в наших водоймах залишилося не більше 25%, щуки - 15%, судака, сома - 8%.</p>
      <p>Які водойми найбільше від цього потерпають?</p>
      <p>Риби катастрофічно не вистачає абсолютно в усіх водоймах України. Однак найбільше потерпають ті, де ведеться промисловий вилов. Це каскад Дніпровських водосховищ, річка Десна в межах Чернігівської області, Південний Буг на Миколаївщині, Дністер на кордоні із Молдовою та Дунай на межах із Румунією.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/krym/_u-krimu-ekologichna-katastrofa-gine-riba-ta-zviri/914307"/>
      </related>
      <p>Які ще фактори впливають на зникнення риби?</p>
      <p>Звичайно, екологія. В річки скидають промислові, побутові відходи. Природні нерестилища замулюються і зникають. За роки незалежності зникло більше 10 тисяч малих річок. Ще серед негативних факторів - незаконний промисел. Риболови тягають із водойм набагато більше риби, ніж їм дозволено. Їх прикривають, отримуючи за це певні кошти. Корупція чиновників не тільки покриває, а й продукує браконьєрство.</p>
      <blockquote>В українських водоймах вже зникає чехоня, лин, сазан, головень, жерех</blockquote>
      <p>Які є виходи?</p>
      <p>Ми не будемо мовчати і не допустимо, щоб сценарій склався якнайгірше. Домоглися створення слідчої комісії в Міністерстві енергетики та захисту довкілля. Мають розглянути діяльність Держрибагентства.</p>
      <blockquote>В 1991 році кожен українець з'їдав 24,6 кг рибного продукту у рік. В 2018 наші співвітчизники спожили 9,4 кг на кожного.</blockquote>
    </article>
  </body>
</html>