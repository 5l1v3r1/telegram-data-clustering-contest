<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/novo-globalno-zdruzenje-za-pomoc-zrtvam-programske-opreme-za-zalezovanje.html?RSS5458fba10ce443ddda73603bba50b4dd"/>
    <meta property="og:site_name" content="Računalniške novice"/>
    <meta property="article:published_time" content="2019-11-20T11:35:00+00:00"/>
    <meta property="og:title" content="Novo globalno združenje za pomoč žrtvam programske opreme za zalezovanje"/>
    <meta property="og:description" content="Ta teden je deset organizacij ustanovilo globalno pobudo, imenovano Koalicija proti programski opremi za zalezovanje. Namen koalicije je zaščita uporabnikov pred to opremo."/>
  </head>
  <body>
    <article>
      <h1>Novo globalno združenje za pomoč žrtvam programske opreme za zalezovanje</h1>
      <address>
        <time datetime="2019-11-20T11:35:00+00:00">20 Nov 2019, 11:35</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/stalkerware-spouseware-featured.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/21_kasperskylogo.jpg"/>
        </figure>
        <figcaption> </figcaption>
      </slideshow>
      <p>
        <b>Ta teden je deset organizacij – Avira, Electronic Frontier Foundation, European Network for the Work with Perpetrators of Domestic Violence, G DATA CyberDefense, Kaspersky, Malwarebytes, National Network to End Domestic Violence, NortonLifeLock, Operation Safe Escape in WEISSER RING – ustanovilo globalno pobudo, imenovano Koalicija proti programski opremi za zalezovanje (angl. Coalition Against Stalkerware). Namen koalicije je zaščita uporabnikov pred programsko opremo, ki je namenjena zalezovanju.</b>
      </p>
      <p>Programska oprema za zalezovanje (angl. stalkerware) predstavlja <b>način za vdor v zasebno življenje</b> oseb ter so tako napačno uporablja kot orodje za zlorabo v primerih družinskega nasilja in zalezovanja. Z namestitvijo tovrstnih aplikacij na napravo žrtve lahko storilci dostopajo do sporočil, fotografij, družbenih omrežij, geografske lokacije, zvočnih posnetkov ali posnetkov s kamere, v nekaterih primerih je spremljanje dejavnosti žrtve mogoče celo v realnem času. Takšni programi tečejo skrito v ozadju, brez da bi žrtve zanje vedele ali jim to dovolile.</p>
      <p>Uporaba programske opreme za zalezovanje je že nekaj let v porastu, prav tako alarmantno raste število žrtev. Neprofitne organizacije se srečujejo z naraščanjem števila oseb, ki iščejo pomoč pri tovrstnih težavah. Glede na podatke družbe Kaspersky je število uporabnikov, ki so žrtev tovrstne programske opreme, zraslo za 35 %, in sicer iz 27.798 v letu 2018 na 37.532 v 2019. Družba Kaspersky je v letu 2019 zaznala <b>380 različic te programske opreme</b> za javno uporabo, kar je 31 % več kot leto prej.</p>
      <p>
        <b>Koalicija pričela s snovanjem definicije programske opreme za zalezovanje</b>
      </p>
      <p>Do sedaj ni bilo dogovorjene niti standardne opredelitve programske opreme za zalezovanje niti meril za njeno odkrivanje, kar je še posebej otežilo nalogo industrije informacijske tehnologije, da obvešča o tej težavi. Zato so ustanovni člani Koalicije proti programski opremi za zalezovanje naredili pomemben korak v boju proti tej grožnji ter <b>začeli s snovanjem ustrezne opredelitve</b> in doseganjem soglasja o merilih za njeno odkrivanje.</p>
      <p>V podporo mednarodnemu dnevu boja proti nasilju nad ženskam (25. november) bo koalicija zagnala tudi <b>spletni portal stopstalkerware.com</b>. Namen portala je pomagati žrtvam, olajšati prenos znanja med uporabniki, razviti najboljše prakse za razvoj etične programske opreme ter izobraževati javnost o nevarnostih programske opreme za zalezovanje.</p>
      <p><i>»Industrija varnosti informacijske tehnologije za reševanje problema programske opreme za zalezovanje prispeva z izboljšanjem zaznave programske opreme za zalezovanje ter boljšim obveščanjem uporabnikov glede te grožnje njihovi zasebnosti. Organizacije delajo neposredno z žrtvami nasilja v družini, poznajo njihove boleče točke in želje, ter lahko tako usmerjajo tudi naše delo,« </i>je povedal <b>Vyacheslav Zakorzhevsky, </b>vodja raziskovalne skupine proti zlonamerni programski opremi v družbi Kaspersky.</p>
      <p><i>»Kot neprofitna organizacija vemo, da tehnologija omogoča dostop zalezovalcev do zasebnih podatkov žrtev. Hkrati žrtve zaradi sramu redko poiščejo pomoč. Za WEISSER RING je tako zalezovanje vedno bolj pomembna težava, s katero se srečujejo pri pomoči žrtvam. Samo v letu 2018 smo pomagali pri 1019 primerih zalezovanja, kar je približno tri odstotke več kot leto prej,« </i>je dodala <b>Horst Hinger</b>, namestnica generalnega direktorja organizacije WEISSER RING.</p>
      <p><i>»Študije so pokazale, da je 70 % žensk žrtev kibernetskega trpinčenja doživelo tudi vsaj eno obliko fizičnega in/ali spolnega nasilja intimnega partnerja. Tako moramo ustaviti zalezovanje storilcev in poskrbeti, da bodo odgovarjali za svoja dejanja. Koalicija proti programski opremi za zalezovanje nam pri tem omogoča, da svoje znanje o nasilju na podlagi spola in storilcih posredujemo podjetjem, ki se ukvarjajo z informacijskimi sistemi,« </i>je izpostavila <b>Anna McKenzie, </b>vodja<b> </b>komunikacij pri organizaciji European Network for the Work with Perpetrators of Domestic Violence (WWP EN).</p>
      <p><i>»Kadar je zasnovana tako, da deluje v popolnem prikritem načinu, brez obveščanja lastnika naprave, lahko programska oprema za zalezovanje daje zalezovalcem in drugim storilcem močan pripomoček za izvajanje nadlegovanja, nadzorovanja, zalezovanja, goljufij in zlorabe. Ta vrsta zlorabe je lahko grozljiva in travmatična izkušnja, ki povzroča velike pomisleke glede varnosti in zasebnosti,« </i>je še zaključila<i> </i><b>Erica Olsen, </b>direktorica projekta Safety Net pri organizaciji National Network to End Domestic Violence.</p>
      <p>Podrobnosti o področju programske opreme za zalezovanje v letu 2019 najdete v <a href="https://media.kasperskydaily.com/wp-content/uploads/sites/92/2019/11/18053214/Kaspersky_Coalition_The-state-of-stalkerware-in-2019_ENG_fin.pdf">poročilu</a>, ki ga je pripravila družba Kaspersky s podporo Koalicije proti programski opremi za zalezovanje.</p>
      <footer>Povezave: <a href="http://media.kasperskydaily.com/wp-content/uploads/sites/92/2019/11/18053214/Kaspersky_Coalition_The-state-of-stalkerware-in-2019_ENG_fin.pdf">The State of Stalkerware in 2019</a>, Kaspersky, http://</footer>
    </article>
  </body>
</html>