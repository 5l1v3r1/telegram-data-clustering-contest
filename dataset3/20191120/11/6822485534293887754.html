<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829056.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:14:00+00:00"/>
    <meta property="og:title" content="توافق جدید مجلس و دولت برای واگذاری سرخابی‌ها"/>
    <meta property="og:description" content="حمیدرضا فولادگر رئیس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس در گفت‌وگو با تسنیم، با اشاره به آخرین وضعیت واگذاری دو باشگاه استقلال و پرسپولیس به بخش خصوصی، گفت: در بودجه سال 98 قید شده بود این دو باشگاه باید تا شهریورماه سال جاری واگذار شوند که این اتفاق نیفتاد."/>
  </head>
  <body>
    <article>
      <h1>توافق جدید مجلس و دولت برای واگذاری سرخابی‌ها</h1>
      <address>
        <time datetime="2019-11-20T11:14:00+00:00">20 Nov 2019, 11:14</time>
      </address>
      <p>نماینده اصفهان در مجلس از توافق جدید دولت و قوه مقننه برای نحوه و زمان واگذاری دو باشگاه استقلال و پرسپولیس خبر داد.</p>
      <p>حمیدرضا فولادگر رئیس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس در گفت‌وگو با تسنیم، با اشاره به آخرین وضعیت واگذاری دو باشگاه استقلال و پرسپولیس به بخش خصوصی، گفت: در بودجه سال 98 قید شده بود این دو باشگاه باید تا شهریورماه سال جاری واگذار شوند که این اتفاق نیفتاد.</p>
      <p>وی ادامه داد: با توجه به اینکه این دو باشگاه تا شهریور ماه واگذار نشدند، طی توافقی که با دولت داشتیم مقرر شد تا این واگذاری تا اسفندماه سال جاری انجام شود، البته تاکنون حکمی که در بودجه سال 98 برای این موضوع در نظر گرفته شده بود اصلاح نشده است و زمان برای ارائه سهام این دو باشگاه همان شهریور ماه سال جاری است.</p>
      <p>نماینده اصفهان در مجلس از تغییر نحوه واگذاری این دو باشگاه با توافق مجلس و دولت خبر داد و اظهار داشت: در بودجه سال 98 ذکر شده بود که ابتدا باید 5 درصد از سهام این دو باشگاه در فرابورس با مکانیزم بلوکی- کنترلی عرضه شود و سپس کشف قیمت انجام شود و سپس سهام این دو باشگاه در فرابورس عرضه شود که با توافق مجلس و دولت قرار شد این روش تغییر کند و ابتدا برند این دو باشگاه  عرضه شود و متقاضی خرید برند مشخص شود و سپس بر اساس آن سهام سرخابی‌ها در فرابورس ارائه شود.</p>
      <p>رئیس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس تصریح کرد:ممکن است تا آخر اسفند نیز واگذاری این دو باشگاه انجام نشود و در این صورت دولت باید لایحه‌ای به مجلس ارائه کند یا حکم جدید در بودجه سال 99 در این زمینه بیاورد تا مجلس آن را بررسی کند.</p>
    </article>
  </body>
</html>