<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/norsk-polis-sjalvkritisk-efter-flygolyckan-pa-kebnekaise/"/>
    <meta property="og:site_name" content="DN.SE"/>
    <meta property="article:published_time" content="2019-11-20T11:35:24+00:00"/>
    <meta property="og:title" content="Norsk polis självkritisk efter flygolyckan på Kebnekaise"/>
    <meta property="og:description" content="Den norska polisen är självkritisk till hur den utredde den nu sju år gamla militärflygolyckan i Kebnekaise där fem norska medborgare omkom."/>
  </head>
  <body>
    <article>
      <h1>Norsk polis självkritisk efter flygolyckan på Kebnekaise</h1>
      <address><time datetime="2019-11-20T11:35:24+00:00">20 Nov 2019, 11:35</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Den norska polisen är självkritisk till hur den utredde den nu sju år gamla militärflygolyckan i Kebnekaise där fem norska medborgare omkom.</b>
      </p>
      <p>I ett brev till åklagaren Geir Fornebo som tidningen <a href="https://www.vg.no/nyheter/innenriks/i/GGXz5x/politiet-innroemmer-kebnekaise-etterforskningen-ikke-god-nok?utm_source=vgfront&amp;utm_content=row-2">VG</a> tagit del av skriver polischefen i Nordland, Tone Vangen, att det inte såg bra ut att militärpolisen skötte förundersökningen, med tanke på att det var just militärens agerande som skulle utredas.</p>
      <p>I brevet pekar hon också ut flera brister i polisens kommunikation. Bland annat lyfter hon fram ett pressmeddelande om utredningen där det påstods att flygningen planerades enligt gällande regelverk, något som polisen i efterhand inte har kunnat bevisa.</p>
      <p>Trots kritiken mot utredningen anser inte polischefen att förundersökningen bör återupptas.</p>
      <p>Brevet till åklagaren Geir Fornebo är en följd av hans uttalande förra månaden i vilket han övervägde att öppna förundersökningen. Till VG vill han ännu inte kommentera vad polisens svar innebär för hans beslut.</p>
      <p>Olyckan inträffade den 12 mars 2012 i samband med en militärövning. Samtliga ombord på Herculesplanet, totalt fem norska militärer, omkom.</p>
      <p>
        <a href="https://www.dn.se/nyheter/varlden/flygolyckan-vid-kebnekaise-kan-utredas-pa-nytt/">Läs mer: Flygolyckan vid Kebnekaise kan utredas på nytt</a>
      </p>
    </article>
  </body>
</html>