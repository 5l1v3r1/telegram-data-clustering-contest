<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/sharad-pawar-pm-narendra-modi-meeting.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T11:21:00+00:00"/>
    <meta property="og:title" content="എൻസിപിയെ സ്തുതിച്ച മോദിയെ കാണാൻ പവാർ; എല്ലാ കണ്ണുകളും മഹാരാഷ്ട്രയിലേക്ക്"/>
    <meta property="og:description" content="ന്യൂഡൽഹി ∙ മഹാരാഷ്ട്രയിൽ സർക്കാർ രൂപീകരിക്കുന്നതിൽ പ്രതിസന്ധി തുടരുന്നതിനിടെ, പ്രധാനമന്ത്രി നരേന്ദ്ര മോദിയുമായി കൂടിക്കാഴ്‍ചയ്ക്ക് ഒരുങ്ങി എൻസിപി.Maharashtra Politics. Maharashtra Government Formation. Manorama News. Malayalam News. NCP. Sharad Pawar. PM Narendra Modi. Malayala Manorama. Manorama Online. Latest News. മഹാരാഷ്ട്ര. ശരദ് പവാർ. മോദി.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എൻസിപിയെ സ്തുതിച്ച മോദിയെ കാണാൻ പവാർ; എല്ലാ കണ്ണുകളും മഹാരാഷ്ട്രയിലേക്ക്</h1>
      <address><time datetime="2019-11-20T11:21:00+00:00">20 Nov 2019, 11:21</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ മഹാരാഷ്ട്രയിൽ സർക്കാർ രൂപീകരിക്കുന്നതിൽ പ്രതിസന്ധി തുടരുന്നതിനിടെ, പ്രധാനമന്ത്രി നരേന്ദ്ര മോദിയുമായി കൂടിക്കാഴ്‍ചയ്ക്ക് ഒരുങ്ങി എൻസിപി നേതാവ് ശരദ് പവാർ. സംസ്ഥാനത്തെ കർഷക പ്രശ്നങ്ങൾ ഇന്ന് ഉച്ചതിരിഞ്ഞ് ഇരുവരും ചർച്ച നടത്തുമെന്നാണ് ഔദ്യോഗിക ഭാഷ്യം. ഫലത്തിൽ മഹാരാഷ്ട്രയിലെ രാഷ്ട്രീയവും ചർച്ചയാകുമെന്നാണു പാർട്ടി വൃത്തങ്ങൾ നൽകുന്ന സൂചന. ഉച്ചതിരിഞ്ഞു പാർലമെന്റിലാണു മോദിയും പവാറും ചർച്ച നടത്തുക.</p>
      <p>അതിനിടെ മഹാരാഷ്ട്രയില്‍ കോണ്‍ഗ്രസിന് നേരായവഴിക്ക് സര്‍ക്കാരുണ്ടാക്കാന്‍ കഴിയില്ലെന്ന് ബോധ്യപ്പെട്ടതുകൊണ്ടാണ് അവരെ പ്രത്യേകം ക്ഷണിക്കാതിരുന്നതെന്ന് മഹാരാഷ്ട്ര ഗവര്‍ണര്‍ ഭഗത് സിങ് കോഷിയാരി. ഗവര്‍ണര്‍ രാഷ്ട്രപതിക്ക് സമര്‍പ്പിച്ച റിപ്പോര്‍ട്ട് കേന്ദ്ര ആഭ്യന്തരമന്ത്രാലയം പാര്‍ലമെന്‍റില്‍വച്ചു.</p>
      <p>രാജ്യസഭയുടെ 250–ാം സെഷന്റെ ഭാഗമായുള്ള പ്രത്യേക സംവാദത്തിൽ എൻസിപിയെ മോദി അഭിനന്ദിച്ചിരുന്നു. എൻസിപിയും ബിജെഡിയും പാർലമെന്ററി ചട്ടങ്ങളോട് അദ്ഭുതകരമായി ഒട്ടിപ്പിടിച്ചവരാണ്. സഭയുടെ നടുത്തളത്തിലിറങ്ങി പ്രതിഷേധിക്കാൻ രണ്ടു പാർട്ടികളും ശ്രമിച്ചിട്ടില്ല. പറയാനുള്ളതു വ്യക്തമായി അവതരിപ്പിക്കുകയും ചെയ്യും. എന്റെ പാർട്ടിയായ ബിജെപി ഉൾപ്പെടെയുള്ളവർ ഇവരിൽനിന്നു പഠിക്കേണ്ടതാണ് എന്നായിരുന്നു മോദിയുടെ വാക്കുകൾ.</p>
      <p>മഹാരാഷ്ട്രയിൽ ശിവസേനയെയും കോൺഗ്രസിനെയും ചേർത്തുനിർത്തി സർക്കാർ രൂപീകരിക്കാനുള്ള ഓട്ടത്തിലാണു പവാർ. ഈ സാഹചര്യത്തിലാണു പവാറിന്റെ പാർട്ടിയെ പുകഴ്‍ത്തി മോദി രംഗത്തുവന്നത്. അതു കഴിഞ്ഞ് രണ്ടു ദിവസത്തിനുശേഷം പ്രധാനമന്ത്രിയുമായുള്ള കൂടിക്കാഴ്ചയ്ക്കു പവാറിന് അവസരം ലഭിച്ചതു ഗൗരവത്തോടെയാണു പാർട്ടികൾ വീക്ഷിക്കുന്നത്. അജിത് പവാർ, പ്രഫുൽ പട്ടേൽ എന്നിവർക്കെതിരെ എൻഫോഴ്സ്മെന്റ് ഡയറക്ടറേറ്റ് കേസുകളുള്ളതു മഹാരാഷ്ട്രയിൽ പവാറിനെ പിന്നോട്ടുവലിക്കുന്നുണ്ട് എന്നാണു സംസാരം.</p>
      <p>ബിജെപി ഇതര സർക്കാർ രൂപീകരണത്തിന്റെ സാധ്യതയെക്കുറിച്ചു പവാർ മൗനം പാലിക്കുന്നതിനിടെ, പുതിയ നീക്കങ്ങളെക്കുറിച്ച് ആലോചിക്കാൻ ശിവസേന എംഎൽഎമാരുടെ യോഗം വിളിച്ചു. തിങ്കളാഴ്ച കോൺഗ്രസ് അധ്യക്ഷ സോണിയ ഗാന്ധിയുമായി നടത്തിയ കൂടിക്കാഴ്ചയിൽ സർക്കാർ രൂപീകരണം, ശിവസേന സഖ്യം, പൊതുമിനിമം പരിപാടി തുടങ്ങിയ കാര്യങ്ങളെക്കുറിച്ചൊന്നും സംസാരിച്ചില്ലെന്ന പവാറിന്റെ പ്രതികരണം സേന നേതാക്കളെയും അണികളെയും ആശ്ചര്യപ്പെടുത്തിയിരുന്നു. </p>
      <p>ശിവസേനയുടെ നേതൃത്വത്തിൽ സർക്കാർ രൂപീകരിക്കുമെന്ന് ആവർത്തിച്ച പാർട്ടി നേതാവ് സഞ്ജയ് റാവുത്ത്് എംപി ഇന്നലെ വൈകിട്ട് ഡൽഹിയിൽ പവാറിനെ വീണ്ടും സന്ദർശിച്ചു. ശിവസേന തിരിച്ചെത്തണമെന്നാണു ബിജെപിയുടെ ആഗ്രഹം. ബാൽ താക്കറെയുടെ ചരമ ദിനാചരണത്തിൽ കഴിഞ്ഞ ദിവസം മുൻ മുഖ്യമന്ത്രി ഫഡ്നാവിസ് പങ്കെടുത്തതും മുംബൈ മേയർ തിരഞ്ഞെടുപ്പിൽനിന്നു വിട്ടുനിന്നതും ഇതിനുള്ള സൂചനയാണ്. പവാറിന്റെ കയ്യിലെ കളിപ്പാവയാകുന്നതിലും ഭേദം ബിജെപിക്കൊപ്പം നിൽക്കുന്നതാണെന്ന അഭിപ്രായം ചില ശിവസേന നേതാക്കളും പങ്കുവയ്ക്കുന്നു.</p>
      <p>വോട്ടെണ്ണൽ കഴിഞ്ഞ് ഒരു മാസത്തോളമാകുമ്പോഴും സർക്കാർ രൂപീകരണം കൂടുതൽ അനിശ്ചിതത്വത്തിലേക്കു നീങ്ങുന്നതിൽ പ്രാദേശിക നേതാക്കൾക്കും അണികൾക്കും രോഷമുണ്ട്. ശിവസേന ബന്ധം സംബന്ധിച്ചു കോൺഗ്രസുമായി ചേർന്നു മാത്രമേ തീരുമാനം എടുക്കുകയുള്ളൂവെന്നാണ് എൻസിപിയുടെ നിലപാട്. മോദിയുമായുള്ള കൂടിക്കാഴ്‍ചയ്ക്കു ശേഷം, ശിവസേനയുമായുള്ള സഖ്യത്തെക്കുറിച്ചു ചർച്ച ചെയ്യാൻ വൈകിട്ട് എൻസിപിയും കോൺഗ്രസും യോഗം ചേരും.</p>
      <p><b>English Summary:</b> Sharad Pawar-PM Narendra Modi Meet On Farm Crisis Today 2 Days After Rajya Sabha Praise</p>
    </article>
  </body>
</html>