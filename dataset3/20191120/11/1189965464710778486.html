<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259942/oi-53-proeidopoioyn-ton-tsipra-min-allakseis-onoma-kai-grammi"/>
    <meta property="og:site_name" content="LiFO"/>
    <meta property="article:published_time" content="2019-11-20T11:22:00+00:00"/>
    <meta property="og:title" content="Οι «53» προειδοποιούν τον Τσίπρα: Μην αλλάξεις όνομα και γραμμή"/>
    <meta property="og:description" content="Οι 53 διαμηνύουν στον Αλέξη Τσίπρα ότι δεν δέχονται αλλαγή σε όνομα και στην ταυτότητα του ΣΥΡΙΖΑ"/>
  </head>
  <body>
    <article>
      <h1>Οι «53» προειδοποιούν τον Τσίπρα: Μην αλλάξεις όνομα και γραμμή</h1>
      <h2>Οι 53 διαμηνύουν στον Αλέξη Τσίπρα ότι δεν δέχονται αλλαγή σε όνομα και στην ταυτότητα του ΣΥΡΙΖΑ</h2>
      <address><time datetime="2019-11-20T11:22:00+00:00">20 Nov 2019, 11:22</time> by <a rel="author">NEWSROOM</a></address>
      <p>
        <b>Σε κείμενό τους έπειτα από πανελλαδικής συνδιάσκεψη οι «53» του ΣΥΡΙΖΑ ενόψει του συνεδρίου του κόμματος, θέτουν «κόκκινες γραμμές» προς τον πρόεδρο του κόμματος, <a href="https://www.lifo.gr/tags/%CE%91%CE%BB%CE%AD%CE%BE%CE%B7%CF%82+%CE%A4%CF%83%CE%AF%CF%80%CF%81%CE%B1%CF%82">Αλέξη Τσίπρα</a>, να μην αλλάξει όνομα ο ΣΥΡΙΖΑ, αλλά και να διατηρηθεί η αριστερή ταυτότητα του κόμματος.</b>
      </p>
      <p>Μάλιστα, οι «53» κάνουν λόγο για «περίοδο αναστοχασμού» που θα πρέπει να περάσει ο ΣΥΡΙΖΑ.</p>
      <p>Σύμφωνα με το Έθνος, οι «53» κάνουν αυτοκριτική για "υποτονική και αμήχανη" πολλές φορές μετεκλογική στάση του ΣΥΡΙΖΑ, που είναι λανθασμένα εστιασμένη στα σκάνδαλα του παρελθόντος. Παράλληλα, ζητούν να γίνει σοβαρός και οργανωμένος απολογισμός και τάσσονται κατά οποιασδήποτε αλλαγής η συμπλήρωσης του ονόματος του κόμματος διότι μπορεί να δημιουργήσει συγχύσεις.</p>
      <p>Είναι ενδεικτικό ότι οι 53 απορρίπτουν τον όρο μετασχηματισμός ο οποίος έχει υιοθετηθεί και από τον ίδιο τον πρόεδρο του κόμματος και κάνουν λόγο για αναγκαιότητα «ανασυγκρότησης» και «επανεκκίνησης» για ένα ξεκίνημα σε συνθήκες αντιπολίτευσης. Ειδικά για τον μετασχηματισμό αναφέρουν στο κείμενό τους: Λέξη με βάθος που συνήθως εμείς οι αριστεροί και οι αριστερές τη χρησιμοποιούμε όταν θέλουμε να μιλήσουμε για δοκιμές αλλαγές, που ανατρέπουν την παγιωμένη κυριαρχία, που αλλάζουν συνειδήσεις, αξίες και συμπεριφορές, που διαμορφώνουν μία νέα, ριζικά διαφορετική πραγματικότητα. Υπό αυτήν την έννοια τι ακριβώς θα μετασχηματίσουμε στο κόμμα μας;».</p>
      <p>Σε άλλο σημείο του κειμένου της η κίνηση των «53» αναφέρει: «Στο κόμμα της Ριζοσπαστικής Αριστεράς δεν έχουν θέση μονοπρόσωπα όργανα και πρακτικές ξεπερασμένων αρχηγοκεντρικών κομμάτων, πρέπει να αλλάξουμε τον ηγετικό συγκεντρωτισμό και να ενισχύσουμε τις δημοκρατικές διαδικασίες, τον ρόλο των μελών».</p>
    </article>
  </body>
</html>