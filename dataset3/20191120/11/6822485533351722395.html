<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:04:00+00:00"/>
    <meta property="og:title" content="عرضه ۱۰ میلیارد یورویی صادرکنندگان در سامانه «نیما»"/>
    <meta property="og:description" content="به گزارش مهر، طی روزهای گذشته برخلاف انتظار برخی سوداگران، بازار ارز کشور با  نوسانات بسیار جزئی که طبیعت بازار و معاملات است، همراه بوده است. رئیس کل بانک مرکزی نیز دو روز پیش در بازدیدی سرزده از صرافی های میدان و خیابان فردوسی تهران اعلام کرد که ذخایر ارزی کشور از وضعیت مناسبی برخوردار بوده و بخش عمده‌ای از نیازهای ارزی کشور از سوی صادرکنندگان تأمین می‌شود."/>
  </head>
  <body>
    <article>
      <h1>عرضه ۱۰ میلیارد یورویی صادرکنندگان در سامانه «نیما»</h1>
      <address>
        <time datetime="2019-11-20T11:04:00+00:00">20 Nov 2019, 11:04</time>
      </address>
      <p>بازار ارز کشور طی روزهای گذشته برخلاف انتظار برخی سوداگران با نوساناتی بسیار جزئی همراه بوده است؛ مروری بر ذخایر ارزی کشور و میزان عرضه صادرکنندگان نیز بسیاری از نگرانی‌ها را برطرف می‌کند.</p>
      <p>به گزارش مهر، طی روزهای گذشته برخلاف انتظار برخی سوداگران، بازار ارز کشور با  نوسانات بسیار جزئی که طبیعت بازار و معاملات است، همراه بوده است. رئیس کل بانک مرکزی نیز دو روز پیش در بازدیدی سرزده از صرافی های میدان و خیابان فردوسی تهران اعلام کرد که ذخایر ارزی کشور از وضعیت مناسبی برخوردار بوده و بخش عمده‌ای از نیازهای ارزی کشور از سوی صادرکنندگان تأمین می‌شود.</p>
      <p>عبدالناصر همتی در گزارش‌های میدانی که طی روزهای گذشته از بازار داشته و جلسات مکرری که با صرافان و تأمین‌کنندگان ارز برگزار کرده، همواره این اطمینان را داده که روند قیمتی ارز در بازار، جهشی نخواهد بود و نوسانات بنابر اقتضای طبیعی بازار رخ داده است. او شرایط کنونی ارز در کشور را مناسب می‌داند و به پشتوانه آمار و تحلیل‌های کارشناسی و اتفاقاتی که در معاملات نفت و فرآورده‌های نفتی ایران رخ داده، بر این موضوع پافشاری می‌کند که جای هیچ‌گونه نگرانی در بازار ارز وجود ندارد.</p>
      <p>همتی البته طی روزهای گذشته به دلیل بروز برخی رفتارهای هیجانی در بازار، به مردم هشدار داده که با هدف سرمایه گذاری، وارد بازار ارز نشوند و فقط نیازهای واقعی خود را تهیه کنند. او می‌گوید که مردم باید هوشیار باشند تا مبادا سرمایه‌های خود را در جریان رفتارهای هیجانی در بازار ارز از دست بدهند.</p>
      <p>مروری بر قیمت ارز طی روزهای گذشته هم گفته‌های همتی را تائید می‌کند چرا که بانک مرکزی تأکید دارد که اتفاق خاصی در طرف عرضه رخ نداده و البته برخی تقاضای هیجانی ممکن است وارد بازار شده باشد.</p>
      <p>آمار سامانه نیما نیز به خوبی گفته‌های او را تائید می‌کند چرا که همچنان مازاد عرضه در این سامانه وجود دارد و صادرکنندگان روند تحویل ارزهای خود را به این سامانه همچنان ادامه می‌دهند و در طرف مقابل، واردکنندگان نیز به طور طبیعی تقاضاهای خود را در سامانه نیما ارائه کرده و در مدت زمان مناسبی هم تأمین ارز می‌شود.</p>
      <p>گزارش‌ها از آخرین آمار سامانه نیما حکایت از آن دارد که مجموع معاملات فروش ارز صادراتی از ابتدای امسال تا امروز (۲۹ آبان ماه) معادل ۱۰ میلیارد و ۶۸۰ میلیون یورو بوده که در مقابل مجموع معاملات خرید ارز بابت واردات نیز ۸ میلیارد و ۶۹۷ میلیون یورو در این سامانه بوده است. این در حالی است که نمودارهای روند معاملات فروش ارز حاصل از صادرات حکایت از آن دارد که از ابتدای فروردین ماه امسال، روند سینوسی معاملات فروش ارز صادراتی به طور یکسانی در سامانه نیما وجود داشته و در ۱۸ مهرماه ۹۸ بیشترین عرضه ارز در حدود ۲۴۰ میلیون یورو در این سامانه ارائه شده اما به تناسب در فاصله ابتدای مهرماه، بیشترین تقاضا بابت خرید ارز از سوی واردکنندگان به ثبت رسیده است.</p>
      <p>میانگین نرخ خرید دلار در بازار ثانویه(نیما) ۱۰ هزار و ۸۳۶ تومان در تاریخ ۲۸ آبان ماه امسال بوده که ۰.۵۳ درصد افزایش را نشان می‌دهد؛ میانگین نرخ فروش دلار در بازار ثانویه نیز ۱۰ هزار و ۸۸۶ تومان بوده که ۰.۴۸ درصد افزایش داشته است. بررسی این روند حکایت از آن دارد که روند معاملات ارز در سامانه نیما به طور طبیعی در جریان بوده و طی یک هفته اخیر، تغییرات حائز اهمیتی در آن رخ نداده است.  </p>
    </article>
  </body>
</html>