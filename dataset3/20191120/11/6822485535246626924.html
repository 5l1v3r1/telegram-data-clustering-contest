<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:46:00+00:00"/>
    <meta property="og:title" content="پورمختار: دولت حق استفاده از درآمد بنزین در بودجه را ندارد"/>
    <meta property="og:description" content="محمدعلی پورمختار در گفتگو با مهر با اشاره به اجرای طرح افزایش قیمت بنزین، اظهار داشت: مجلس به تبعیت از فرمایشات مقام معظم رهبری، مکلف به حمایت از مصوبه سران قواست اما ما قطعا از ابزارهای نظارتی خود به خوبی استفاده می‌کنیم تا سهمیه بندی بنزین منجر به افزایش شدید تورم در کشور نشود."/>
  </head>
  <body>
    <article>
      <h1>پورمختار: دولت حق استفاده از درآمد بنزین در بودجه را ندارد</h1>
      <address>
        <time datetime="2019-11-20T11:46:00+00:00">20 Nov 2019, 11:46</time>
      </address>
      <p>عضو فراکسیون ولایی مجلس گفت: تمام درآمدهای حاصل از افزایش قیمت بنزین باید به افراد نیازمند جامعه داده شود و دولت نباید از آن برای سایر امور خود استفاده کند.</p>
      <p>محمدعلی پورمختار در گفتگو با مهر با اشاره به اجرای طرح افزایش قیمت بنزین، اظهار داشت: مجلس به تبعیت از فرمایشات مقام معظم رهبری، مکلف به حمایت از مصوبه سران قواست اما ما قطعا از ابزارهای نظارتی خود به خوبی استفاده می‌کنیم تا سهمیه بندی بنزین منجر به افزایش شدید تورم در کشور نشود.</p>
      <p>وی افزود: همچنین ممکن است تا بنا به ضرورت با دولت صحبت کنیم که سهمیه بنزین برخی بخش‌ها را افزایش دهد اما این اقدام هم مخالفت با اصل تصمیم سران قوا نیست و صرفا ارائه نظر مشورتی به آنان است.</p>
      <p>پورمختار تصریح کرد: از سوی دیگر مجلس قطعا از ابزارهای نظارتی خود استفاده می‌کند تا قیمت کالاها و خدمات دیگر بر مبنای اعلام دولت، حداکثر ۴ درصد تورم داشته باشند.</p>
      <p>عضو فراکسیون نمایندگان ولایی مجلس شورای اسلامی اظهار داشت: مجلس باید به دقت در این مسئله نظارت کند و پیگیری های لازم را داشته باشد تا مبادا قیمت کالاها و خدمات بیش از آنچه دولت اعلام کرده است، افزایش یابد.</p>
      <p>وی بیان کرد: در صورتی که قیمت کالاها و خدمات بیشتر از حد مجاز افزایش یابد، قطعاً نمایندگان مجلس به وزرای مربوطه تذکر لازم را می دهند چراکه هیچ فردی اجازه ندارد که به صورت سرخود قیمت ها را به دلیل گرانی بنزین افزایش دهد.</p>
      <p>پورمختار ادامه داد: وزارتخانه‌هایی چون صنعت، معدن و تجارت، جهاد کشاورزی، سازمان تعزیرات، سازمان حمایت مصرف‌کنندگان و تولیدکنندگان و اتحادیه های صنوف مکلف شده‌اند که بر قیمت کالاها و خدمات نظارت کافی داشته باشند و مجلس هم به عنوان یکی از نهادهای نظارتی این مسئله را مورد توجه ویژه قرار می دهد.</p>
      <p>نماینده مردم بهار و کبودرآهنگ گفت: درآمدهای حاصل از افزایش قیمت بنزین باید صرفا به افراد مستحق و نیازمند که ۱۸ میلیون خانوار هستند، تعلق گیرد و نباید حتی یک ریال از این محل وارد بودجه کشور شود و دولت نمی‌تواند از این منبع برای سایر امور خود استفاده کند.</p>
    </article>
  </body>
</html>