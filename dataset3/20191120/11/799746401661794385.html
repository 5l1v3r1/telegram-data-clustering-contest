<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103269/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T11:33:34+00:00"/>
    <meta property="og:title" content="У середу пройде черговий раунд консультацій України, РФ і ЄС щодо газу"/>
    <meta property="og:description" content="У середу, 20 листопада, відбудеться черговий раунд тристоронніх консультацій на рівні експертів у форматі Україна - ЄС - Росія щодо продовження транзиту газу через Україну з січня 2020 року."/>
  </head>
  <body>
    <article>
      <h1>У середу пройде черговий раунд консультацій України, РФ і ЄС щодо газу</h1>
      <address>
        <time datetime="2019-11-20T11:33:34+00:00">20 Nov 2019, 11:33</time>
      </address>
      <p>У середу, 20 листопада, відбудеться черговий раунд тристоронніх консультацій на рівні експертів у форматі Україна - ЄС - Росія щодо продовження транзиту газу через Україну з січня 2020 року.</p>
      <p>Як пише "Європейська правда", про це УНІАН повідомив міністр енергетики та захисту навколишнього середовища Олексій Оржель.</p>
      <p>"Так, сьогодні будуть технічні консультації, але пізніше", - сказав він.</p>
      <p>Як відомо, контракт на транзит російського газу через ГТС України, підписаний 10 років тому, завершується наприкінці 2019 року, проте домовленостей щодо нової угоди досі не досягнуто.</p>
      <p>Москва пропонує відмовитися від взаємних претензій чи продовжити наявний договір ще на 10 років, "Газпром" навіть заявляв про готовність знизити тарифи на поставку газу.</p>
      <p>Віцепрезидент Єврокомісії Марош Шефчович, який є посередником на тристоронніх газових переговорах Україна-Росія-ЄС, сподівається, що Путін та Зеленський 9 грудня <b><a href="https://www.eurointegration.com.ua/news/2019/11/19/7103195/">в Парижі</a></b> обговорять умови транзиту російського газу через Україну.</p>
      <p>Виконавчий директор НАК "Нафтогаз" Юрій Вітренко заявив, що йому <b><a href="https://www.epravda.com.ua/news/2019/11/19/653863/">не відомо</a></b> про наміри винести на обговорення "нормандської четвірки" питання газових контрактів між "Нафтогазом" та "Газпромом".</p>
      <related>
        <a href="https://www.eurointegration.com.ua/articles/2019/11/15/7103005/"/>
      </related>
    </article>
  </body>
</html>