<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-elkepeszto-22-elfogatoparancs-volt-ervenyben-egy-magyar-ferfival-szemben/"/>
    <meta property="og:site_name" content="lokál"/>
    <meta property="article:published_time" content="2019-11-20T11:06:38+00:00"/>
    <meta property="og:title" content="Elképesztő! 22 elfogatóparancs volt érvényben egy magyar férfival szemben"/>
    <meta property="og:description" content="Lopás, csalás, sikkasztás, egyedi azonosító jellel visszaélés és jármű önkényes elvétele miatt összesen 22 elfogatóparancs volt érvényben azzal a magyar férfival szemben, akit végül Ausztriában fogtak el - közölte a rendőrség szerdán a honlapján."/>
  </head>
  <body>
    <article>
      <h1>Elképesztő! 22 elfogatóparancs volt érvényben egy magyar férfival szemben</h1>
      <address><time datetime="2019-11-20T11:06:38+00:00">20 Nov 2019, 11:06</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/14334518830_cb65613784_b-1280x854.jpg"/>
      </figure>
      <p>
        <b>Lopás, csalás, sikkasztás, egyedi azonosító jellel visszaélés és jármű önkényes elvétele miatt összesen 22 elfogatóparancs volt érvényben azzal a magyar férfival szemben, akit végül Ausztriában fogtak el – közölte a rendőrség szerdán a honlapján.</b>
      </p>
      <p>A közlemény szerint a budapesti és a győri rendőrök információi alapján kezdték meg a felkutatását a 27 éves férfinak, akit számos bűncselekmény elkövetésén túl azért is köröztek, mert több évnyi letöltendő börtönbüntetését nem kezdte meg.</p>
      <p>A nemzetközi együttműködésnek köszönhetően sikerült megállapítani, hogy a férfi a felső-ausztriai tartományi székhelyen, Linzben tartózkodik.</p>
      <p>Az osztrák nyomozók egy összehangolt rendőri akcióban beazonosították, majd a város egyik lakónegyedében a helyi rendőrökkel közösen elfogták a magyar férfit, és őrizetbe vették.</p>
      <p>Magyarországnak történő átadásáról a későbbiekben dönt a bíróság – áll a közleményben.</p>
    </article>
  </body>
</html>