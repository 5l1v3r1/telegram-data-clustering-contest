<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/yuriy-koryavchenkov-policiya-krivogo-rogu-novini-50054590.html"/>
    <meta property="og:site_name" content="НВ"/>
    <meta property="article:published_time" content="2019-11-20T11:13:00+00:00"/>
    <meta property="og:title" content="«Просили навести порядок без погроз» — Корявченков прокоментував НВ записи з Кривого Рогу"/>
    <meta property="og:description" content="Група депутатів Слуги народу зустрічалася з новим начальником поліції Кривого Рогу, щоб передати очікування мешканців і попросити краще співпрацювати з прокуратурою."/>
  </head>
  <body>
    <article>
      <h1>«Просили навести порядок без погроз» — Корявченков прокоментував НВ записи з Кривого Рогу</h1>
      <h2>Група депутатів Слуги народу зустрічалася з новим начальником поліції Кривого Рогу, щоб передати очікування мешканців і попросити краще співпрацювати з прокуратурою.</h2>
      <address><time datetime="2019-11-20T11:13:00+00:00">20 Nov 2019, 11:13</time> by <a rel="author">Дмитро Бобрицький</a></address>
      <p>Депутат Слуги народу Юрій Корявченков заявив, що просив новопризначеного керівника поліції Кривого Рогу Сергія Лукашова повернути довіру криворіжців до поліції. В протилежному випадку можуть задіюватись інші силові органи. Про це депутат розповів в коментарі кореспонденту НВ.</p>
      <p>Юрій Корявченков підтвердив, що зустріч за участю глави Криворізького главку і депутатів Слуги народу відбулася у вересні. «Ми сказали: дуже переживаємо за Кривий Ріг. На нас велика відповідальність. Хочемо, щоб усе було по закону: почалася боротьба з наркоторгівлею, з незаконними ігровими залами, а також з незаконними пунктами прийому металу. Щоб всі правоохоронні органи працювали разом. Ось і все», — заявив Корявченков.</p>
      <p>Після оприлюднення аудіозаписів із зустрічі, Корявченков сказав НВ, що не обговорював цю ситуацію з президентом Володимиром Зеленським або керівниками фракції Слуга народу: Давидом Арахамією та його замом Олександром Корнієнком.</p>
      <p>Крім того, депутат зазначив, що не впливав на призначення посадових осіб до правоохоронних органів Кривого Рогу. «Нікого ми не призначали і не затверджували. Ми, як депутати не маємо такого права. Кандидатура Лукашова з’явилася по лінії Міністерства внутрішніх справ, а саме обласного начальника УВС (Управління внутрішніх справ в Дніпропетровській обл. — ред.) «, — підкреслив Корявченков.</p>
      <p>Також депутат прокоментував погрози щодо відкриття кримінальних проваджень проти противників нової влади, які нібито прозвучали на записі. «Ніяких погроз щодо задіяння інших силових органів не було. Я сказав: якщо не буде дій відповідно до закону, то діяти можуть інші органи». Відповідаючи на запитання, чи можна це розцінювати, як попередження керівництву поліції, Корявченков відповів: «Ні, я нікого не попереджав».</p>
      <p>Депутату невідомо, хто міг записати розмову та чому вона з’явилися в мережі через майже два місяці. Він висловив припущення, що суспільство намагаються відвернути від більш істотних подій в країні.</p>
      <p>Нагадаємо, депутат Антон Поляков, виключений з фракції Слуга народу, оприлюднив кілька частин аудіозаписиу, де Корявченков та інші мажоритарники, обрані депутатами по криворізьких округах, нібито співбесідують нового керівника поліції міста і обговорюють відкриття кримінальних справ проти противників влади.</p>
    </article>
  </body>
</html>