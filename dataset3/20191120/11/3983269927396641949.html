<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/quatre-cdr-detinguts-en-loperacio-judes-declaren-despres-danullar-se-lordre-de-preso/noticia/2964705/"/>
    <meta property="og:site_name" content="CCMA"/>
    <meta property="article:published_time" content="2019-11-20T11:38:00+00:00"/>
    <meta property="og:title" content="El jutge manté en presó preventiva els 4 CDR a qui es va anul·lar l'ordre de presó"/>
    <meta property="og:description" content="Els quatre militants independentistes han comparegut a l'Audiència Nacional després que se'ls anul·lés l'ordre de presó"/>
  </head>
  <body>
    <article>
      <h1>El jutge manté en presó preventiva els 4 CDR a qui es va anul·lar l'ordre de presó</h1>
      <h2>Els quatre militants independentistes han comparegut a l'Audiència Nacional després que se'ls anul·lés l'ordre de presó</h2>
      <address><time datetime="2019-11-20T11:38:00+00:00">20 Nov 2019, 11:38</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/6/7/1569440265276.jpg"/>
        <figcaption>Operatiu policial a Sabadell, el 23 de setembre, part de l'operació Judes (ACN)</figcaption>
      </figure>
      <p>Finalment els quatre CDR a qui es va anul·lar les ordres de presó <b>continuaran empresonats</b>. Després de comparèixer a l'Audiència Nacional, el jutge instructor, Manuel García-Castellón, ha decidit que Xavier Duch, Eduard Garzón, Alexis Codina i Xavier Buigas continuïn en <b>presó preventiva</b>.</p>
      <p>Tots quatre, investigats per <b>delictes de pertinença a organització terrorista, fabricació i tinença d'explosius i conspiració per causar estralls</b>, fa gairebé dos mesos que estan empresonats al centre penitenciari de Soto del Real.</p>
      <p>Els quatre CDR, <a href="https://www.ccma.cat/324/nou-detinguts-en-una-operacio-de-la-guardia-civil-contra-lindependentisme/noticia/2949614/"><b>detinguts el 23 de setembre en l'operació Judes</b></a>, han tornat a comparèxier davant del jutge l'endemà que <a href="https://www.ccma.cat/324/operacio-judes-anullen-lordre-de-preso-de-4-cdr-per-vulneracio-de-drets-i-els-citen-de-nou/noticia/2964477/">s'anul·lessin les ordres de presó</a> perquè la sala penal de l'Audiència Nacional va considerar que no van rebre la informació necessària en la vista en què es va decidir el seu ingrés a la presó.</p>
      <p>Tot i això, <b>no els va deixar en llibertat</b>, sinó que va convocar la repetició de la vista de mesures cautelars per a aquest dimecres, en què ha tornat a decidir que estiguin en presó preventiva. L'advocada d'Alerta Solidària Eva Pous ha dit que és <b>"una anomalia"</b> que s'anul·lessin les ordres de presó però se'ls hagi mantingut empresonats a Soto del Real i que els hagin portat a l'Audiència Nacional sense els seus objectes personals.</p>
      <p>El col·lectiu d'advocats Alerta Solidària, que coordina les defenses dels detinguts, ha lamentat la decisió judicial i ho ha qualificat de <b>"nova maniobra de l'estat espanyol per mantenir el segrest"</b>:</p>
      <p> </p>
      <figure>
        <iframe data-src="https://twitter.com/AlertaSolidaria/status/1197210760184844289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El jutge Manuel García-Castellón ja <b><a href="https://www.ccma.cat/324/el-jutge-envia-a-preso-els-7-detinguts-per-terrorisme-en-loperacio-judes/noticia/2950591/">va dictar ordre de presó contra ells el 26 de setembre</a></b>, tres dies després de la seva detenció.</p>
      <p> </p>
      <p>
        <b>La Fiscalia demana que es mantingui la presó</b>
      </p>
      <p>Després de comparèixer a l'Audiència Nacional aquest dimecres, la <b>Fiscalia</b> ha tornat a demanar que es dictin<b> noves ordres de presó preventiva</b> per als quatre <b>CDR</b>. Les acusacions populars també han demanat que es mantingui la presó provisional.</p>
      <p>Fonts jurídiques han informat a l'agència<b> EFE</b> que el tinent fiscal<b> Miguel Ángel Carballo</b> ha fet aquesta petició després d<b>'aportar més detalls</b> sobre els detinguts i de mantenir contra ells l'acusació per <b>delictes de terrorisme</b>.</p>
      <p>Per la seva banda, les defenses han argumentat que <b>els fets no es corresponen al tipus penal de terrorisme</b>, sinó al de desordres públics, i que l'Audiència Nacional no és competent per jutjar-ho.</p>
      <p> </p>
      <p>
        <b>Alerta Solidària: "Allunyada de qualsevol raonament i fonament jurídic"</b>
      </p>
      <p>Poc després de saber-se la decisió del jutge, l'advocada d'Alerta Solidària <b>Eva Pous</b> ha dit als mitjans de comunicació que <b>era el que s'esperaven</b> després que "no els haguessin portat a un centre de detenció, sinó que els haguessin mantingut a Soto, així com que no els haguessin portat les seves pertinences".</p>
      <p>Pous ha anunciat que <b>recorreran la interlocutòria</b> d'aquest dimecres:</p>
      <blockquote>"És completament allunyada de qualsevol raonament i fonament jurídic"</blockquote>
      <p>La lletrada d'Alerta Solidària ha qualificat la vista d'aquest dimecres de <b>"formalisme per intentar esmenar un acte que no era esmenable</b>, que era nul" i ha criticat la situació en què es troben els CDR detinguts:</p>
      <blockquote>"Ens preocupa la situació a què aquestes persones estan sotmeses des de fa gairebé dos mesos"</blockquote>
      <p>L'advocada ha tornat a <b>denunciar les "moltes vulneracions" que creu que hi ha hagut en el cas</b>, com la falta d'un advocat des del primer moment, les "més de 40 hores sense assistència lletrada" o les declaracions "maratonianes".</p>
      <p> </p>
      <figure>
        <img src="https://www.ccma.cat/multimedia/jpg/3/4/1574275464943.jpg"/>
      </figure>
      <p>
        <i>Eva Pous, advocada d'Alerta Solidària</i>
      </p>
      <p>
        <b>Vulneració de drets</b>
      </p>
      <p>L'<a href="https://www.ccma.cat/324/operacio-judes-anullen-lordre-de-preso-de-4-cdr-per-vulneracio-de-drets-i-els-citen-de-nou/noticia/2964477/">anul·lació, que havien demanat les defenses dels detinguts</a>, es va decidir en considerar que <b>es van vulnerar els seus drets</b> quan van declarar per primera vegada davant García-Castellón.</p>
      <p>En concret, perquè ni ells ni els seus advocats <b>no van tenir accés a informació bàsica</b> sobre els fets i les raons de la seva detenció.</p>
      <p>Previstes per a les dotze, les quatre vistes <b>han començat amb retard</b>.</p>
      <p> </p>
      <figure>
        <img src="https://www.ccma.cat/multimedia/jpg/7/6/1574249068467.jpg"/>
      </figure>
      <p>
        <i>Advocats dels detinguts arribant aquest matí a l'Audiència Nacional</i>
      </p>
      <p> </p>
      <p>L'anul·lació de les ordres de presó <b>no ha suposat la posada en llibertat</b> dels detinguts, que estan en presó preventiva des de fa gairebé dos mesos.</p>
      <p>La decisió torna a correspondre al jutge instructor, després d'haver-los pres declaració una altra vegada aquest dimecres.</p>
      <p> </p>
      <figure>
        <img src="https://www.ccma.cat/multimedia/jpg/0/1/1574248795310.jpg"/>
      </figure>
      <p> </p>
      <p>Els advocats dels quatre detinguts consideren que l'anul·lació de l'ordre de presó dictada per García-Castellón el 26 de setembre és un toc d'atenció a aquest jutge.</p>
      <p> </p>
      <figure>
        <img src="https://www.ccma.cat/multimedia/jpg/0/5/1574248510750.jpg"/>
      </figure>
      <p>
        <i>Xavier Pellicer, d'Alerta Solidària, que coordina la defensa dels detinguts, considera que han de ser posats en llibertat</i>
      </p>
      <p> </p>
      <p><b>Xavier Pellicer</b>, del col·lectiu <b>Alerta Solidària</b>, que coordina la defensa de diversos detinguts, en declaracions al programa "Els matins" de TV3, ha dit:</p>
      <blockquote>"Porten dos mesos segrestats, sense cap tipus de cobertura jurídica legal, i una nova peripècia, en aquest cas de la sala d'apel·lacions, per evitar el seu alliberament, els posa de nou en una posició de detinguts, com si no portessin dos mesos detinguts, com si fos el 26 de setembre."</blockquote>
      <p>A més, ja ha avançat que si no es deixa sortir de la presó els seus defensats en tornaran a demanar la llibertat.</p>
      <blockquote>"S'exigirà l'alliberament immediat, no només per la vulneració de drets que han patit a nivell processal, sinó també perquè creiem que acusant-los del que se'ls acusa, amb les proves que tenen sobre la taula, s'estan vulnerant els seus drets."</blockquote>
    </article>
  </body>
</html>