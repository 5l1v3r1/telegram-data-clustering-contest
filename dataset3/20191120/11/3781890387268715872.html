<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742702"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T11:23:00+00:00"/>
    <meta property="og:title" content="สภาฯผ่านร่างพ.ร.ก.แก้ไขพ.ร.บ.ครอบครัว"/>
    <meta property="og:description" content="สภาฯผ่านพ.ร.ก.แก้ไขพรบ.ส่งเสริมการพัฒนาและคุ้มครองสถาบันครอบครัว งดออกเสียงเพียบ! “จุติ”แจงกระทรวงฝึกคนเป็นสังคมสงเคราะห์ จึงมีนิติกรไม่มากพอต่อการปฏิบัติ"/>
  </head>
  <body>
    <article>
      <h1>สภาฯผ่านร่างพ.ร.ก.แก้ไขพ.ร.บ.ครอบครัว</h1>
      <address>
        <time datetime="2019-11-20T11:23:00+00:00">20 Nov 2019, 11:23</time>
      </address>
      <p>
        <b>สภาฯผ่านพ.ร.ก.แก้ไขพรบ.ส่งเสริมการพัฒนาและคุ้มครองสถาบันครอบครัว งดออกเสียงเพียบ! “จุติ”แจงกระทรวงฝึกคนเป็นสังคมสงเคราะห์ จึงมีนิติกรไม่มากพอต่อการปฏิบัติ</b>
      </p>
      <p>เมื่อวันที่ 20 พ.ย. เวลา 17.30 น. ที่รัฐสภา มีการประชุมสภาผู้แทนราษฎร โดยมีนายสุชาติ ตันเจริญ รองประธานสภาผู้แทนราษฎร คนที่หนึ่ง ทำหน้าที่ประธานการประชุม เพื่อพิจารณาพระราชกำหนดแก้ไขเพิ่มเติมพระราชบัญญัติส่งเสริมการพัฒนาและคุ้มครองสถาบันครอบครัว พ.ศ. 2562 โดยนายจุติ ไกรฤกษ์ รมว.พัฒนาสังคมและความมั่นคงของมนุษย์ ชี้แจงว่า การตราพระราชกำหนดฉบับนี้มีความจำเป็นเพื่อความผาสุกของประชาชน กระทรวงพัฒนาสังคมฯ มีภารกิจในการฝึกคน เป็นสังคมสงเคราะห์ แต่ไม่ได้ฝึกมาเป็นนิติกร โดยมีนิติกรจำนวนไม่มาก ทำให้ไม่เพียงพอต่อการปฏิบัติและการใช้อำนาจตามกฎหมาย<br/><br/>ทั้งนี้จากสถิติความรุนแรงในครอบครัวนั้นพบว่ามีตัวเลขสูงมาก ซึ่งเมื่อเทียบกับอัตรากำลังของกระทรวงที่มีอยู่อาจจะไม่เพียงพอต่อการให้ความช่วยเหลือสตรีและเด็กตามกฎหมายฉบับใหม่ ทั้งนี้ การแก้ไขพระราชบัญญัติจำเป็นต้องทำตามกฎหมายเรื่องการให้รับฟังความคิดเห็น ซึ่งจะมีความล่าช้าออกไปอีก ดังนั้น การออกพระราชกำหนดจึงเป็นทางเลือกเพื่อประโยชน์สูงสุดของประชาชน<br/><br/>จากนั้นที่ประชุมสภาฯ จึงลงมติเห็นชอบด้วยเสียงข้างมาก  244 ต่อ 73 เสียง แต่มีส.ส.งดออกเสียงมากถึง 148 คน และไม่ลงคะแนน 1 คน ทั้งนี้ จากนี้สภาฯ จะส่งพระราชกำหนดแก้ไขเพิ่มเติมพระราชบัญญัติส่งเสริมการพัฒนาและคุ้มครองสถาบันครอบครัว พ.ศ. 2562 ให้วุฒิสภาเพื่อพิจารณาต่อไป.</p>
    </article>
  </body>
</html>