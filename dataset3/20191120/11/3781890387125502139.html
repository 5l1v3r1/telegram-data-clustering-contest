<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742697"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T11:07:00+00:00"/>
    <meta property="og:title" content="'ท่าข้ามฯ-วัดเขียนเขต' คว้าชัยลูกหนัง 'คิง เพาเวอร์ คัพ'"/>
    <meta property="og:description" content="ท่าข้ามฯ เฉือนอ่างศิลา, วัดเขียนเขต ชนะพลูตาหลวงฯ ศึกคิง เพาเวอร์ คัพ ภาคตะวันออกและปริมณฑล ที่ จ. ชลบุรี"/>
  </head>
  <body>
    <article>
      <h1>'ท่าข้ามฯ-วัดเขียนเขต' คว้าชัยลูกหนัง 'คิง เพาเวอร์ คัพ'</h1>
      <address>
        <time datetime="2019-11-20T11:07:00+00:00">20 Nov 2019, 11:07</time>
      </address>
      <slideshow>
        <figure>
          <img src="https://www.dailynews.co.th/admin/upload/20191120/news_MMsgkNtnUM181804_533.jpg?v=20191120232"/>
        </figure>
        <figure>
          <img src="https://www.dailynews.co.th/admin/upload/20191120/news_PtxoAcuCGb181803_533.jpg?v=20191120232"/>
        </figure>
      </slideshow>
      <p>
        <b>ท่าข้ามฯ เฉือนอ่างศิลา, วัดเขียนเขต ชนะพลูตาหลวงฯ ศึกคิง เพาเวอร์ คัพ ภาคตะวันออกและปริมณฑล ที่ จ. ชลบุรี</b>
      </p>
      <p>การแข่งขันฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคตะวันออกและปริมณฑล ณ สนาม ชลบุรี สเตเดี้ยม โดย อดัม ฟ็อกซ์ นักวิเคราะห์ผู้เล่นทีมชุดใหญ่สโมสรฟุตบอล เลสเตอร์ ซิตี้ ประเทศอังกฤษเข้ามาชมเกม เพื่อคัดเลือกนักเตะเข้าสู่โครงการ ฟ็อกซ์ ฮันท์ รุ่นที่ 5 โดยเมื่อวันพุธที่ 20 พฤศจิกายน 2562 เป็นการแข่งขันในรอบแบ่งกลุ่ม มีการแข่งขันทั้งหมด 4 คู่ คู่ที่น่าสนใจเป็นเกมระหว่าง รร.อ่างศิลาพิทยาคม จ.ชลบุรี ในชุดสีเหลือง พบกับ รร.ท่าข้ามพิทยาคม จ.ชลบุรี ในชุดน้ำเงิน<br/> <br/>เปิดฉากครึ่งแรก ท่าข้ามพิทยาคมจะพยายามโหมบุกหนัก แต่จังหวะสุดท้ายยังทำได้แค่หวาดเสียวเท่านั้น จบครึ่งแรกสกอร์ยังเสมอกันอยู่ 0-0 กลับมาเล่นกันต่อในครึ่งหลัง รร.ท่าข้ามพิทยาคม ยังคงบุกหนัก ก่อนจะมาทำประตูขึ้นนำจนได้ ในนาทีที่ 51 จากจังหวะที่ เตวิช ณรงค์เปลี่ยน ครอสบอลทางกราบขวาเข้าเขตโทษให้ สัพพัญญู เหิรเมฆ เทกตัวโหม่งตุงตาข่าย ส่งให้ รร.ท่าข้ามพิทยาคม ออกนำ 1-0 ช่วงเวลาที่ รร.ท่าข้ามพิทยาคม เป็นฝ่ายครองเกมได้ทั้งหมด จบเกม รร.ท่าข้ามพิทยาคม จ.ชลบุรี เอาชนะ รร.อ่างศิลาพิทยาคม จ.ชลบุรี 1-0<br/><br/>อีกหนึ่งคู่ที่น่าสนใจเป็นการพบกันระหว่าง รร.พลูตาหลวงวิทยา อบจ.ชบ6 จ.ชลบุรี ในชุดสีเหลือง พบกับแชมป์เก่า รร.วัดเขียนเขต จ.ปทุมธานี ในชุดสีน้ำเงิน เปิดฉากครึ่งแรก นาทีที่ 11 วัดเขียนเขต ได้ประตูออกนำไปก่อนจากจังหวะเตะมุมฝั่งขวา บอลเปิดเข้ามาในกรอบเขตโทษ ผู้เล่น รร.พลูตาหลวงวิทยา สกัดกันไม่ขาดมาเข้าทาง จิระศักดิ์ ร่มโพธิ์ โหม่งซ้ำที่เสาสองเข้าไปให้ รร.วัดเขียนเขต ออกนำ 1-0 และเป็นประตูเดียวที่เกิดขึ้นในครึ่งแรก กลับมาเล่นกันต่อในครึ่งหลัง ถึงช่วงทดเวลา รร.วัดเขียนเขต เหลือ 10 คน โดยเป็น กุลวัต หัสถาพันธ์ โดนใบเหลืองที่สองเป็นใบแดงไล่ออกไป จากนั้นไม่มีประตูเกิดขึ้นเพิ่มเติมอีก ทำให้สุดท้ายจบเกมเป็น รร.วัดเขียนเขต เอาชนะ รร.พลูตาหลวงวิทยา อบจ.ชบ 6 ไปด้วยสกอร์ 1-0<br/> <br/>ผลการแข่งขันคู่อื่นมีดังนี้ รร.สายมิตรศึกษา จ.ปราจีนบุรี 2-1 ร.ร.สามโคก อบจ.จังหวัดปทุมธานี จ.ปทุมธานี, รร.เมืองพัทยา 1 (เชิญ พิศยบุตรราษฎร์บำเพ็ญ) จ.ชลบุรี 2-0 ร.ร.โพธินิมิตรวิทยาคม จ.นนทบุรี ส่วนโปรแกรมการแข่งขันประจำวันพฤหัสบดีที่ 21 พฤศจิกายน 2562 ณ สนาม ชลบุรี สเตเดี้ยม เป็นการแข่งขันรอบแบ่งกลุ่มนัดสุดท้ายทั้งสิ้น 4 คู่ประกอบไปด้วย คู่ที่ 1 เวลา 10.00 น. รร.สามโคก อบจ.ปทุมธานี จ.ปทุมธานี พบ รร.สวนกุหลาบนนทบุรี จ.นนทบุรี คู่ที่ 2 เวลา 11.30 น. รร.โพธินิมิตรวิทยาคม จ.นนทบุรี พบ รร.สวนป่าเขาชะอางค์ จ.ชลบุรี คู่ที่ 3 เวลา 14.00 น. รร.ท่าข้ามพิทยาคม จ.ชลบุรี พบ รร.ปทุมวิไล จ.ปทุมธานี คู่ที่ 4 เวลา 15.30 น. รร.วัดเขียนเขต จ.ปทุมธานี พบ รร.นนทบุรีวิทยาลัย จ.นนทบุรี<br/> <br/>ทั้งนี้ การแข่งขันศึก คิง เพาเวอร์ คัพ 2019/20 รอบชิงแชมป์ประเทศไทย (รอบ 16 ทีมสุดท้าย) จะทำการแข่งขัน ณ สนามซ้อม เอสซีจี เมืองทอง ยูไนเต็ด จ.นนทบุรี ระหว่างวันที่ 12-17 มกราคม 2563 ส่วนนัดชิงชนะเลิศ จะทำการแข่งขัน ในวันที่ 19 มกราคม 2563 ณ สนามศุภชลาศัย กรุงเทพมหานคร</p>
    </article>
  </body>
</html>