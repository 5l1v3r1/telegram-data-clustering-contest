<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/GGXv66/elvestuen-presset-om-hemmelighold"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T11:01:36+00:00"/>
    <meta property="og:title" content="Elvestuen presset om hemmelighold"/>
    <meta property="og:description" content="Klima- og miljøminister Ola Elvestuen (V) forsvarer den lukkede prosessen rundt klimaplanen som skal sendes inn til EU."/>
  </head>
  <body>
    <article>
      <h1>Elvestuen presset om hemmelighold</h1>
      <h2>Klima- og miljøminister Ola Elvestuen (V) forsvarer den lukkede prosessen rundt klimaplanen som skal sendes inn til EU.</h2>
      <address><time datetime="2019-11-20T11:01:36+00:00">20 Nov 2019, 11:01</time> by <a rel="author">NTB</a></address>
      <p>Da klima- og miljøministeren møtte til muntlig spørretime i Stortinget onsdag, presset både Arbeiderpartiet og Senterpartiet ham om regjeringens hemmelighetskremmeri rundt den nye klimaplanen, som skal sendes inn til EU innen nyttår.</p>
      <p>Men Elvestuen spilte ned betydningen av klimaplanen, som utarbeides på frivillig basis som del av den nye klimaavtalen som er kommet på plass mellom Norge og EU.</p>
      <p>– Dette er først og fremst en statusrapport, sa han.</p>
      <p>Den ordentlige klimaplanen kommer først til neste år, ifølge Elvestuen.</p>
      <p>– Det er den som er viktig for den framtidige klimapolitikken de neste ti årene for Norge.</p>
      <p>Elvestuen viste til at et omfattende arbeid nå er i gang i departementene for å forberede planen som skal legges fram neste år. Denne planen vil også lagt fram for Stortinget for endelig vedtak.</p>
      <p>– Dette er en omfattende prosess som vil gi store muligheter i flere ledd for ulike interessegrupper, sivilsamfunn og andre til å komme med sine innspill, sier Elvestuen til NTB.</p>
      <p>Dokumentet som skal sendes inn til EU før nyttår, blir derimot mindre omfattende.</p>
      <aside>
        <a href="https://www.aftenbladet.no/article/sa-0nqMkg.html">Elvestuen får kritikk for hemmelighold</a>
      </aside>
      <aside>
        <a href="https://www.aftenbladet.no/article/sa-3Jev40.html">Elvestuen smeller døra igjen – vil ikke ha innspill til klimaplan</a>
      </aside>
    </article>
  </body>
</html>