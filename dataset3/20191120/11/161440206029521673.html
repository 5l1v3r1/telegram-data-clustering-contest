<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/20/fabio-rovazzi-in-guerra-con-gianni-morandi-il-video-spopola-in-re-7-954873.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T11:50:52+00:00"/>
    <meta property="og:title" content="Fabio Rovazzi &quot;in guerra&quot; con Gianni Morandi: il video spopola in rete"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Sul web</h6>
      <h1>Fabio Rovazzi "in guerra" con Gianni Morandi: il video spopola in rete</h1>
      <h2>Il celebre youtuber lancia il suo primo gameplay. "Con Gianni Morandi. Su Call of Duty. Devo dirvi altro?"</h2>
      <address>
        <time datetime="2019-11-20T11:50:52+00:00">20 Nov 2019, 11:50</time>
      </address>
      <p>Fabio Rovazzi non smette di entusiasmare la rete, e il suo primo gameplay ufficiale, un video in cui il celebre youtuber si cimenta in uno dei più noti videogiochi, "Call of Duty", sta letteralmente spopolando sul web.</p>
      <p>Complice, forse, uno sfidante d'eccezione: Gianni Morandi, per la prima volta alle prese con il mondo del gaming di guerra.</p>
      <p>Nel video, della durata di circa dieci minuti e dal titolo "In guerra con Gianni Morandi", si susseguono gag divertenti.</p>
      <p>A partire dalle prime inquadrature, in cui il cantante emiliano appena accomodatosi sul divano prende in mano il joystick, lo guarda e chiede a Rovazzi: "E questo cos'è? Troppo piccolo per le mie mani!".</p>
      <p>I due si collegano quindi con i loro "master" (tra i quali la fidanzata di Rovazzi), che li guideranno alla vittoria del gioco.</p>
      <p>Gianni Morandi, che deve scegliere il "livello inesperto", viene dunque accompagnato passo passo nella sessione di gioco, con palese disperazione e sconvolgimento ogni qualvolta il suo personaggio viene tragicamente ucciso.</p>
      <p>E con grandi risate di Rovazzi e del pubblico della rete.</p>
      <p>"È bello", il commento finale di Morandi, che alla domanda se abbia mai giocato prima d'ora risponde con grande sincerità: "Qualche volta a carte...".</p>
      <p>E poi però rilancia: "Adesso lasciami allenare un po'...". E Rovazzi rivolgendosi alla moglie del cantante: "Anna dai, compragli la Play!".</p>
      <p>
        <b>IL VIDEO:</b>
      </p>
      <figure>
        <iframe src="https://www.youtube.com/embed/v6cQjMMZ-6Q" width="530" height="315" data-service="Youtube" scrolling="no"/>
      </figure>
      <p>Il video postato da Rovazzi</p>
      <p>(Unioneonline/v.l.)</p>
    </article>
  </body>
</html>