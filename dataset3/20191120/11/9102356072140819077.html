<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/20/istatymo-projektas-del-lukiskiu-aikstes-statuso-jau-du-metus-uzstriges-kulturos-komitete/"/>
    <meta property="og:site_name" content="alkas.lt"/>
    <meta property="article:published_time" content="2019-11-20T11:45:00+00:00"/>
    <meta property="og:title" content="Įstatymo projektas dėl Lukiškių aikštės statuso jau du metus užstrigęs Kultūros komitete"/>
    <meta property="og:description" content="Lapkričio 20 d. Seimo nariai Laurynas Kasčiūnas ir Audronius Ažubalis kreipėsi į Seimo valdybą, prašydami Kultūros komitete jau dvejus metus užstrigusį Lukiškių aikštės įstatymo projektą perduoti Seimo Švietimo ir mokslo komitetui."/>
  </head>
  <body>
    <article>
      <h1>Įstatymo projektas dėl Lukiškių aikštės statuso jau du metus užstrigęs Kultūros komitete</h1>
      <address>
        <time datetime="2019-11-20T11:45:00+00:00">20 Nov 2019, 11:45</time>
      </address>
      <p>Lapkričio 20 d. Seimo nariai Laurynas Kasčiūnas ir Audronius Ažubalis kreipėsi į Seimo valdybą, prašydami Kultūros komitete jau dvejus metus užstrigusį Lukiškių aikštės įstatymo projektą perduoti Seimo Švietimo ir mokslo komitetui.</p>
      <p>2017 m. gruodžio 12 d. Seimas po pateikimo pritarė Lukiškių aikštės Vilniuje įstatymo projektui Nr. XIIIP-1475, kuriuo siūloma įtvirtinti Lukiškių aikštės statusą, nustatant, kad Lukiškių aikštė Vilniuje yra pagrindinė reprezentacinė Lietuvos valstybės aikštė ir formuojama su laisvės kovų memorialiniais akcentais. Kitaip tariant, Įstatymo projekto tikslas – įamžinti Lietuvos laisvės kovotojų atminimą Lukiškių aikštėje. Pagrindiniu šio Įstatymo projekto svarstyme paskirtas Seimo Kultūros komitetas.</p>
      <p>„Visi kylantys nesusipratimai dėl Lukiškių aikštės sutvarkymo ir kovotojų už Lietuvos laisvę įamžinimo baigtųsi, jei įstatymo projektas būtų priimtas ir Lukiškių aikštė būtų pripažinta valstybinės reikšmės reprezentacine aikšte. Tačiau jau beveik dvejus metus šio svarbaus mūsų laisvės kovotojams, patriotinėms organizacijoms ir didelei daliai visuomenės Įstatymo projekto svarstymas nejuda iš vietos ir yra įstrigęs Kultūros komitete. Todėl prašome minėto Įstatymo projekto svarstyme pagrindiniu paskirti Švietimo ir mokslo komitetą“, – teigia L. Kasčiūnas.</p>
      <p>„Valdančiųjų atsisakymas pritarti šiam siūlymui, tik patvirtintų, kad valdantieji yra prieš Lukiškių aikštės, kaip pagrindinės Lietuvos valstybės reprezentacinės aikštės statusą, prieš – laisvės kovų memorialo su valstybės simboliais joje sukūrimą“, – pabrėžė A. Ažubalis.</p>
      <p>Seimo narių kreipimąsi palaiko ir Mišriai Seimo narių grupei atstovaujantis Povilas Urbšys.</p>
      <related>
        <h4>Susiję straipsniai:</h4>
        <a href="http://alkas.lt/2019/02/08/kulturos-komitetas-vengia-lukiskiu-aikstes-sutvarkymo-klausimo/"/>
        <a href="http://alkas.lt/2018/03/19/seimo-nariai-ragina-v-pranckieti-ir-r-karbauski-imtis-veiksmu-svarstant-lukiskiu-aikstes-projekta/"/>
        <a href="http://alkas.lt/2017/11/30/vilniaus-forumas-neteisetas-ir-neskaidrus-lukiskiu-aikstes-konkursas-turi-buti-anuliuotas/"/>
        <a href="http://alkas.lt/2017/12/07/siuloma-istatymu-itvirtinti-vycio-simboli-lietuvos-sostines-lukiskiu-aiksteje/"/>
        <a href="http://alkas.lt/2018/06/17/seimo-nariai-praso-iamzinti-lietuvos-laisves-lygos-varda-vilniaus-mieste/"/>
      </related>
    </article>
  </body>
</html>