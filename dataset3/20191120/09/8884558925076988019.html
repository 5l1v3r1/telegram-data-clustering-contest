<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/pri-triglavskih-jezerih-resevali-neprimerno-opreml"/>
    <meta property="og:site_name" content="Primorske novice"/>
    <meta property="article:published_time" content="2019-11-20T09:37:52+00:00"/>
    <meta property="og:title" content="Pri Triglavskih jezerih reševali neprimerno opremljenega tujca"/>
    <meta property="og:description" content="Bohinjski gorski reševalci so v torek preko dneva v težkih snežnih in meglenih razmerah na Triglavskih sedmerih jezerih reševali tujca, ki se je zelo slabo opremljen izgubil na poti na Triglav. Na sebi je imel trenirko in lahke športne copate, so sporočili s Policijske uprave Kranj. Opozorili so, da je takšna lahkomiselnost lahko smrtno nevarna."/>
  </head>
  <body>
    <article>
      <h1>Pri Triglavskih jezerih reševali neprimerno opremljenega tujca</h1>
      <address><time datetime="2019-11-20T09:37:52+00:00">20 Nov 2019, 09:37</time> by <a rel="author">STA</a></address>
      <p>
        <b>Bohinjski gorski reševalci so v torek preko dneva v težkih snežnih in meglenih razmerah na Triglavskih sedmerih jezerih reševali tujca, ki se je zelo slabo opremljen izgubil na poti na Triglav. Na sebi je imel trenirko in lahke športne copate, so sporočili s Policijske uprave Kranj. Opozorili so, da je takšna lahkomiselnost lahko smrtno nevarna.</b>
      </p>
      <figure>
        <img src="https://static.primorske.si/foto/highres/gnweb/720447_20191120-00975697.jpg"/>
        <figcaption>Na sebi je imel trenirko in lahke športne copate, so sporočili s Policijske uprave Kranj. Foto: PU Kranj</figcaption>
      </figure>
      <p><b>BOHINJ</b> &gt; Reševalna akcija je potekala vse od 8.30 do poznega popoldneva, ko so bohinjski gorski reševalci tujca nepoškodovanega a podhlajenega na klasični način pospremili v dolino. Tujec se je sicer v gore čez nevarno Komarčo odpravil že v ponedeljek. Čeprav je pri Črnem jezeru prišel do resnih snežnih razmer z okoli 40 centimetri snega, se je vseeno odločil nadaljevati pot, pri čemer pa se je izgubil.</p>
      <p>Kot je izpostavil predstavnik za odnose z javnostmi na Policijski upravi Kranj Bojan Kos, je imel tujec veliko srečo, da so ga pravočasno našli, saj so bile sporočene koordinate le delno pravilne, razmere pa zahtevne. Telefonski signal na območju je zelo slab oziroma ga skoraj ni, zato z njim niso mogli vzpostaviti običajnega kontakta.</p>
      <p>"Gorski reševalci so se zato večinoma ravnali po stopinjah malomarnega tujca, ki jih je vmes delno že prekril sneg. Če bi še bolj snežilo, bi sneg stopinje povsem zakril, to pa bi bilo za tujca lahko usodno. Taka lahkomiselnost je smrtno nevarna," je poudaril Kos.</p>
      <p>Bohinjski gorski reševalci so enega tujca reševali tudi že pred dnevi, ko se je na poti na Vogel znašel na neprehodnem terenu in se poškodoval. Kot je opozoril Kos, so razmere v gorah resne in trenutno povsem neprimerne. Ob tem je pozval sobodajalce, naj na to opozorijo tudi tujce in jim odsvetujejo odhod v gore.</p>
    </article>
  </body>
</html>