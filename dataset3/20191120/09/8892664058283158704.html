<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/tizenegyen-meghaltak-izrael-legicsapast-mert-sziriara/4yqedz6"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T09:33:21+00:00"/>
    <meta property="og:title" content="Izrael légicsapást mért Szíriára, többen meghaltak"/>
    <meta property="og:description" content="Legkevesebb 11 ember meghalt, köztük hét külföldi, feltehetően iráni harcos is azokban a légicsapásokban, amelyeket Izrael hajtott végre szerda hajnalban Szíriában – tudatta a nagy-britanniai székhelyű Emberi Jogok Szíriai Megfigyelőközpontja szerda reggel."/>
  </head>
  <body>
    <article>
      <h1>Izrael légicsapást mért Szíriára, többen meghaltak</h1>
      <address><time datetime="2019-11-20T09:33:21+00:00">20 Nov 2019, 09:33</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Legkevesebb 11 ember meghalt, köztük hét külföldi, feltehetően iráni harcos is azokban a légicsapásokban, amelyeket Izrael hajtott végre szerda hajnalban Szíriában – tudatta a nagy-britanniai székhelyű Emberi Jogok Szíriai Megfigyelőközpontja szerda reggel.</b>
        </i>
      </p>
      <p><b>Hajnali 1 óra 15 perckor hajtotta végre az izraeli hadsereg a légicsapásokat mintegy húsz célpont ellen Szíriában. </b>A katonaság arról számolt be, hogy az iráni Forradalmi Gárda különleges erőinek föld-levegő rakétáit, támaszpontjait és fegyverraktárait támadták, és miután a szíriai légvédelem működésbe lépett, szíriai légvédelmi egységeket is megsemmisítettek.</p>
      <p>(<a href="https://www.blikk.hu/legfrissebb">A legfrissebb hírek itt</a>) </p>
      <p><i>„Megváltoztatjuk az eddigi aszimmetrikus egyenletet, melyben az irániak védettek voltak"</i> – közölte egy katonai illetékes a Jediót Ahronót című lap honlapjával, a ynettel. A hadsereg szerint kedden Irán nyitott tüzet Szíriából Izraelre, és ez világos bizonyítéka annak, hogy az iszlám köztársaság milyen stabil pozíciókat épített ki magának Szíriában, ami veszélyt jelent Izraelre és a térség stabilitására. Kedden Izrael négy rakétát lőtt le a Golán-fennsík térségében.</p>
      <p>Ellenséges célpontokra lőtt szerdára virradóan a szíriai légvédelem Damaszkusz felett, majd Izrael közölte, hogy az ő légiereje támadott. <b>A szíriai állami sajtó szerint abban a támadásban két civil halt meg.</b></p>
      <p>Benjámin Netanjahu izraeli kormányfő szerda reggel kijelentette: Izrael továbbra is agresszívan megvédi saját magát. <i>„Aki árt nekünk, annak ártani fogunk” –</i> szögezte le a miniszterelnök, hozzátéve: aki nappal tüzet nyit Izraelre, az éjszakánként nem aludhat nyugodtan.<i> „Az üzenetünk világos Irán vezetői számára: nincsenek biztonságban. Bárhová nyújtják is ki a csápjaikat, mi le fogjuk nyesegetni azokat” –</i> magyarázta Netanjahu.</p>
      <p>(MTI)</p>
    </article>
  </body>
</html>