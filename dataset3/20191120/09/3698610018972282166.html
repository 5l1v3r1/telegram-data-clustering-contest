<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/razumkov-rozpoviv-pro-zhorstki-diskusiyi-iz-bogdanom-330271_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T09:35:00+00:00"/>
    <meta property="og:title" content="Разумков розповів про &quot;жорсткі дискусії&quot; із Богданом"/>
    <meta property="og:description" content="Голова Верховної Ради заперечує конфлікт з очільником Офісу президента."/>
  </head>
  <body>
    <article>
      <h1>Разумков розповів про "жорсткі дискусії" із Богданом</h1>
      <h2>Голова Верховної Ради заперечує конфлікт з очільником Офісу президента.</h2>
      <address>
        <time datetime="2019-11-20T09:35:00+00:00">20 Nov 2019, 09:35</time>
      </address>
      <p>Голова Верховної Ради Дмитро Разумков заперечує <b><a href="https://dt.ua/POLITICS/v-ofisi-prezidenta-nazvali-feykom-povidomlennya-pro-biyku-bakanova-i-bogdana-328319_.html">конфлікт із очільником Офісу президента Андрієм Богданом</a></b>. Речник українського парламенту в інтерв'ю "<a href="https://www.pravda.com.ua/news/2019/11/20/7232474/">Українській правді</a>" розповів, що час від часу лише жорстко дискутує з із головою ОПУ.  </p>
      <p>"Різні бувають дискусії. Бувають достатньо жорсткі, і з Андрієм Йосиповичем так само. Це нормальна життєва і робоча обстановка, я не бачу тут великих проблем. Я не розумію, що таке конфлікт. Дискутуємо ми", - зазначив він.</p>
      <p>І додав, що дискусії із Богданом виникають регулярно.</p>
      <p>"Як би не відбувалося в цьому житті, які б дискусії між тими чи іншими політиками або чиновниками не мали місце, питання державницькі повинні бути на першому плані. Ми достатньо регулярно спілкуємося з Андрієм Йосиповичем", - резюмував голова ВР.</p>
      <p>Раніше ЗМІ повідомляли про <b><a href="https://dt.ua/POLITICS/v-otochenni-zelenskogo-nazrivaye-konflikt-zmi-316545_.html">конфлікт, який зріє в оточенні президента Володимира Зеленського</a></b>. Вплив на голову держави не могли поділити очільник ОПУ Андрій Богдан і керівник СБУ, друг дитинства Зеленського Іван Баканов.</p>
      <p>Баканов відмовлявся погоджувати з Банковою призначення своїх заступників і виступав за збереження скандального департаменту К. А Богдан бачить у голові СБУ загрозу для себе і можливого наступника.</p>
      <p>На початку листопада повідомлялося про <b><a href="https://dt.ua/POLITICS/v-ofisi-prezidenta-nazvali-feykom-povidomlennya-pro-biyku-bakanova-i-bogdana-328319_.html">бійку між Бакановим і Богданом</a></b> у приміщенні Офісу президента, але в ОПУ цю інформацію назвали фейком.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>