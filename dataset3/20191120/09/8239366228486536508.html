<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_vstanovyly_iedynyy_v_ukraini_vognevyy_trenazher_331189.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T09:15:00+00:00"/>
    <meta property="og:title" content="На Львівщині встановили єдиний в Україні вогневий тренажер"/>
    <meta property="og:description" content="19 листопада в рамках реалізації програми &quot;Польська допомога&quot; на Львівщині з’явився перший в Україні навчально-тренувальний вогневий модуль, що складається з вогневого та газового тренажеру. Про це Гал-інфо повідомили у прес-службі ДСНС Львівської області."/>
  </head>
  <body>
    <article>
      <h1>На Львівщині встановили єдиний в Україні вогневий тренажер</h1>
      <h2>19 листопада в рамках реалізації програми "Польська допомога" на Львівщині з’явився перший в Україні навчально-тренувальний вогневий модуль, що складається з вогневого та газового тренажеру. Про це Гал-інфо повідомили у прес-службі ДСНС Львівської області.</h2>
      <address>
        <time datetime="2019-11-20T09:15:00+00:00">20 Nov 2019, 09:15</time>
      </address>
      <slideshow>
        <figure>
          <img src="https://galinfo.com.ua/media/gallery/full/d/r/drenaz3.jpg"/>
          <figcaption>На Львівщині встановили єдиний в Україні вогневий тренажер</figcaption>
        </figure>
        <figure>
          <img src="https://galinfo.com.ua/media/gallery/full/d/r/drenaz.jpg"/>
          <figcaption>На Львівщині встановили єдиний в Україні вогневий тренажер</figcaption>
        </figure>
        <figure>
          <img src="https://galinfo.com.ua/media/gallery/full/d/r/drenaz1.jpg"/>
          <figcaption>На Львівщині встановили єдиний в Україні вогневий тренажер</figcaption>
        </figure>
        <figure>
          <img src="https://galinfo.com.ua/media/gallery/full/d/r/drenaz2.jpg"/>
          <figcaption>На Львівщині встановили єдиний в Україні вогневий тренажер</figcaption>
        </figure>
      </slideshow>
      <p>Він призначений для практичної підготовки рятувальників до роботи в непридатному для дихання середовищі при вогневих впливах, високій температурі із застосуванням різних видів засобів індивідуального захисту, а також відпрацювання тактичних прийомів гасіння пожеж.</p>
      <p>Урочиста церемонія відкриття комплексу відбулася на території навчально-тренувального полігону Львівського Державного університету безпеки життєдіяльності, за участі Генерального консула Польщі в Україні Елізи Дзвонкевіч.</p>
      <p>В урочистостях взяли також участь Комендант Державної пожежної охорони Люблінського воєводства Гжегож Аліновский, керівник проєкту від Головної школи державної пожежної служби у Варшаві Войцех Ярош, керівник компанії виробника навчального комплексу Владислав Радзік, заступник начальника департаменту персоналу ДСНС України Ярослав Кондауров, керівництво університету та ГУ ДСНС у Львівській області, заступник міського голови з питань безпеки міста, інструктори і колеги з Польщі та інші гості.</p>
      <p>В рамках проєкту львівським рятувальникам також передали пожежно-технічне обладнання: індивідуальні ліхтарі, сигналізатори нерухомості, тепловізор, ствол пробійник та пристрій для відкривання дверей "Hooligan".</p>
      <p>Зазначимо, що проєкт "Регіональні тренінгові центри порятунку - підтримка системи підготовки ДПО та професійних аварійних служб в Україні" фінансується Міністерством закордонних справ Республіки Польща в рамках програми "Польська допомога".</p>
      <p>Упродовж трьох днів інструктори із Головної школи державної пожежної служби у Варшаві навчатимуть львівських колег способам використання тренажера, моделюватимуть різноманітні ситуації під час пожеж, максимально наближені до реальних подій. Далі львівські інструктори отримають відповідні сертифікати, й тренуватимуть курсантів та рятувальників з усієї України.</p>
    </article>
  </body>
</html>