<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/pulis-bigong-makubra-ang-p64-milyong-jackpot-sa-casino"/>
    <meta property="og:site_name" content="Journal Online"/>
    <meta property="article:published_time" content="2019-11-20T09:58:29+00:00"/>
    <meta property="og:title" content="Pulis bigong makubra ang P64 milyong jackpot sa casino"/>
    <meta property="og:description" content="SUWERTE na, minalas pa ang isang kagawad ng Philippine National Police (PNP) na nanalo ng tumataginting na P64 milyong jackpot sa isang casino noon lamang nakaraang linggo sa Entertainment City sa Paranaque City."/>
  </head>
  <body>
    <article>
      <h1>Pulis bigong makubra ang P64 milyong jackpot sa casino</h1>
      <address><time datetime="2019-11-20T09:58:29+00:00">20 Nov 2019, 09:58</time> by <a rel="author" href="https://journal.com.ph/authors/edd-reyes" target="_blank">Edd Reyes</a></address>
      <h3>SUWERTE na, minalas pa ang isang kagawad ng Philippine National Police (PNP) na nanalo ng tumataginting na P64 milyong jackpot sa isang casino noon lamang nakaraang linggo sa Entertainment City sa Paranaque City.</h3>
      <p>Malas dahil nabigong makuha ng pulis ang kanyang jackpot prize na tinamaan sa nilalarong slot machine dahil hindi ibinigay sa kanya ang kanyang panalo nang matuklasan na isa pala siyang empleyado ng gobyerno.</p>
      <p>Mahigpit kasing ipinagbabawal sa lahat ng kawani at opisyal ng pamahalaan na magsugal sa lahat ng casino sa bansa kaya’t nang iprisinta ng pulis ang kanyang identification card para kubrahin ang panalo, hindi ito ipinagkaloob ng management ng malaking casino.</p>
      <p>Nagwala nga raw sa naturang casino ang pulis pero kahit ano pa ang gawin niyang pagwawala, bigo rin siyang makubra ang kanyang panalo dahil nagmatigas ang management na hindi siya nararapat nagsusugal sa casino dahil isa siyang government employee.</p>
      <p>May ilang mga nagpayo raw sa pulis na komunsulta sa abogado at baka sakaling makubra pa ang panalo pero hanggang sa kasalukuyan ay wala pa ring balita kung ano ang aksiyon niyang gagawin.</p>
      <p>Hindi natin babanggitin kung saan sa Entertainment City nagsugal ang pulis pero batid naman ng marami na iilan lang ang bantog na casino sa lugar kabilang ang Okada Manila, Solaire Resort and Casino at City of Dreams, Manila kaya bahala na kayong mag-isip kung saan nagsugal ang pulis.<br/>Malabon wagi ulit</p>
      <p>Maliit lang ang lungsod ng Malabon na pinamumunuan ni Mayor Lenlen Oreta pero tatlong sunod na taon na silang ginawaran ng Seal of Good Local Governance (SGLG) ng Department of the Interior and Local Government (DILG) mula noong 2017. Ang SGLG ang pinakamataas na parangal na iginagawad ng DILG sa mga lokal na pamahalaan na nagpamalas ng mahusay at tapat na paglilingkod.</p>
      <p>Malaki na rin ang iniunlad ng lungsod sa ilalim ng pamumuno ni Mayor Lenlen at patunay ito na naipasa ng lokal na pamahalaan ang mga pangunahing pamantayan na itinakda para mapagkalooban ng SGLG kabilang ang pangangasiwa sa pananalapi; paghahanda sa sakuna; panlipunang proteksyon; kapayapaan at kaayusan; pagkamagiliw at competitiveness ng negosyo; pangangalaga sa kapaligiran; turismo kultura at ng sining. Bigtime na din ang Malabon dahil pati ang mga isyu noon na pagbaha ay hindi na usapin ngayon.</p>
      <p>Noong nakaraang buwan, kinilala rin ang Malabon City bilang Most Improved Highly Urbanized City ng Department of Trade and Industry, Finalist sa 2019 Most Business-Friendly LGU, at 1st Runner-up naman ang Tambobong Festival ng lungsod sa DOT-ATOP Pearl Awards – Best Festival as a Commemorative for Historical Events.</p>
      <p>Sabi ni Mayor Oreta, ang bagong parangal na nakamit ay isang patunay nang maayos at progresibong pamamalakad ng lokal na pamahalaan sa Malabon. Sana ay magtuloy-tuloy pa ang tuluyang pag-angat ng lungsod at pagbutihin pang lalo ni Mayor ang serbisyo publiko na marka ng mga Aquino-Oreta para maging huwaran ang mga Malabonian sa ibang siyudad sa Metro Manila.</p>
      <p>Pangangalaga sa yaman</p>
      <p>Naging mabunga ang idinaos na 10th Business Forum ng Navotas City na layong turuan ang may 310 na nagmamay-ari at tagapamahala ng mga micro, small at medium enterprises sa lungsod kung paano gamitin ang kanilang yaman at magtagumpay sa kanilang negosyo na may temang “Manage Your Wealth, Prosper Your Business.”</p>
      <p>Nagbahagi sina GoNegosyo Angelpreneur Dean Pax Lapid at Rampver Financials President and Chief Executive Officer Rex Mendoza ng kanilang mga pananaw tungkol sa mga kahalagahan at kaisipan na kailangan para maging matagumpay at sustenable ang negosyo.</p>
      <p>Iniulat naman ni Mayor Toby Tiangco ang mga nakamit ng lungsod sa loob ng 100 araw niya bilang alkalde, kabilang ang mga nagawa niyang mga proyekto at programang kapaki-pakinabang sa mga mamamayan, kasama na ang business community. Paraan aniya nila ang pagdaraos ng forum upang maipaabot ang pasasalamat sa mga Navoteño. Tinalakay din niya ang patuloy na pagsisikap ng lungsod na tugunan ang mga isyu sa pabahay, kalusugan, edukasyon, kabuhayan at kapayapaan.</p>
      <p>Aniya, kasalukuyang inaayos ang ordinansa para matulungan ang mga benepisyaryo ng pabahay na hindi nakakabayad.</p>
      <p>Inihayag naman ni Cong. John Rey Tiangco na magkakaroon na ang Navotas ng istasyon para sa mga ferry na papunta ng Mall of Asia sa Pasay at mga P2P bus na may rutang  Navotas-Ortigas o Navotas-Ayala.</p>
      <p>Tinalakay rin niya ang mabubuting maidudulot ng Corporate Income Tax and Incentives Rationalization Act at ng Passive Income and Financial Intermediary Act, pati na ang modernisasyon ng Navotas Fish Port Complex at pagkakaroon ng Bulacan airport.</p>
      <p>Sa puna at reaksiyon, mag-email sa eddreyes2006@yahoo.com o mag-text sa 09233478363</p>
    </article>
  </body>
</html>