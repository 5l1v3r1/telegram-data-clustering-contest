<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/eletfogytiglanra-iteltek-a-tatai-maszkos-gyilkosokat-az-otletgazda-mar-nem-elte-meg-az-iteletet/187001"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T09:45:00+00:00"/>
    <meta property="og:title" content="Életfogytiglanra ítélték a tatai maszkos gyilkosokat, az ötletgazda már nem élte meg az ítéletet"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Életfogytiglanra ítélték a tatai maszkos gyilkosokat, az ötletgazda már nem élte meg az ítéletet</mark>
      </h1>
      <address><time datetime="2019-11-20T09:45:00+00:00">20 Nov 2019, 09:45</time> by <a rel="author">MTI</a></address>
      <p>
        <b>A Győri Törvényszék első fokon életfogytig tartó börtönbüntetésre ítélt kedden három férfit, aki egy idős házaspárt bántalmazott és rabolt ki Tatán, egy 76 éves férfi halálát okozva - közölte a Komárom-Esztergom Megyei Főügyészség szerdán az MTI-vel. </b>
        <b>A Győri Törvényszék első fokon életfogytig tartó börtönbüntetésre ítélt kedden három férfit, aki egy idős házaspárt bántalmazott és rabolt ki Tatán, egy 76 éves férfi halálát okozva - közölte a Komárom-Esztergom Megyei Főügyészség szerdán az MTI-vel.</b>
      </p>
      <p>Reszl Ildikó főügyész tájékoztatása szerint a házaspárnak az egyik elkövető 2010-ben fát adott el, közben észrevette, hogy a házban jelentős összeget tartanak. A férfi társaságában öt évvel később szóba került, honnan lehetne könnyen pénzt szerezni, ekkor határozták el a bűncselekményt.<br/><br/>2015 decemberének egyik éjjelén törtek be a házaspárhoz, a férfit feszítővassal ütlegelték, a 70 éves asszonyt ököllel arcba vágták.<br/><br/>A rablók ékszereket vettek el, továbbá egy lemezkazettából 660 ezer forintot. A házaspárt megkötözték, majd összetörték a mobiltelefonjaikat, hogy ne tudjanak rendőrt hívni, végül a bejárati ajtót kívülről bezárták.<br/><br/>Az idős férfi a bántalmazás következtében olyan súlyos sérüléseket szerzett, hogy a kórházban meghalt. Az asszony maradandó fogyatékosságot eredményező szemsérülést szenvedett.<br/><br/>A büntetőeljárás ideje alatt a tippet adó férfi elhunyt. A Győri Törvényszék a három férfit életfogytig tartó szabadságvesztésre ítélte több ember sérelmére, nyereségvágyból, a bűncselekmény elhárítására fogyatékosságánál fogva korlátozottan képes személy sérelmére elkövetett emberölés bűntettének kísérlete miatt.<br/><br/>A törvényszék az egyik elkövetőt kizárta a feltételes szabadságra bocsátás lehetőségéből, a két másiknál pedig megállapította, hogy feltételes szabadságra akkor bocsáthatók, ha büntetésükből legalább 30, illetve 25 évet letöltöttek.<br/><br/>A főügyészség a két vádlottnál súlyosításért fellebbezett, hogy a másodfokú bíróság őket is zárja ki a feltételes szabadságra bocsátás lehetőségéből.</p>
    </article>
  </body>
</html>