<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215826/Groninger-nazivlag-teruggevonden-in-Canada"/>
    <meta property="og:site_name" content="RTV Noord"/>
    <meta property="article:published_time" content="2019-11-20T09:24:00+00:00"/>
    <meta property="og:title" content="Groninger nazivlag teruggevonden in Canada"/>
    <meta property="og:description" content="De nazivlag die tijdens de Tweede Wereldoorlog op het Stadhuis in Groningen hing, is teruggevonden in Canada. De vlag komt weer naar Groningen."/>
  </head>
  <body>
    <article>
      <h1>Groninger nazivlag teruggevonden in Canada</h1>
      <address><time datetime="2019-11-20T09:24:00+00:00">20 Nov 2019, 09:24</time> by <a rel="author">Reinder Smith</a></address>
      <p>Historicus Joël Stoppels heeft contact gekregen met de nazaten van de Canadese majoor Elmo Thibault (1921- 2003), die een belangrijke rol speelde in de bevrijding van Stad.</p>
      <h3>Oorlogssouvenir</h3>
      <p>Deze majoor heeft de vlag in april 1945 in het Stadhuis 'gevonden' en meegenomen als oorlogssouvenir. Behalve de vlag nam Thibault ook een zilveren beker uit de plaatselijke Ortskommandantur mee. Ook die willen zijn nazaten teruggeven.</p>
      <p>
        <i>De zilveren beker (Foto: Joël Stoppels)</i>
      </p>
      <figure>
        <img src="https://media.rtvnoord.nl/content/pdf/191120_1021_191120_Nazivlag2.jpg"/>
      </figure>
      <p>Majoor Thibault was commandant van een compagnie van het regiment Les Fusiliers Mont-Royal, dat op 15 en 16 april 1945 de taak had om de Grote Markt op de Duitsers te veroveren. Via de Oosterstraat veroverden ze eerst de zuidkant en in de dagen daarop de rest.</p>
      <h3>Verwoesting</h3>
      <p>De Grote Markt werd daarbij grotendeels verwoest, tot de Duitsers zich overgaven. Tijdens deze gevechten ontving Thibault het nieuws dat hij vader was geworden. Thibault overleed in 2003, maar zijn kleinkinderen willen de oorlogsouvenirs nu teruggeven.</p>
      <p>'Momenteel zijn wij aan het kijken wanneer de vlag naar Groningen kan komen. In ieder geval zijn wij van plan hem tijdens de herdenking en viering van de bevrijding van Groningen in april 2020 tentoon te stellen', zegt Stoppels.</p>
      <p>Een aantal jaren geleden dook ook de SS-vlag die tijdens de oorlog op het Scholtenhuis stond weer op.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/100393/SS-vlag-terug-in-Groningen"/>
      </related>
    </article>
  </body>
</html>