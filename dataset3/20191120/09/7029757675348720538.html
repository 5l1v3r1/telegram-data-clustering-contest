<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/dps-se-obyavi-sreshtu-nedorazumenieto-v-politikata-valeri-simeonov.html"/>
    <meta property="og:site_name" content="News.bg"/>
    <meta property="article:published_time" content="2019-11-20T09:03:15+00:00"/>
    <meta property="og:title" content="ДПС се обяви срещу „недоразумението в политиката“ Валери Симеонов"/>
    <meta property="og:description" content="С този акт границата на търпимост е прекрачена, каза Карадайъ"/>
  </head>
  <body>
    <article>
      <h1>ДПС се обяви срещу „недоразумението в политиката“ Валери Симеонов</h1>
      <address><time datetime="2019-11-20T09:03:15+00:00">20 Nov 2019, 09:03</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p>Депутатите от ДПС скочиха срещу избора на Валери Симеонов за заместник-председател на парламента. На брифинг лидерът на движението Мустафа Карадайъ определи този избор като обида към парламентаризма. По думите му това било поредното падение на Народното събрание. </p>
      <p>Карадайъ обвини ГЕРБ и БСП, които гласуваха за Валери Симеонов. "<b>Кошмарът на майките на деца с увреждания</b> беше възнаграден от ГЕРБ и БСП, с този акт ГЕРБ и БСП се олицетворяват с всичко онова, което символизира това недоразумение в политиката", недоволен бе лидерът на ДПС.</p>
      <p>За тях хората са човекоподобни, подчерта Карадайъ, визирайки думи на лидера на НФСБ. <b>С този акт границата на търпимост е прекрачена</b>, категоричен бе Карадайъ. В избора на Симеонов за зам.-председател на парламента той вижда провокация към цялото общество. </p>
      <p>Припомняме, на 19 октомври 2018 г., докато в пленарна зала депутатите дебатираха по третия вот за недоверие към кабинета "Борисов-3" <a href="https://news.bg/politics/i-bsp-poiska-ostavkata-na-valeri-simeonov.html">от БСП поискаха оставката на Валери Симеонов заради изказването му към майките на деца с увреждания</a>.</p>
      <p>Думите на Валери Симеонов били: "Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях". Изказването е направено след заседание на Тристранката, на 16 октомври, вторник, по повод Закона за хората с увреждания.</p>
      <p>В понеделник, 22 октомври се състоя многочасов <a href="https://news.bg/bulgaria/van-valeri-simeonov-izvikaha-desetki-pod-prozortsite-na-ms.html">протест под прозорците на Министерски съвет с искане за оставката му.</a> Корнелия Нинова тогава заяви, че <a href="https://news.bg/politics/ninova-ako-borisov-ne-poiska-ostavkata-na-simeonov-tryabva-da-si-hodyat-vsichki.html">ако Симеонов не подаде оставка, то цялото правителство трябва да си ходи.</a></p>
      <p>Премиерът <a href="https://news.bg/politics/borisov-se-izvini-na-maykite-za-ezika-na-simeonov.html">Бойко Борисов се извини от името на правителството</a> за думите на Валери Симеонов още в петък.</p>
      <p>Тогава и <a href="https://news.bg/politics/valeri-simeonov-ne-se-izvinyava-na-vsichki-prevazbudeni-no-neprocheli.html">Симеонов се опита да обясни думите си</a> в социалната мрежа Фейсбук. Също в мрежата Нинова каза на Борисов: "<a href="https://news.bg/politics/ninova-kam-borisov-stiga-s-tozi-teatar.html">Стига с този театър</a>".</p>
      <p>Президентът също коментира изказването на вицепремиера като заяви, че <a href="https://news.bg/politics/rumen-radev-ostro-napadna-pravitelstvoto-bezkontrolnata-vlast-razhda-tsinizam.html">безконтролната власт ражда цинизъм</a>.</p>
      <p><a href="https://news.bg/politics/valeri-simeonov-ne-se-izvinyava-na-vsichki-prevazbudeni-no-neprocheli.html">Симеонов се опита да обясни думите си</a> в социалната мрежа Фейсбук. Също в мрежата Нинова каза на Борисов: "<a href="https://news.bg/politics/ninova-kam-borisov-stiga-s-tozi-teatar.html">Стига с този театър</a>".</p>
      <p>На <a href="https://news.bg/politics/valeri-simeonov-se-izvini-publichno.html">24 октомври 2018 г. след заседание на Коалиционния съвет Валери Симеонов се извини за думите си</a>.</p>
      <p>На 16 ноември 2018 г. <b><a href="https://news.bg/politics/valeri-simeonov-podade-ostavka.html">Валери Симеонов подаде оставка</a></b> като вицепремиер.</p>
    </article>
  </body>
</html>