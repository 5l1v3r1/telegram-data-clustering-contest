<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426161/xilianoi-eklepsan-apo-roditissa-dyo-kinhta-kai-10-800-eyrw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T09:35:01+00:00"/>
    <meta property="og:title" content="Χιλιανοί έκλεψαν από Ροδίτισσα δύο κινητά και 10.800 ευρώ"/>
    <meta property="og:description" content="Με χειρουργικές κινήσεις έκλεβαν τουρίστες στο αεροδρόμιο «Ελευθέριος Βενιζέλος» ένας 26χρονος Χιλιανός και η 20χρονη σύντροφός του, οι οποίοι είχαν κάνει αίτηση για χορήγηση ασύλου στη χώρα μας."/>
  </head>
  <body>
    <article>
      <h1>Χιλιανοί έκλεψαν από Ροδίτισσα δύο κινητά και 10.800 ευρώ</h1>
      <address>
        <time datetime="2019-11-20T09:35:01+00:00">20 Nov 2019, 09:35</time>
      </address>
      <p>
        <b>Με χειρουργικές κινήσεις έκλεβαν τουρίστες στο αεροδρόμιο «Ελευθέριος Βενιζέλος» ένας 26χρονος Χιλιανός και η 20χρονη σύντροφός του, οι οποίοι είχαν κάνει αίτηση για χορήγηση ασύλου στη χώρα μας.</b>
      </p>
      <p>Οι αστυνομικοί του Τμήματος Ασφαλείας του αεροδρομίου τους πέρασαν χειροπέδες, αφού πρώτα τους είχαν δει από τις κάμερες ασφαλείας να κινούνται ύποπτα, αναζητώντας τα υποψήφια θύματά τους. Πρόκειται για το ίδιο ζευγάρι Χιλιανών που στις 5 Οκτωβρίου 2019 είχε κλέψει τσαντάκι αστυνομικού που έπινε καφέ στην οδό Ερμού. Το τσαντάκι περιείχε το υπηρεσιακό όπλο του αστυνομικού, έναν γεμιστήρα με 12 σφαίρες και την υπηρεσιακή του ταυτότητα.</p>
      <p>Αστυνομικές πηγές αναφέρουν ότι το όπλο πουλήθηκε σε υπήκοο της Δομινικανής Δημοκρατίας έναντι ποσού 500 ευρώ. Το ζευγάρι προχωρούσε σε κλοπές στο κέντρο της Αθήνας, αλλά και στο αεροδρόμιο. Μέχρι στιγμής έχουν ταυτοποιηθεί τρεις κλοπές τους στον διεθνή αερολιμένα.</p>
      <p>Η πρώτη με θύμα μία Ελληνίδα από τη Ρόδο, από την οποία πήραν μία τσάντα με δύο κινητά τηλέφωνα iPhone (αξίας 1.600 ευρώ) και 10.800 ευρώ σε μετρητά. Το δεύτερο θύμα ήταν μία Γαλλίδα, από την οποία πήραν τσάντα με κοσμήματα, μετρητά και γυαλιά ηλίου, ενώ το τρίτο θύμα ήταν μία ξένη τουρίστρια, από την οποία αφαίρεσαν το πορτοφόλι. Στην κατάθεσή της δεν ήταν σε θέση να προσδιορίσει το ύψος των μετρητών που είχε στο εσωτερικό του.</p>
      <p>Σε έρευνα της ΕΛ.ΑΣ. στο σπίτι των συλληφθέντων Χιλιανών βρέθηκαν χρηματικά ποσά σε νομίσματα διαφόρων κρατών, δύο σπρέι πιπεριού, πλαστά έγγραφα, κατσαβίδι, πέντε ζευγάρια γυαλιά ηλίου, τρία πορτοφόλια, δύο τσάντες και τέσσερα κινητά τηλέφωνα. Έρευνα έγινε και στο σπίτι του ατόμου που αγόρασε από αυτούς το όπλο του αστυνομικού. Έτσι, βρέθηκε το κλεμμένο πιστόλι και συνελήφθη ο αγοραστής του.</p>
      <p>«Πλέον στο αεροδρόμιο "Ελευθέριος Βενιζέλος" έχει ανέβει το επίπεδο αστυνόμευσης. Οι αστυνομικοί που υπηρετούν εκεί δίνουν τον καλύτερό τους εαυτό, με αποτέλεσμα το τελευταίο διάστημα να έχουμε πάρα πολλές συλλήψεις. Σε αυτό έχει διαδραματίσει ρόλο και η συνολική αλλαγή φιλοσοφίας στην ΕΛ.ΑΣ. Θέλω να δώσω συγχαρητήρια στους άντρες του Τμήματος Ασφαλείας Αεροδρομίου για τις τελευταίες επιτυχίες τους» δηλώνει ο συνδικαλιστής αστυνομικός, Γιώργος Πλαφουντζής, αντιπρόσωπος ΠΟΑΣΥ και μέλος του συνδυασμού ΑΝΑΣΑ.</p>
    </article>
  </body>
</html>