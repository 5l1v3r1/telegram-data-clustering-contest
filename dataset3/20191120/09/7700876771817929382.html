<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/leconomista-bina-agarwal-donne-e-piccoli-gruppi-per-un-modello-alterna/153331/"/>
    <meta property="og:site_name" content="VITA"/>
    <meta property="article:published_time" content="2019-11-20T09:27:00+00:00"/>
    <meta property="og:title" content="L’economista Bina Agarwal: «Donne e piccoli gruppi per un modello alternativo di agricoltura»"/>
    <meta property="og:description" content="All'Accademia nazionale dei Lincei la conferenza di Bina Agarwal, docente di Economia dello sviluppo e ambiente presso l’Università di Manchester, che nel 2017 è stata insignita del premio Balzan: «Nei Paesi in via di sviluppo lo sviluppo agricolo resta la soluzione principale che può ridurre la povertà nelle campagne»"/>
  </head>
  <body>
    <article>
      <h1>L’economista Bina Agarwal: «Donne e piccoli gruppi per un modello alternativo di agricoltura»</h1>
      <address><time datetime="2019-11-20T09:27:00+00:00">20 Nov 2019, 09:27</time> by <a rel="author">Anna Toro</a></address>
      <p>
        <b>All'Accademia nazionale dei Lincei la conferenza di Bina Agarwal, docente di Economia dello sviluppo e ambiente presso l’Università di Manchester, che nel 2017 è stata insignita del premio Balzan: «Nei Paesi in via di sviluppo lo sviluppo agricolo resta la soluzione principale che può ridurre la povertà nelle campagne»</b>
      </p>
      <p><b>Con i suoi studi ha messo in discussione i fondamenti tradizionali dell'economia e delle scienze sociali attraverso una innovativa prospettiva di genere</b>, ha accresciuto la visibilità e l'empowerment delle donne in ambito rurale nel Sud del mondo, ha aperto nuove vie intellettuali e nuove prospettive politiche nei settori cruciali dello sviluppo dal punto di vista del genere. <b>Sono questi i motivi per cui l’economista indiana Bina Agarwal, docente di Economia dello sviluppo e ambiente presso l’Università di Manchester, nel 2017 è stata insignita del premio Balzan</b>, il prestigioso riconoscimento che la Fondazione internazionale Premio Balzan assegna annualmente a quattro persone che si sono distinte nei campi delle “lettere, scienze morali e arti" e "scienze fisiche, matematiche, naturali e medicina”.</p>
      <p>In questi giorni la studiosa si trova per la seconda volta in Italia dove ieri ha tenuto la conferenza intitolata “<i>Beyond Family Farming: Gendering the Collective</i>”, organizzata a Roma dalla Fondazione insieme all’Accademia nazionale dei Lincei.</p>
      <p>Un’occasione per raccontare di fronte a una platea composta in gran parte da giovani studenti e studentesse gli ultimi risultati raggiunti, con un <b>anticipo di quella che sarà la prima collezione di testi e studi dell’autrice pubblicata in Italiano, in uscita a febbraio 2020 per la casa editrice Il Mulino</b>. Presenti all’incontro anche numerose autorità, tra cui la ministra delle Politiche agricole, alimentari e forestali, Teresa Bellanova, particolarmente attenta alle questioni dello sfruttamento in agricoltura e del caporalato.</p>
      <p>Bina Agarwal ha infatti analizzato le possibili soluzioni rispetto ai problemi cui sono chiamati a far fronte gli agricoltori nel mondo, soprattutto le donne, nelle zone più povere del pianeta. “Da un lato, i piccoli agricoltori, e specialmente la crescente percentuale di donne agricoltrici, sono poveri che vivono nei Paesi in Via di Sviluppo con risorse decisamente limitate – spiega l’economista – Dall’altro, almeno per il futuro prossimo, l<b>o sviluppo agricolo resta la soluzione principale che può ridurre la povertà nelle campagne ed assorbire la grande quantità di manodopera esistente o in fase d’ingresso sul mercato del lavoro, vista la limitata disponibilità di posti di lavoro in altri settori</b>”. Da qui la necessità di un modello alternativo di agricoltura che coinvolga i piccoli proprietari, al di là del modello agricolo famigliare.</p>
      <p><b>Agarwal lo individua nell’approccio collettivo, ovvero l’agricoltura di gruppo</b>, “laddove piccoli agricoltori (e in particolare le donne) mettono volontariamente in comune la loro terra, forza lavoro, capitali e competenze per creare aziende di medie dimensioni (senza abbandonare i loro diritti sulle terre di proprietà) e coltivare in modo collettivo, dividendo costi e benefici”. Attraverso dati e casi di studio mostra come questi gruppi, in particolare quelli composti da sole donne, riescano ad implementare a determinate condizioni non solo il loro empowerment ma la stessa produzione a livello economico, accrescendo così la loro autonomia nelle decisioni relative al lavoro, e permettendo loro di costruirsi un’identità riconosciuta come lavoratrici agricole. Un percorso che la studiosa invita a sostenere con ogni mezzo, “migliorando sotto ogni aspetto l’accesso delle donne alla terra e alle risorse”.</p>
      <p>Come ha sottolineato <b>Teresa Bellanova</b>, ministro dell'Agricoltura intervenuta alla lecture: “Come ci ricorda la FAO, nei paesi in via di sviluppo le donne costituiscono il 45% della forza lavoro agricola, dal 20% dell’America Latina al 60% in alcune zone dell'Africa e dell'Asia. Lavorano 12-13 ore in più a settimana, dovunque hanno meno probabilità di possedere la terra, e sono loro a soffrire di più la fame e la povertà alimentare. Ecco perché gli studi della professoressa Agarwal sono cruciali”.<br/><br/>Ed è proprio questa <b>metodologia multidisciplinare, fatta coniugando la teoria con il lavoro sul campo, ad aver colpito la Fondazione Balzan</b>: non a caso, gli studi di Bina Agarwal hanno avuto effetti pratici positivi per le donne anche a livello politico e normativo. “Abbiamo assegnato il premio Balzan 2017 a Bina Agarwal per gli studi di genere – spiega il presidente della Fondazione, Enrico Decleva, durante l’incontro – ma in realtà sono tre premi in uno, a cui andrebbe aggiunto quello per l’economia allo sviluppo e quello per l’umanità, la pace e la fratellanza fra i popoli”. Un premio, quest’ultimo, aggiunto più di recente, e che la Fondazione assegna ogni 4-5 anni. I quattro premi principali sono invece annuali, le cui discipline variano ogni anno, in modo da privilegiare filoni di studio e di ricerca innovativi. L'ammontare di ciascun premio è di 750 mila franchi svizzeri, corrispondenti a circa 680 mila euro, di cui la metà da destinare a progetti di ricerca, con particolare riguardo a quelli condotti da giovani studiosi e ricercatori.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/13/la-lega-del-filo-doro-vince-loscar-di-bilancio-2019/153275/"/>
        <a href="http://www.vita.it/it/article/2019/11/08/cervelli-in-fuga-le-fondazioni-bancarie-investono-per-contrastare-il-f/153224/"/>
        <a href="http://www.vita.it/it/article/2019/11/04/in-arrivo-la-social-impact-investments-international-conference/153170/"/>
        <a href="http://www.vita.it/it/article/2019/10/21/duflo-kremer-e-banerjee-nobel-di-concretezza-competenza-e-rigore/153038/"/>
      </related>
    </article>
  </body>
</html>