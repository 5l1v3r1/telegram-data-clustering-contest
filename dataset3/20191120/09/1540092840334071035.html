<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197984/syntagmatiki-anatheorisi-entasi-kai-enstaseis-me-to-kalimera"/>
    <meta property="og:site_name" content="CNN.gr"/>
    <meta property="article:published_time" content="2019-11-20T09:35:29+00:00"/>
    <meta property="og:title" content="Συνταγματική Αναθεώρηση: Ένταση και ενστάσεις με το «καλημέρα»"/>
    <meta property="og:description" content="Ένταση με το... καλημέρα στη Βουλή, όπου συνεχίζεται η συζήτηση για την αναθεώρηση του Συντάγματος . Το άρθρο που αφορά στην εκλογή του Προέδρου της..."/>
  </head>
  <body>
    <article>
      <h1>Συνταγματική Αναθεώρηση: Ένταση και ενστάσεις με το «καλημέρα»</h1>
      <h2>Ένταση με το... καλημέρα στη Βουλή, όπου συνεχίζεται η συζήτηση για την αναθεώρηση του Συντάγματος. Το άρθρο που αφορά στην εκλογή του Προέδρου της Δημοκρατίας μετά από την σχεδόν ομόφωνη απόφαση για αποσύνδεση  από την πρόωρη διάλυση της Βουλής, προκάλεσε ένταση, με τον ΣΥΡΙΖΑ να καταθέτει ένσταση αντισυνταγματικότητας, που απορρίφθηκε από την πλειοψηφία. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 11:35 , 20 November 2019 - 12:50</p>
      <p>Σύμφωνα με τον βασικό εισηγητή του ΣΥΡΙΖΑ <a href="https://www.cnn.gr/eidhseis/tag/354/giorgos-katroygkalos"><b>Γιώργο Κατρούγκαλο</b></a>, η πρόταση της <a href="https://www.cnn.gr/eidhseis/tag/1/nea-dhmokratia"><b>ΝΔ</b> </a>«<b>παραβιάζει τα ουσιαστικά αλλά και διαδικαστικά όρια</b> της αναθεώρησης, καθώς είναι αντίθετη με την κατεύθυνση που έδωσε η προηγούμενη αναθεωρητική Βουλή, ενώ είναι ασύμβατη με την προεδρευομένη μορφή του πολιτεύματος, από την οποία απορρέει η υποχρέωση αυξημένης νομιμοποίησης του Προέδρου της ΝΔ».</p>
      <p>Από την πλευρά της ΝΔ ο εισηγητής της <a href="https://www.cnn.gr/eidhseis/tag/33289/kwstas-tzavaras"><b>Κώστας Τζαβάρας</b></a>, εξέφρασε την άποψη πως ούτε επιστημονικά, ούτε πολιτικά τεκμηριώνεται ο ισχυρισμός ότι υπάρχει σχέση εντολής μεταξύ της προτείνουσας και της αναθεωρητικής Βουλής. «Ο ΣΥΡΙΖΑ ήρθε για να χρησιμοποιήσει την κορυφαία διαδικασία για <b>να θηρεύσει εντυπώσεις</b> και εκτός της αίθουσας αυτής», ανέφερε. </p>
      <p>Ο <b>Γιώργος Κατρούγκαλος</b> κατηγόρησε δε, τη ΝΔ ότι στην προηγούμενη Βουλή έκανε κόλπο ψηφίζοντας την πρόταση του ΣYΡIZΑ που προέβλεπε εκλογή του Προέδρου της Δημοκρατίας από το λαό εάν δεν μπορούσε να συγκεντρωθεί ο αριθμός των 180 βουλευτών ενώ τώρα υλοποιεί την δική της πρόταση για εκλογή του πρώτου πολίτη της χώρας με 151 βουλευτές. «Αυτό είναι γελοιοποίηση και εκφυλισμός της πολιτικής κάτι που το πληρώνουμε με το κύρος του πολιτικού κόσμου», είπε, προκαλώντας την παρέμβαση του Προέδρου του Σώματος <b>Κώστα Τασούλα</b>, ο οποίος υπήρξε βασικός εισηγητής της ΝΔ στην προηγούμενη, προτείνουσα Βουλή. «Δεν ήταν κανένα κόλπο, αλλά ήταν μια πράξη απολύτως πολιτική, συνταγματική, δημοκρατική, πατριωτική και διέξοδος για να μη σέρνεται η χώρα σε εκλογές με πρόσχημα την εκλογή του Προέδρου της Δημοκρατίας», επεσήμανε.</p>
      <p>«Είναι δυνατόν να λέμε ότι μια Βουλή, η προτείνουσα, στο τέλος θητείας της να δεσμεύει την επόμενη που έχει νωπή λαϊκή εντολή; Όχι, θα ήταν δημοκρατικό ατόπημα και δεν θα το κάνουμε», υποστήριξε εκ μέρους του <a href="https://www.cnn.gr/eidhseis/tag/73716/kinal"><b>ΚΙΝΑΛ</b> </a>ο <a href="https://www.cnn.gr/eidhseis/tag/16442/andreas-loverdos"><b>Ανδρέας Λοβέρδος</b></a>, που διαφωνεί επίσης με την πρόταση της ΝΔ. Για πολιτικά <b>παιχνίδια που παίζονται</b> έκανε λόγο το <a href="https://www.cnn.gr/eidhseis/tag/1105/kke"><b>ΚΚΕ</b></a>.</p>
      <p>«<b>Αχαρακτήριστο σχήμα</b>», αποκάλεσε την πρόταση της ΝΔ ο Γιάννης Γκιόκας, ο οποίος επέκρινε και τον ΣΥΡΙΖΑ που υιοθετεί -όπως είπε- προηγούμενη θέση ΝΔ για εκλογή από το λαό. «Ο Πρόεδρος της Δημοκρατίας να έχει αρμοδιότητες και να μην είναι μόνον για να κόβει κορδέλες», είπε από την Ελληνική Λύση ο Κωνσταντίνος Χήτας, ενώ η Αγγελική Αδαμοπούλου από το ΜέΡΑ 25 ανέφερε πως «δεν υπάρχει δέσμευση από προηγούμενη Βουλή ως προς την κατεύθυνση, αλλά μόνον ως προς τις διατάξεις». </p>
      <p>Στο θέμα της εκλογής Προέδρου της Δημοκρατίας αναφέρθηκε στη συνέντευξή του στον τηλεοπτικό σταθμό Open και ο τέως πρωθυπουργός <a href="https://www.cnn.gr/eidhseis/tag/5/tsipras"><b>Αλέξης Τσίπρας</b></a>, ο οποίος τάχθηκε κατά της εκλογής Προέδρου Δημοκρατίας από 151 βουλευτές, σε περίπτωση που δεν μπορέσει να εκλεγεί με μεγάλη πλειοψηφία.</p>
      <p>Χαρακτήρισε την πρόταση της ΝΔ «<b>προσπάθεια απαξίωσης του θεσμού</b>» και υποστήριξε πως είναι «απαράδεκτο» να εκλέγεται ο ανώτατος πολιτειακός άρχοντας ακόμα και με 130 ψήφους, αρκεί να έχει τη σχετική πλειοψηφία των παρόντων στη Βουλή.</p>
      <blockquote>«Δεν είναι διοικητής ΔΕΚΟ ο Πρόεδρος της Δημοκρατίας», είπε ο Αλέξης Τσίπρας.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198041/erotisi-voyleyton-toy-syriza-gia-tis-kataggelies-oti-parakoloythoyntai-polites">Ερώτηση βουλευτών του ΣΥΡΙΖΑ για τις καταγγελίες ότι παρακολουθούνται πολίτες</a>
        </li>
        <li>
          <a href="https://www.cnn.gr/news/politiki/story/198019/erotisi-44-voyleyton-toy-syriza-apodesmeysi-perioysiakon-stoixeion-fysikon-kai-nomikon-prosopon">Ερώτηση 44 βουλευτών του ΣΥΡΙΖΑ αποδέσμευση περιουσιακών στοιχείων φυσικών και νομικών προσώπων</a>
        </li>
        <li>
          <a href="https://www.cnn.gr/news/politiki/story/198015/xrysoxoidis-h-epoxi-tis-anoxis-tis-vias-teleiose-i-epoxi-tis-anasfaleias-tha-teleiosei">Χρυσοχοΐδης: Η εποχή της ανοχής της βίας τέλειωσε, η εποχή της ανασφάλειας θα τελειώσει</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/15583/anathewrhsh-syntagmatos">ΑΝΑΘΕΩΡΗΣΗ ΣΥΝΤΑΓΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/8847/proedros-tis-dimokratias">ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/60190/enstash-antisyntagmatikothtas">ΕΝΣΤΑΣΗ ΑΝΤΙΣΥΝΤΑΓΜΑΤΙΚΟΤΗΤΑς</a>
        </li>
        <li>
          <a href="https://www.cnn.gr/eidhseis/tag/60256/enstash">ΕΝΣΤΑΣΗ</a>
        </li>
        <li>
          <a href="https://www.cnn.gr/eidhseis/tag/59479/antisyntagmatikothta">ΑΝΤΙΣΥΝΤΑΓΜΑΤΙΚΟΤΗΤΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198036/snapshot/telesigrafo-katalipsies.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198041/snapshot/2697178.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197987/snapshot/prosfygiko.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198014/snapshot/2755742.jpg"/>
      </figure>
    </article>
  </body>
</html>