<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/fritz-von-weizsaecker-zamordowany,986804.html"/>
    <meta property="og:site_name" content="TVN24"/>
    <meta property="article:published_time" content="2019-11-20T09:34:00+00:00"/>
    <meta property="og:title" content="Syn byłego prezydenta Niemiec śmiertelnie dźgnięty nożem. &quot;W jakim świecie żyjemy&quot;"/>
    <meta property="og:description" content="Fritz von Weizsaecker, syn byłego prezydenta Niemiec Richarda von Weizsaeckera, został śmiertelnie dźgnięty nożem we wtorek podczas wykładu, który wygłaszał w szpitalu w Berlinie - poinformowała ni..."/>
  </head>
  <body>
    <article>
      <h1>Syn byłego prezydenta Niemiec śmiertelnie dźgnięty nożem. "W jakim świecie żyjemy"</h1>
      <address><time datetime="2019-11-20T09:34:00+00:00">20 Nov 2019, 09:34</time> by <a rel="author">momo</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/11c44513-4241-4a8a-b6c0-b9e0931d8a49-480p.mp4"/>
          <figcaption>Syn byłego prezydenta Niemiec zamordowany w szpitalu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6442c769-513b-4476-8ccf-185765274b03-480p.mp4" autoplay="" loop=""/>
          <figcaption>Syn byłego prezydenta śmiertelnie dźgnięty nożem podczas...</figcaption>
        </figure>
        <figcaption>Fritz von Weizsaecker, syn byłego prezydenta Niemiec Richarda von Weizsaeckera, zamordowany<cite>Foto: Georg Hilgemann/Forum | Video: Reuters</cite></figcaption>
      </slideshow>
      <h3>Fritz von Weizsaecker, syn byłego prezydenta Niemiec Richarda von Weizsaeckera, został śmiertelnie dźgnięty nożem we wtorek podczas wykładu, który wygłaszał w szpitalu w Berlinie - poinformowała niemiecka policja. W ataku została też poważnie ranna jedna osoba, która próbowała pomóc w schwytaniu sprawcy. Media podają, że ranny jest policjantem. "Raz jeszcze zadajesz sobie pytanie, w jakim świecie żyjemy" - napisał na Twitterze lider niemieckiej liberalnej partii FDP.</h3>
      <related>
        <a href="https://www.tvn24.pl/wiadomosci-ze-swiata,2/niemiecki-polityk-zamordowany-policja-zatrzymala-podejrzanego,945332.html"/>
      </related>
      <p>Według niemieckich mediów wystąpienia Fritza von Weizsaeckera słuchało 20 osób. W audytorium znajdował się też napastnik, który nagle dźgnął wykładowcę nożem. Mimo starań lekarzy syn byłego prezydenta zmarł w nocy z wtorku na środę.</p>
      <p>59-letni Weizsaecker wygłaszał wykład o chorobach nerek w prywatnym szpitalu Schlosspark-Klinik w Charlottenburgu, w zachodniej części Berlina. Był tam ordynatorem oddziału chorób wewnętrznych.</p>
      <p>Napastnik, którego motywy nie są znane, został ujęty przez policję - informuje portal Deutsche Welle. W sprawie zabójstwa wszczęto dochodzenie. Na miejscu pracują śledczy, którzy zbierają od świadków zeznania.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9c83efd6-c018-4aa6-8cc6-5d4fb66bae6c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Fritz von Weizsaecker, syn byłego prezydenta Niemiec Richarda von Weizsaeckera, zamordowany<cite>Źródło: Georg Hilgemann/Forum</cite></figcaption>
      </figure>
      <p> </p>
      <h3>"Raz jeszcze zadajesz sobie pytanie, w jakim świecie żyjemy"</h3>
      <p>Christian Lindner, lider niemieckiej Wolnej Partii Demokratycznej (FDP), napisał, że jest wstrząśnięty śmiercią Fritza von Weizsaeckera.</p>
      <p>"Mój przyjaciel Fritz von Weizsaecker został dziś dźgnięty nożem w Berlinie. Pełen pasji lekarz i wspaniała osoba" - napisał na Twitterze. "Niedawno był u nas w domu na grillu. Jestem oszołomiony i muszę podzielić się swoim smutkiem. Raz jeszcze zadajesz sobie pytanie, w jakim świecie żyjemy" - dodał.<br/>Fritz von Weizsaecker był jednym z czworga dzieci Richarda von Weizsaeckera, polityka CDU, który sprawował najwyższy urząd w państwie – najpierw w RFN, potem w zjednoczonych Niemczech - przez dwie kadencje w latach 1984-1994. Wcześniej był m.in. burmistrzem Berlina Zachodniego. Były szef państwa zmarł w 2015 roku.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/90eb0e54-b921-4c0a-b4a2-f0e483336966.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Richard von Weizsaecker i Helmut Kohl<cite>Źródło: Wikipedia (CC-BY-SA 3.0 de) / Reineke, Engelbert</cite></figcaption>
      </figure>
      <figure>
        <iframe data-src="https://www.google.com/maps/embed?pb=!1m18!1m12!1m3!1d1846.16360059123!2d13.288085133767469!3d52.52258888536713!2m3!1f0!2f0!3f0!3m2!1i1024!2i768!4f13.1!3m3!1m2!1s0x47a8512dea385707%3A0xb0c4271f3cab1d22!2sPark-Klinik%20GmbH%20Sophie-Charlotte!5e0!3m2!1spl!2spl!4v1574235919985!5m2!1spl!2spl" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/dzihadysta-wydalony-z-turcji-zatrzymany-w-berlinie,985868.html"/>
        <a href="https://www.tvn24.pl/wiadomosci-ze-swiata,2/ogromna-kara-lub-usuniecie-dziecka-z-placowki-nowe-przepisy-w-sprawie-szczepienia-w-niemczech,985554.html"/>
        <a href="https://www.tvn24.pl/wiadomosci-ze-swiata,2/wlochy-i-niemcy-musza-pracowac-razem-conte-dziekuje-rzadowi-merkel,984654.html"/>
        <a href="https://www.tvn24.pl/wiadomosci-ze-swiata,2/kraje-unii-rozwaza-uruchomienie-mechanizmu-rozstrzygania-sporow-w-sprawie-iranu,984655.html"/>
        <a href="https://www.tvn24.pl/wiadomosci-ze-swiata,2/turcja-deportuje-bylych-dzihadystow-pierwszego-odeslano-do-usa,984524.html"/>
      </related>
    </article>
  </body>
</html>