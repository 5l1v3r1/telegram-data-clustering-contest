<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/breaking-news-%7C-jose-mourinho-a-revenit-in-premier-league--portughezul-este-noul-manager-al-lui-tottenham-148704.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T09:29:00+00:00"/>
    <meta property="og:title" content="BREAKING NEWS | Jose Mourinho a revenit în Premier League. Portughezul este noul manager al lui Tottenham"/>
    <meta property="og:description" content="Mauricio Pochettino s-a despărţit de Totttenham, iar şefii clubului au anunţat deja numele noului manager al lui Spurs, după plecarea antrenorului care i-a condus pe londonezi în ultimii cinci ani."/>
  </head>
  <body>
    <article>
      <h1>BREAKING NEWS | Jose Mourinho a revenit în Premier League. Portughezul este noul manager al lui Tottenham</h1>
      <address>
        <time datetime="2019-11-20T09:29:00+00:00">20 Nov 2019, 09:29</time>
      </address>
      <p>
        <b>Mauricio Pochettino s-a despărţit de Totttenham, iar şefii clubului au anunţat deja numele noului manager al lui Spurs, după plecarea antrenorului care i-a condus pe londonezi în ultimii cinci ani.</b>
      </p>
      <p>UPDATE 08:30 | Tottenham a anunţat, pe site-ul oficial al clubului, că Jose Mourinho este noul manager al echipei, după plecarea lui Mauricio Pochettino.</p>
      <p>"Mă bucur să mă alătur acestui club cu o tradiţie încântătoare şi cu asemenea suporteri înfocaţi. Tottenham are mulţi jucători de calitate, iar gândul că voi putea lucra cu ei m-a atras din prima clipă" , a spus Mourinho pentru site-ul clubului.</p>
      <p>După Chelsea şi Manchester United, Jose Mourinho, 56 de ani, va conduce astfel o a treia echipă din Premier League. Portughezul nu a mai antrenat din decembrie 2018, când a fost demis de pe banca "diavolilor".</p>
      <p>UPDATE: Conform Sky Sports News, Jose Mourinho este principalul favorit să îl înlocuiască pe Mauricio Pochettino pe banca lui Tottenham.</p>
      <p>Contractul lui Mauricio Pochettino s-a terminat astfel prematur. Înţelegerea argentinianului cu Spurs era valabilă până în vara lui 2023. Deşi a dus-o pe Tottenham până în finala Ligii Campionilor sezonul trecut, tehnicianul de 47 de ani nu a reuşit să câştige niciun trofeu cu gruparea londoneză.</p>
      <p>După 12 etape, Tottenham este pe locul 14 în Premier League, cu 14 puncte. În Liga Campionilor, vicecampioana Europei este pe locul 2 în grupa B, la cinci puncte în spatele liderului Bayern Munchen.</p>
      <p>"Este o decizie pe care am luat-o destul de greu. Nu este o decizie uşoară pe care a trebuit să o ia conducerea. Nu ne-am grăbit deloc.</p>
      <p>Din păcate, rezultatele pe plan inter în finalul sezonului trecut, dar şi în începutul acestui sezon au fost extrem de dezamăgitoare", a declarat conducătorul celor de la Spurs, Daniel Levy.</p>
      <p>Anunţul a venit cu câteva zile înaintea reluării campionatului în Anglia. Sâmbătă, Tottenham are meci pe terenul lui West Ham United.</p>
    </article>
  </body>
</html>