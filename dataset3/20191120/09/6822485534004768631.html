<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="نگرانی فعالان سعودی از سرنوشت قربانیان &quot;تبانی&quot; توییتر با دولت عربستان "/>
    <meta property="og:description" content="به گزارش الف بسیاری از این فعالان به میدل ایست آی گفته اند نگران آن هستند که اطلاعات مبادله شده با دولت عربستان از جمله نشانی های آی پی، برای بازداشت فعالانی استفاده شده باشد که پس از آن ناپدید شده اند. "/>
  </head>
  <body>
    <article>
      <h1>نگرانی فعالان سعودی از سرنوشت قربانیان "تبانی" توییتر با دولت عربستان </h1>
      <address>
        <time datetime="2019-11-20T09:30:00+00:00">20 Nov 2019, 09:30</time>
      </address>
      <p>فعالان سعودی مستقر در آمریکا می گویند نگران هستند که نامشان در بین هزاران نفر از کاربران توئیتری باشد که اطلاعاتشان از طریق جاسوسانِ رخنه کرده در این شبکه بزرگ اجتماعی در اختیار دولت عربستان قرار داده شده است. </p>
      <p>به گزارش الف بسیاری از این فعالان به میدل ایست آی گفته اند نگران آن هستند که اطلاعات مبادله شده با دولت عربستان از جمله نشانی های آی پی، برای بازداشت فعالانی استفاده شده باشد که پس از آن ناپدید شده اند. </p>
      <p>اوایل این ماه، شکایتی از طریق دادگاه فدرال کالیفرنیا مطرح شد که بر اساس آن دو کارمند توییئر بین دسامبر 2014 و نوامبر 2015 اطلاعات بیش از 6 هزار کاربر توییتر را به یک مقام سعودی نزدیک به خانواده سلطنتی، منتقل کردند. </p>
      <p>دو کاربری که ظاهرا اطلاعات آنها منتشر شده "مجتهد" و "عمر عبدالعزیر" هستند. مجتهد یک حساب کاربری ناشناس است که زمانی از آن به عنوان "ویکی لیکس عربستان" یاد می شد. عبدالعزیز هم یک ناراضی سعودی ساکن کانادا است که خود نیز از توییتر شکایت کرده است. ولی هویت کاربران دیگر ناشناس است. فعالان سعودی می گویند حجم عملیات جاسوسی که در شکایات به آن اشاره شده جامعه سعودی را متعجب کرده است، به ویژه در شرایطی که قتل جمال قاشقجی، نارضای سعودی در سال گذشته، همگی را در حالت هوشیاری قرار داده است. </p>
      <p>"علی الاحمد" یک ناراضی سعودی مستقر در واشنگتن و رئیس موسسه امور خلیج فارس می گوید اطمینان دارد که نام وی در این فهرست قرار دارد. "من یک منتقد برجسته (عربستان) هستنم و قطعا یکی از اهداف بوده ام." </p>
      <p>توییتر در دسامبر 2015 به دهها کاربر خود پیامی فرستاد و اعلام کرد حساب های کاربی آنها در میان گروهی کوچک از افرادی است که احتمالا به دست عوامل وابسته به دولت (عربستان) هدف قرار گرفته است. </p>
      <p>در فوریه 2016 عبدالعزیز از این شرکت پیامی دریافت کرد که حاکی است به نشانی ای میل و شماره تلفنش دسترسی حاصل شده است. </p>
      <p>احمد با انتقاد از اینکه توییتر به آنها پیشاپیش اطلاع رسانی نکرده بود، می گوید: "اگر به من اطلاعی ندادند، پس چرا به فردی در عربستان گفته شد که حساب کاربری اش هک شده است؟ به نظر مشخص است که نظر آنها درباره ما چیست: ما چندان اهمیتی نداریم." </p>
      <p>از زمان به قدرت رسیدن محمد بن سلمان ولیعهد عربستان، سرکوب فعالان حقوق بشر و مخالفان به ویژه در فضای مجازی تشدید شده است. </p>
      <p>"سعود القحطانی" مشاور ارشد پیشین بن سلمان در آگوست آن سال هشتگی از "فهرست  سیاه" را راه اندازی کرد که از آن برای مقابله با منتقدان دولت عربستان استفاده می شد.</p>
      <p>ماه گذشته نیز موجی از دستگیری ها در عربستان آغاز شد، که ابتدا دانشگاهیان و اندیشمندان و سپس فعالان حقوق زنان را هدف قرار داد. </p>
      <p>اکنون فعالان می گویند نگران این هستند که برخی از بازداشت شدگان در آن مدت، در این عملیات جاسوسی احتمالا زندانی شده باشند. </p>
      <p>نام "ترکی بن عبدالعزیز الجاسم" – روزنامه نگار سعودی- در این زمینه زیاد تکرار می شود. وی ظاهرا گرداننده حساب "کشکول" در توییتر است، حسابی ناشناس که از منتقدان دولت عربستان محسوب می شود. وی در مارس 2018 در منزلش در ریاض بازداشت و پس از آن ناپدید شد. </p>
      <p>در همین حال احمدی می گوید: "بسیاری از خانواده ها هستند که پس از بازداشت اعضایشان، سکوت کردد زیرا بیم آن داشتنه اند که علنی کردن این مسایل اوضاع افراد زندانی خانواده را بدتر خواهد کرد. لذا احتمالا تعداد بسیار زیادی هستند که در زندان های عربستان شکنجه می شوند و ما هیچ اطلاعی از آنها نداریم." </p>
      <p>میدل ایست آی از "عبدالرحمن السدحان" نیز به عنوان دیگر فعالی یاد می کند که در معرض خطر است. وی که فعال امور بشردوستانه است، در مارچ 2018 در محل کار خود در دفتر هلال احمر عربستان بازداشت شد. گفته می شود وی گرداننده یک حساب کاربری توییتری منتقد دولت است که بیش از 100 هزار دنبال کننده دارد. نهادهای حقوق بشری می گویند وی آخرین بار در اکتبر 2018 در زندانی در جده دیده شد که در آن شکنجه می شد. </p>
      <p>"عریج السدحان" خواهر عبدالرحمن به میدل ایست آی گفت: "از آن 6 هزار نفر مشخص نیست چند نفر اکنون در زندان هستند."</p>
      <p>در همین حال "مارک اوون جونز" تحلیلگر رسانه های اجتماعی و استادیار دانشگاه حمد بن خلیفه در قطر می گوید نگرانی درباره سدحان و سایرین کاملا به جا است. "تجربه کشورهایی مانند بحرین نشان می دهد که پی بردن به نشانی آی پی کاربران، به بازداشت و شکنجه آنها انجامیده است. به احتمال بسیار قوی با مشخص شدن آی پی، محل حضور کاربران نیز شناسایی می شود." </p>
      <p>برخی فعالان سعودی از توییتر و سایر شرکت های آمریکایی که با سرمایه عربستان راه اندازی شده است خشمگین هستند و می گوید این شرکت ها به عربستان در سرکوب مخالفان کمک می کنند. احمد می گوید: "من احمق بودم. نباید از توییتر استفاده می کردم زیرا نمی توان به یک شرکت آمریکایی اعتماد کرد." </p>
      <p>یک فعال سعودی ساکن آمریکا که خواست نام فاش نشود با اشاره به سرمایه گذاری عربستان در شرکت های مختلف آمریکایی می گوید: "آنها سرمایه گذاری کلانی می کنند. این بدان معنا است که کنترل زیادی بر آن دارند و این امر خطرناک است به ویژه زمانی که پای یک کشور مافیایی درمیان است. نباید این شرکت ها را مقصر دانست بلکه دولت های آمریکا و عربستان تقصیر دارند زیرا این دولتی است که تلاش می کند برای ساکت کردن مردم، از دولتی دیگر جاسوسی کند.  آنچه آزار دهنده است، اینکه چرا دولت آمریکا با این امر موافق است، چرا پومپئو هیچ چیز در این باره نمی گوید؟ شرکت هایی مانند توییتر باید درس گرفته و تجارت با عربستان را متوقف کنند. با این کار می توان مقابل این جنون ایستاد." </p>
    </article>
  </body>
</html>