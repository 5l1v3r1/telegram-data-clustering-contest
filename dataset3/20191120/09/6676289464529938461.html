<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/tanara-mama-moarta-tetchea-bihor-326409.html"/>
    <meta property="og:site_name" content="Observator"/>
    <meta property="article:published_time" content="2019-11-20T09:40:00+00:00"/>
    <meta property="og:title" content="Tânără mămică din Bihor, moartă după ce s-a întors de la medicul de familie. A lăsat în urmă un bebeluș de doar o lună"/>
    <meta property="og:description" content="O tânără de 25 de ani, mama unui bebeluş de doar o lună, a murit marţi după-amiază, la scurt timp după ce s-a întors de la medicul de familiei. Primele verifikcări arată că moartea tinerei mame din Ţeţchea, Bihor, a fost cauzată de o..."/>
  </head>
  <body>
    <article>
      <h1>Tânără mămică din Bihor, moartă după ce s-a întors de la medicul de familie. A lăsat în urmă un bebeluș de doar o lună</h1>
      <address><time datetime="2019-11-20T09:40:00+00:00">20 Nov 2019, 09:40</time> by <a rel="author">Veronica Micu</a></address>
      <p>
        <b>
          <b>O tânără de 25 de ani, mama unui bebeluş de doar o lună, a murit marţi după-amiază, la scurt timp după ce s-a întors de la medicul de familiei. Primele verifikcări arată că moartea tinerei mame din Ţeţchea, Bihor, a fost cauzată de o culpă medicală.</b>
        </b>
      </p>
      <p>Caz dramatic în localitatea bihoreană Ţeţchea, acolo unde o tânără în vârstă de doar 25 ani, proaspătă mămică, a murit la scurt timp după ce s-a întors de la medicul de familie.</p>
      <p>Femeia, care suferea de astm şi multiple alergii, s-a simţit rău în ultimele două zile, acuzând în principal senzaţii de sufocare, aşa că a mers la medicul de familie.</p>
      <p>După consultaţie, acesta ar fi diagnosticat-o cu o infecţie respiratorie, motiv pentru care i-a şi prescris un antibiotic şi un antiinflamator, după care a trimis-o acasă, scrie <a href="https://www.ebihoreanul.ro/stiri/ultima-or-31-1/ancheta-pentru-moarte-suspecta-in-bihor-o-proaspata-mamica-a-decedat-chiar-dupa-ce-s-a-intors-de-la-medicul-de-familie-152918.html">ebihoreanul.ro</a>.</p>
      <p>Ajunsă acasă, fata a intrat în stop cardio-respirator şi a murit, în ciuda eforturilor echipajului de pe ambulanţă chemat în ajutor. Medicii au încercat mai bine de o oră să o resusciteze.</p>
      <h3>Parchetul investighează o culpă medicală</h3>
      <p>Surse citate de presa locală susţin că medicul de familie i-ar fi prescris tinerei mămici un antibiotic, Amoxicilină, şi un antiinflamator, potrivit prospectului antibioticul nefiind recomandat pacienţilor cu astm bronşic. Nu este clar, însă, dacă femeia a apucat să își ia medicamentele, dat fiind că familia i-ar fi găsit în poșetă rețeta.</p>
      <p>Purtătorul de cuvânt al Parchetului de pe lângă Tribunalul Bihor, prim-procurora adjunctă Maria Cotrău, a declarat, marţi seara, pentru ebihoreanul.ro, că primele verificări indică faptul că moartea tinerei mame a fost cauzată de o culpă medicală, motiv pentru care cercetările în caz se efectuează pentru ucidere din culpă.</p>
      <p>"A fost o echipă de poliţişti la faţa locului, s-au făcut verificările care necesitau urgenţă, iar în caz s-a deschis un dosar penal pentru ucidere din culpă. Autopsia se va efectua în cursul zilei de mâine şi atunci se va şti exact cauza decesului. Ancheta va fi coordonată de un procuror al Parchetului de pe lângă Judecătoria Aleşd", a explicat Cotrău. </p>
      <p>În urma tinerei a rămas un bebeluș în vârstă de doar o lună.</p>
    </article>
  </body>
</html>