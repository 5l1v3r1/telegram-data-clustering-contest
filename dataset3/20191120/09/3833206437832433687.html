<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Nepriyatna-sluchka-v-METRO-zavurshi-s-shtastliv-krai-915314"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="Неприятна случка в METRO завърши с щастлив край!"/>
    <meta property="og:description" content="Пловдивчанка потърси Plovdiv24.bg, за да разкаже: Здравейте, пиша Ви във връзка със събитие с благоп..."/>
  </head>
  <body>
    <article>
      <h1>Неприятна случка в METRO завърши с щастлив край!</h1>
      <address>
        <time datetime="2019-11-20T09:30:00+00:00">20 Nov 2019, 09:30</time>
      </address>
      <p>Пловдивчанка потърси <b>Plovdiv24.bg</b>, за да разкаже: <i>Здравейте, пиша Ви във връзка със събитие с благоприятен край и за да изкажа благодарност на служител на РУ на МВР, с. Труд, на служителката от гише "Информация" на "Метро-2", гр. Пловдив, и на служителите от охраната на същия магазин.</i></p>
      <p>
        <i>На 01.07.2019 г. около 12.00 ч. съпругът ми, Михаил Грънчаров, си забрави чантата тип "борсета" в пробната на "Метро-2", гр. Пловдив, на околовръстното шосе. След около 10-сетина минути обикаляне из магазина, той забеляза липсата и се върнахме в пробната, където намерихме чантата, но парите, точно 600 лева, бяха изчезнали. <br/>За щастие, всичко останало, включително и документите му за самоличност, бяха налични в портфейла му. Служителите от охраната на магазина успяха да установят на охранителните камери извършителя и ни посъветваха да се обърнем към РПУ на МВР, с. Труд, в чийто район попада магазин Метро-2. Без да храним големи надежди ние подадохме веднага сигнал-жалба, като обяснихме случая на младши експерт Янчо Янчев и попълнихме необходимите документи.</i>
      </p>
      <p>
        <i>След два дена младши експерт Янчо Янчев ни се обади и каза, че парите ни са намерени - човекът, който ги е взел, му ги е предал още същата вечер. След известно забавяне по преписката, мъжът ми си получи парите на 31.10.2019 г.</i>
      </p>
      <p>
        <i>Искаме да изкажем огромната си благодарност и възхищение от ангажираността на този млад служител, младши експерт Янчо Янчев, както и за светкавичната му реакция. Чудесно е, че има млади хора, които работят за съхраняване на доверието в органите на реда и в институциите като цяло.</i>
      </p>
      <p>
        <i>Не на последно място изразяваме голямата си благодарност на служителката на гише "Информация" в Метро-2, която ни помоли да изчакаме и уведоми охраната, както и на служителите от охраната, които прегледаха записите и ни насочиха към РУ на МВР, с. Труд. За съжаление не научихме имената им, но предполагам, че по датата и часа на събитието, те могат да бъдат открити.</i>
      </p>
      <p>
        <i>Поздрави,</i>
      </p>
      <p>
        <i>Славка Грънчарова</i>
      </p>
    </article>
  </body>
</html>