<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/zhoze-mourinyo-se-zavarna-kato-menidzhar-na-totnam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T09:17:00+00:00"/>
    <meta property="og:title" content="Жозе Моуриньо се завърна като мениджър на &quot;Тотнъм&quot;"/>
    <meta property="og:description" content="Договорът на Специалния е до края на сезон 2022/2023"/>
  </head>
  <body>
    <article>
      <h1>Жозе Моуриньо се завърна като мениджър на "Тотнъм"</h1>
      <h2>Договорът на Специалния е до края на сезон 2022/2023</h2>
      <address>
        <time datetime="2019-11-20T09:17:00+00:00">20 Nov 2019, 09:17</time>
      </address>
      <p>Жозе Моуриньо се завърна във футбола след близо година отсъствие! Той е новият мениджър на "Тотнъм", обявиха от клуба.</p>
      <p>Решението идва след дълги преговори между него и ръководството на "шпорите", а договорът му е до края на сезон 2022/2023.</p>
      <figure>
        <iframe data-src="https://twitter.com/SpursOfficial/status/1197040181657784320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На мениджърския пост в "Тотнъм" Моуриньо наследява Маурисио Почетино, който беше освободен късно снощи (19 ноември). Аржентинецът прекара 5 години и половина начело на тима и успя през сезон 2018/2019 да го класира за финал на Шампионската лига. През последните месеци обаче отборът видимо изпитваше затруднения и е на 14-о място в класирането в английската лига.</p>
      <p>"В лицето на Жозе ще имаме един от най-успешните мениджъри във футбола. Той има много богат опит, успява да вдъхновява отборите си и е страхотен тактик. Вярваме, че той ще внесе енергия и вяра в съблекалнята", коментира президентът на "Тотнъм" Даниел Леви.</p>
      <p>Моуриньо има солидна визитка като футболен треньор и мениджър. Той е трикратен шампион на Англия с "Челси", първенец на Португалия с "Порто" два пъти, победител в испанската Ла Лига с "Реал" Мадрид и в италианската Серия "А" с "Интер". Във витрината си има още трофеи от Шампионската лига с "нероадзурите" и "Порто" и от Лига Европа с "Манчестър Юнайтед".</p>
      <figure>
        <img src="https://img.bg.sof.cmestatic.com/media/images/640x/Feb2019/2111814810.jpg"/>
        <figcaption>Снимка: Getty Images</figcaption>
      </figure>
      <p>Именно "червените дяволи" води той за последно, но беше освободен от поста през декември 2018 г. заради слаби резултати.</p>
    </article>
  </body>
</html>