<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/591961/%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%A8%E0%A7%87%E0%A6%A4%E0%A7%83%E0%A6%A4%E0%A7%8D%E0%A6%AC-%E0%A6%B6%E0%A7%82%E0%A6%A8%E0%A7%8D%E0%A6%AF-%E0%A6%B9%E0%A7%9F%E0%A7%87-%E0%A6%AF%E0%A6%BE%E0%A7%9F%E0%A6%A8%E0%A6%BF-%E0%A6%AE%E0%A6%BF%E0%A6%B0%E0%A7%8D%E0%A6%9C%E0%A6%BE-%E0%A6%86%E0%A6%AC%E0%A7%8D%E0%A6%AC%E0%A6%BE%E0%A6%B8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T09:58:00+00:00"/>
    <meta property="og:title" content="বিএনপি নেতৃত্ব শূন্য হয়ে যায়নি: মির্জা আব্বাস"/>
    <meta property="og:description" content="শারীরিক অবস্থার কারণে তারেক রহমান দেশে আসতে না পারলেও বিএনপি নেতৃত্ব শূন্য হয়ে যায়নি বলে মন্তব্য করেছেন দলটির স্থায়ী কমিটির সদস্য মির্জা আব্বাস। তিনি বলেন, &amp;lsquo;সরকারের কূটকৌশলে খালেদা জিয়া জেলে, আর  আমাদের নেতা তারেক রহমান বিদেশে।&amp;rsquo; বুধবার (২০ নভেম্বর) দুপুরে নয়াপল্টনে..."/>
  </head>
  <body>
    <article>
      <h1>বিএনপি নেতৃত্ব শূন্য হয়ে যায়নি: মির্জা আব্বাস</h1>
      <address><time datetime="2019-11-20T09:58:00+00:00">20 Nov 2019, 09:58</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/58b1a78eb10df63bdb5fc552b52f9630-5dd50e84a1265.jpg"/>
        <figcaption>যুবদল আয়োজিত মিলাদ মাহফিল</figcaption>
      </figure>
      <p>শারীরিক অবস্থার কারণে তারেক রহমান দেশে আসতে না পারলেও বিএনপি নেতৃত্ব শূন্য হয়ে যায়নি বলে মন্তব্য করেছেন দলটির স্থায়ী কমিটির সদস্য মির্জা আব্বাস। তিনি বলেন, ‘সরকারের কূটকৌশলে খালেদা জিয়া জেলে, আর  আমাদের নেতা তারেক রহমান বিদেশে।’</p>
      <p>বুধবার (২০ নভেম্বর) দুপুরে নয়াপল্টনে বিএনপির কেন্দ্রীয় কার্যালয়ের নিচতলায় এক মিলাদ মাহফিলে তিনি এসব কথা বলেন। বিএনপির ভারপ্রাপ্ত চেয়ারম্যান তারেক রহমানের ৫৫তম জন্মবার্ষিকী উপলক্ষে এই মিলাদ মাহফিলের আয়োজন করে কেন্দ্রীয় যুবদল।</p>
      <p>মির্জা আব্বাস বলেন, ‘শারীরিক অবস্থার কারণে তিনি (তারেক রহামান) দেশে আসতে পারছেন না। তারপরও বিএনপির নেতৃত্ব শূন্য হয়ে যায়নি। সেখান (লন্ডন) থেকেই তিনি দল পরিচালনা করছেন।’</p>
      <p>তারেক রহমানের নেতৃত্ব নিয়ে আওয়ামী লীগের মন্ত্রীরা মাঝে মাঝে লম্ফঝম্ফ করেন বলে দাবি করে মির্জা আব্বাস বলেন, ‘সবকিছু তারেক রহমানের নির্দেশে হচ্ছে। হ্যাঁ, তিনি আমাদের দলের ভাইস চেয়ারম্যান। যা কিছু হয় মিছিল-মিটিং আন্দোলন সবকিছু তার কথা মতোই তো হবে। আপনাদের কথা মতো করবো নাকি?’</p>
      <p>আজকে দেশের এমন অবস্থা যে, আমাদের নেত্রী খালেদা জিয়ার কী অবস্থায় আছেন, সেটাও জানতে পারছি না বলে উল্লেখ করে বিএনপির এই নেতা বলেন, ‘কিছুদিন পর পর একটা গৃহপালিত মেডিক্যাল বোর্ড হয়। সেই বোর্ড কী বলে তা আমরা বুঝতে পারি না। তারা যা বলে অত্যন্ত ভীতিকর। একজন বলেন, অবস্থা মোটামুটি ভালো, তবে হায়াত মউত আল্লাহর হাতে। কী ইঙ্গিত বহন করে এই কথায়?  তারা কি খালেদা জিয়াকে জেলের ভেতরে রেখে মেরে ফেলতে চায়?’</p>
      <p>মির্জা আব্বাস বলেন, ‘আজকে তারেক রহমানের জন্মবার্ষিকীতে আমি আপনাদের স্মরণ করিয়ে দিতে চাই, যুবদলের ঐতিহ্য ফিরিয়ে আনুন। এই দেশকে স্বাধীন-সার্বভৌম থাকতে সাহায্য করুন। আমি বিশ্বাস করি, যুবদল সেটা পারবে। আমাদের বয়স হয়ে গেছে তবুও বলছি, যদি তেমন কিছু করতে পারেন পাশে পাবেন।’</p>
      <p>যুবদলের সভাপতি সাইফুল আলম  নিরবের সভাপতিত্বে মিলাদ-মাহফিলে উপস্থিতে ছিলেন বিএনপির স্থায়ী কমিটির সদস্য গয়েশ্বর চন্দ্র রায়, ভাইস চেয়ারম্যান বরকত উল্লাহ বুলু, যুগ্ম-মহাসচিব সৈয়দ মোয়াজ্জেম হোসেন আলাল, সহ-সাংগঠনিক সম্পাদক আবদুস সালাম আজাদ, যুবদলের সাধারণ সম্পাদক সুলতান সালাউদ্দিন প্রমুখ।</p>
      <p>এর আগে সকালে তারেক রহমানের জন্মদিন উপলক্ষে মিলাদ মাহফিলের আয়োজন করে মহিলা দল। সেখানে উপস্থিত ছিলেন সংগঠনের সাধারণ সম্পাদক সুলতানা আহমেদ, সহসভাপতি জিবা খান, সাবেক এমপি শাহানা রহমান, যুগ্ম সাধারণ সম্পাদক নায়াবা ইউসুফ প্রমুখ।</p>
      <footer>/এএইচআর/এপিএইচ/</footer>
    </article>
  </body>
</html>