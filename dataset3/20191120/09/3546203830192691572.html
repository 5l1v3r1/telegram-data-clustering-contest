<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_390069280_5-minuten_newscast_Emiliya_Klark_razkazva_za_natiska_da_snima_goli_stseni"/>
    <meta property="og:site_name" content="webcafé"/>
    <meta property="article:published_time" content="2019-11-20T09:12:00+00:00"/>
    <meta property="og:title" content="5-минутен newscast: Емилия Кларк разказва за натиска да снима голи сцени"/>
    <meta property="og:description" content="И малко новини около сериала по Тери Пратчет The Watch"/>
  </head>
  <body>
    <article>
      <h1>5-минутен newscast: Емилия Кларк разказва за натиска да снима голи сцени</h1>
      <address><time datetime="2019-11-20T09:12:00+00:00">20 Nov 2019, 09:12</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <slideshow>
        <figure>
          <img src="https://images.webcafe.bg/2015/12/10/4356456456/618x346.jpg"/>
          <figcaption>И малко новини около сериала по Тери Пратчет The Watch</figcaption>
        </figure>
        <figure>
          <img src="https://images.webcafe.bg/2019/05/18/denerys1805/1170x657.jpg"/>
        </figure>
        <figure>
          <img src="https://images.webcafe.bg/2018/01/08/emiliajohnsnow929292/1170x780.jpg"/>
        </figure>
        <figure>
          <img src="https://images.webcafe.bg/2016/11/08/627211/618x346.jpg"/>
        </figure>
        <figure>
          <img src="https://images.webcafe.bg/2016/04/27/eqgtyewryewrye/618x778.jpg"/>
        </figure>
      </slideshow>
      <p>Въпреки че именно сериалът Game of Thrones издигна кариерата й, актрисата Емилия Кларк определено има какво да каже за шоуто като негативно изживяване. По думите й за ролята й на Денерис Таргариен тя е била притисната от шоурънърите да се снима гола, за да "не разочарова феновете".</p>
      <p>В свое интервю актрисата разказа как, след като е отказала да заснеме поредната сцена без дрехи, й е било казано, че така ще разочарова почитателите на сериала.</p>
      <p>"Сега съм много по-наясно какво ми е комфортно да правя на екран и на какво бих се съгласила. Имала съм спорове на снимачната площадка, в които заявявах "Не, този чаршаф ще остане върху мен по време на сцената!" и ми отговаряха "Но така ще разочароваш почитателите на Game of Thrones." Аз ги пращах по дяволите", коментира Емилия Кларк.</p>
      <figure>
        <img src="https://images.webcafe.bg/2016/05/09/45643654645/618x346.jpg"/>
      </figure>
      <p>По думите на актрисата тя останала потресена от количеството голи сцени, които трябвало да заснеме в първия сезон на шоуто.</p>
      <p>"Спечелих ролята, изпратиха ми сценария и като започнах да го чета си казах... "Ахаа, ето каква е уловката"," разказва тя.</p>
      <p>По думите й въпреки това тя се съгласявала, защото току що била завършила театралното училище и била благодарна за работата. И все пак допълва, че по време на първия сезон тя често плачела в тоалетните заради сцените, които трябва да снима и заради цялото напрежение.</p>
      <p>
        <b>И като става въпрос за травми от снимачната площадка, актрисата Хали Бери се е контузила по време на снимките на филма за ММА Bruised, а графикът на снимките е бил променен, за да може 53-годишната актриса да се погрижи за контузията.</b>
      </p>
      <figure>
        <img src="https://images.webcafe.bg/2019/05/14/halleberry1405/618x346.jpg"/>
      </figure>
      <p>Информацията е потвърдена и от изпълнителния продуцент на филма Брайън Пит. По думите му Хали Бери е пострадала по време на заснемането на сцена с двубой. И макар травмата да не е сериозна, на актрисата ще й трябва малко почивка.</p>
      <p>Във филма Bruised Хали Бери играе изгряваща звезда в ММА, която обаче е била принудена да се откаже поради лична драма и години по-късно се опитва да възроди кариерата си на професионален боец.</p>
      <p>Междувременно от BBC разкриха ключова част от каста за новия си сериал по книгите на сър Тери Пратчет The Watch.</p>
      <p>
        <b>Готови ли сте да видите патриция на най-големия град на Света на диска лорд Хавлок Ветинари като жена? Защото от BBC са подготвили някои интересни промени в каста спрямо книгите.</b>
      </p>
      <figure>
        <img src="https://images.webcafe.bg/2019/11/20/the-watch-cast/618x346.jpg"/>
      </figure>
      <p>54-годишната актриса Ана Чанслър ("Пениуърт", "Четири сватби и едно погребение") ще изиграе ролята на патриция лорд Ветинари. Жена също така ще изиграе и ролята на главата на Гилдията на убийците. В каста на шоуто е обявено, че Ингрид Оливър от сериала Doctor Who ще изиграе "Доктор Кръсес" - ръководител на Гилдията на убийците.</p>
      <p>Ролята на Архиканцлера на Невидимя магически университет на Анкх Морпорк ще се поеме от актьора Джеймс Флийт ("Четири сватби и едно погребение, "Бивш под прикритие").</p>
      <p>Хаким Кае Казим от Black Sails пък ще влезе в образа на Джон Кил - ченгето, което е научило командир Сам Ваймс на всички важни неща за това какво значи да бъдеш полицай. Любопитен момент е, че в една от книгите на Пратчет - "Нощна стража", по която се предполага, че ще се върти и сюжетът на The Watch, Сам Ваймс се връща назад във времето и на практика заема ролята на Джон Кил, след като той е убит. В сериала Сам Ваймс ще бъде изигран от Ричард Дормър (Game of Thrones).</p>
      <p>В каста влизат още Бианка Симоун Мени като хитрата Уонз - бъдещ магьосник, който често бива подценяван. В книгите има герой на име Уонз - Лупин Уонз, секретар на лорд Ветинари и приятел от детинство на Сам Ваймс, който също се отличава с остър ум. Новите попълнения към каста на The Watch се допълват от Рут Мадели (Years and Years), която ще влезе в ролята на жилавата "Гърлото" най-добрият доносник в града, която зад гърба си има банда от наемници на повикване. И тук има герой с подобно име - ССПГ Диблър (Сам Си Прерязвам Гърлото), който често е наричан само Гърлото - най-неуспешния търговец в Анкх-Морпорк, който въпреки всичко успява да продава своите "наденички" в хлебче, въпреки ужасяващата им липса на вкус.</p>
      <p>Разположен в измисления от Пратчет Свят на диска и неговия най-голям град - Анкх-Морпорк, където престъпността е легализирана - създателите на шоуто обещават The Watch да бъде "пънк драма". Сериалът ще има първи сезон от 8 епизода, който ще се съсредоточи върху Анкх-морпоркската градска стража - група ченгета особняци, които ще поемат на мисия да спасят корумпирания си град от катастрофа.</p>
      <figure>
        <img src="https://images.webcafe.bg/2019/11/20/the-watch-cast1/618x345.jpg"/>
      </figure>
      <p>До момента в каста на сериала са обявени имената на Ричард Дормър като Сам Ваймс, Лара Роси (Iron Sky: The Coming Race; Робин Худ) като лейди Сибил Рамкин, Джо Итън-Кент („Don’t Forget the Driver“) като полицай Чери, Марама Корлет („Blood Drive“) като сержант Ангуа, Адам Хюгил (1917) като евфрейтор Керът и Сам Адеунми („Dixi“) като злодеят и сериен убиец Карсър Дън.</p>
    </article>
  </body>
</html>