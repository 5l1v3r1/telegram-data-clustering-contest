<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90063"/>
    <meta property="og:site_name" content="Denník politika"/>
    <meta property="article:published_time" content="2019-11-20T09:35:12+00:00"/>
    <meta property="og:title" content="S Kočnerom si mal dohadovať stretnutie aj bývalý šéf vojenských tajných, vymenili si desiatky správ"/>
    <meta property="og:description" content="20.11.2019 (Webnoviny.sk) – Nielen niekdajší minister obrany Martin Glváč zo Smeru, ale aj šéf Vojenského spravodajstva z jeho éry Ľubomír Skuhra mal kamarátsky vzťah s Marianom K. Informáciu priniesol spravodajský portál Sme."/>
  </head>
  <body>
    <article>
      <h1>S Kočnerom si mal dohadovať stretnutie aj bývalý šéf vojenských tajných, vymenili si desiatky správ</h1>
      <address><time datetime="2019-11-20T09:35:12+00:00">20 Nov 2019, 09:35</time> by <a rel="author">Webnoviny</a></address>
      <p>20.11.2019 (Webnoviny.sk) – Nielen niekdajší minister obrany Martin Glváč zo Smeru, ale aj šéf Vojenského spravodajstva z jeho éry Ľubomír Skuhra mal kamarátsky vzťah s Marianom K. Informáciu priniesol <a href="https://domov.sme.sk/c/22264028/s-kocnerom-si-dohadoval-stretnutie-aj-byvaly-sef-vojenskych-tajnych.html">spravodajský portál Sme</a>.</p>
      <h3>Dvojica pôsobí zohratým dojmom</h3>
      <p>Ich komunikácia cez aplikácie Viber a WhatsApp, ktorú má denník k dispozícii, zachytáva obdobie od augusta 2016 do januára 2018. Skuhra si s Marianom K. vymenil desiatky správ a dohadovali si aj stretnutie.</p>
      <p><i>„MG je preč a treba niečo riešiť,“</i> písal Kočner v auguste 2016 Skuhrovi, ktorý odišiel z čela Vojenského spravodajstva do civilu štyri mesiace predtým. <i>„Zdravím ťa, ja som zajtra na strednom Slovensku, neviem, či vôbec prídem domov,“</i> reagoval Skuhra a vzápätí navrhol ako možný termín stretnutia piatok alebo víkend.</p>
      <p>Ako ďalej uvádza spomínaný portál, v ďalších správach pôsobí dvojica zohratým dojmom. Tykajú si, vtipkujú o politike, posielajú si množstvo fotiek či dávajú si do pozornosti rôzne tlačovky a texty z médií. Bývalého šéfa vojenských tajných podľa portálu taktiež Marian K. v decembri 2017 vystríhal, aby bol opatrný.</p>
      <h3>Skuhra potvrdzoval alibi Glváča</h3>
      <p>Portál takisto informuje, že Skuhra v januári tohto roka potvrdzoval Glváčove alibi, keď bývalý podpredseda parlamentu vysvetľoval, ako si písal s volavkou Mariana K. Alenou Zs. Žena ho v mobile mala uloženého pod prezývkou „maznák“. Glváč jej okrem iného písal, že je božsky krásna, v parlamente sa pre ňu fotografoval a sťažoval sa, že sa tam nudí.</p>
      <p>Čo robí Skuhra po odchode do civilu na jar 2016, nie je známe. <i>„Na čelo vojenských tajných sa dostal ešte za prvej vlády Roberta Fica v rokoch 2006 až 2010. Riadil vtedy Vojenské obranné spravodajstvo, teda kontrarozviedku. Do vedenia služby sa vrátil aj v roku 2012, keď služba prešla reorganizáciou a rozviedka aj kontrarozviedka sa zlúčili do jedného Vojenského spravodajstva. K práci rozviedčika mal Skuhra blízko už od 90. rokov, keď pôsobil v Slovenskej informačnej službe pod vedením Ivana Lexu z HZDS. Jeho kolegyňou bola manželka budúceho ministra vnútra Robert Kaliňáka zo Smeru, s ktorým sa poznajú osobne,“</i> píše spomínaný web.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/s-kocnerom-si-mal-dohadovat-stretnutie-aj-byvaly-sef-vojenskych-tajnych-vymenili-si-desiatky-sprav/"><u>S Kočnerom si mal dohadovať stretnutie aj bývalý šéf vojenských tajných, vymenili si desiatky správ</u></a> © SITA Všetky práva vyhradené.</p>
    </article>
  </body>
</html>