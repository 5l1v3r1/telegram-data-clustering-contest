<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/black-friday-popusti-u-srbiji/"/>
    <meta property="og:site_name" content="PC Press"/>
    <meta property="article:published_time" content="2019-11-20T09:44:16+00:00"/>
    <meta property="og:title" content="Black Friday popusti u Srbiji"/>
    <meta property="og:description" content="Šta je Black Friday, koliki su popusti i koje prodavnice učestvuju u akciji 22. novembra 2019. godine? Imamo odgovore na vaša pitanja! Pratite pcpress.rs narednih dana kako biste saznali sve o popu…"/>
  </head>
  <body>
    <article>
      <h1>Black Friday popusti u Srbiji</h1>
      <address><time datetime="2019-11-20T09:44:16+00:00">20 Nov 2019, 09:44</time> by <a rel="author" href="https://pcpress.rs/author/nebojsap/" target="_blank">Aleksandar Mirković</a></address>
      <p>Šta je Black Friday, <b>koliki su popusti</b> i koje prodavnice učestvuju u akciji <b>22. novembra 2019. godine</b>? Imamo odgovore na vaša pitanja! Pratite pcpress.rs narednih dana kako biste saznali sve o popustima u Srbiji. Ispratićemo Black Friday sniženja kako biste znali gde ćete najviše uštedeti.</p>
      <figure>
        <img src="https://i1.wp.com/pcpress.rs/wp-content/uploads/2017/11/CX6ELmZV.jpeg"/>
      </figure>
      <p>Svetski trendovi se brzo usvajaju kod nas, a naročito su popularni oni koji promovišu popuste pri kupovini. <b>Black Friday popusti u Srbiji</b> su postali tradicionalni, pa nas tako narednih dana očekuje laktanje u prodavnicama kako bi došli do artikala koji imaju značajno snižene cene. Kako popusti kreću u petak, imamo vremena da isplaniramo <b>strategije šopinga</b> i upoznamo se sa ovim nezvaničnim festivalom potrošača.</p>
      <p>Black Friday potiče iz Amerike (naravno) i označava <b>prvi petak posle Dana zahvalnosti</b>. Kako su Amerikanci praktični ljudi, ovaj praznik nema datum već se <b>obeležava četvrtog četvrtka u Novembru</b>. Na ovaj način praznik može da se spoji sa vikendom i, što je najvažnije, predstavlja sjajan uvod za Crni petak. Da je to dan kada se šopinguje znamo, ali zašto se zove Black Friday?</p>
      <h3>Šta je Black Friday?</h3>
      <p>Navika da se kupuje posle Dana zahvalnosti verovatno potiče od velikih parada koje su se organizovale sledećeg dana. Ove parade su bile svojevrsna reklama velikih robnih kuća koje su na taj način otvarale sezonu božićnog šopinga. Vremenom su ljudi navikli da nakon parade odu u kupovinu (verovatno pod pritiskom dece koja su bila pod utiskom parade) a u borbi za kupce krenuli su i popusti.</p>
      <related>
        <a href="https://pcpress.rs/black-friday-popusti-kako-do-najvece-ustede/"/>
      </related>
      <p>Kako kaže legenda,<b> termin Black Friday</b> se prvi put u ovom kontekstu pominje u Filadelfiji 60-tih godina prošlog veka. Veruje se da je termin označavao gust saobraćaj u gradu nakon praznika. Termin se nakon toga proširio pa sada šoping stručnjaci govore da se pod ovim pre svega označava dan kada prodavci kreću da posluju pozitivno kada izlaze iz “crvenog” u “crno”. Ovo objašnjenje donekle pije vodu ako se uzme u obzir da sa Crnim petkom počinje sezona prazničnih kupovina pred Božić.</p>
      <h3>Kada kreću Black Friday sniženja?</h3>
      <p>U Americi se <b>radnje tradicionalno otvaraju ranom zorom</b>, dok horde kupaca kampuju ispred prodavnica čekajući trenutak zvaničnog početka lova na popuste. U trci za potrošače, lanci prodavnica su sve ranije i ranije otvarali prodavnice da bi na kraju ušli u četvrtak. Tako u mnogim američkim državama Black Friday praktično počinje na Thanksgiving veče, iako se to pokazalo kao ne preterano isplativa akcija.</p>
      <p>Naime, Amerikanci vole da za Thanksgiving jedu obilato, otkopčaju kaiš i sednu pred televizor da gledaju utakmice američkog fudbala koje se tradicionalno igraju tada. Ipak, to ne sprečava prodavnice da eksperimentišu sa radnim vremenom na “zadovoljstvo” radnika koji tih dana stradaju (često i bukvalno). Black Friday popusti u Srbiji ipak imaju drugačiji pristup.</p>
      <related>
        <a href="https://pcpress.rs/black-friday-popusti-kako-do-najvece-ustede/"/>
      </related>
      <p>Kako je petak često neradan, Black Friday se praktično odnosi na ceo vikend, pa i ponedeljak koji ima i svoj naziv – <b>Cyber Monday</b>. Ovaj dan je rezervisan za popuste na online kupovine.  Isto se odnosi i na Black Friday sniženja u Srbiji.</p>
      <figure>
        <img src="https://i0.wp.com/pcpress.rs/wp-content/uploads/2017/11/bf.jpg"/>
      </figure>
      <h3>Black Friday popusti u Srbiji</h3>
      <p>Kako mi u Srbiji volimo da uvodimo svetske trendove, vrlo brzo smo usvojili i ovaj šoping praznik pa nas tako očekuju brojni <a href="https://pcpress.rs/black-friday-popusti-kako-do-najvece-ustede/">Black Friday popusti</a> u prodavnicama širom zemlje. Najveći fokus je na tehnici i odeći koja se tradicionalno kod kupuje u tržnim centrima. Ukoliko se spremate za ovu avanturu imajte na umu da će gužve biti poput onih pred Novu godinu kada je euforija u punom jeku.</p>
      <p>Nadamo se da ćemo jednog dana dostići standarde koje su postavili Kinezi sa <a href="https://pcpress.rs/culi-ste-za-black-friday-a-da-li-znate-za-singles-day/">Singles’ Day</a> naspram kog Black Friday deluje kao odlazak u prodavnicu po hleb i mleko. Interesantno je da neke prodavnice kriju iznos popusta koji će biti kod njih, verovatno iz želje da privuku znatiželjne kupce u prodavnice.</p>
      <related>
        <a href="https://pcpress.rs/black-friday-popusti-kako-do-najvece-ustede/"/>
      </related>
      <p>Ono što je sigurno je da nas očekuju <b>popusti do čak 80 posto</b> što znači da ne smete da propustite kupovinu ovog vikenda. Do početka toliko očekivanog Crnog petka, budite uz <a href="http://www.pcpress.rs/">PC Press</a> kako ne biste propustili nijedan <b>popust na kupovinu tehničkih uređaja</b>, ali i mnogih drugih korisnih stvari.</p>
      <p>Za popuste posetite u petak 23. novembra prodavnice. <b>Spremite se dobro za gužve</b>, isplanirajte šta želite da kupite i budite hrabri, strpljivi i uporni! Ako ne uspete da pronađete šta ste želeli dok traju <b>Black Friday popusti u Srbiji 22. novembra</b>, uvek imate vikend i za utehu <b>Cyber Monday</b>.</p>
      <p>Tagovi: <a href="https://pcpress.rs/tag/black-friday/">Black friday</a>, <a href="https://pcpress.rs/tag/crni-petak/">Crni petak</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/black-friday-popusti-kako-do-najvece-ustede/"/>
        <a href="https://pcpress.rs/spremite-se-za-soping-bolji-od-black-friday-stize-prime-day/"/>
        <a href="https://pcpress.rs/crni-petak-na-crnom-webu/"/>
      </related>
    </article>
  </body>
</html>