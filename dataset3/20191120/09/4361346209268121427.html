<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/halak-uruleketol-lesz-egeszsegesebb-a-salata-forradalmi-ujitas-a-novenytermesztesben/186959"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Halak ürülékétől lesz egészségesebb a saláta - forradalmi újítás a növénytermesztésben"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Halak ürülékétől lesz egészségesebb a saláta - forradalmi újítás a növénytermesztésben</mark>
      </h1>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author">H. N. Zs.</a></address>
      <p>
        <b>A növénytermesztésről az embernek sok minden eszébe jut, de a halak biztosan nem. Pedig létezik egy eljárás, ahol a növények a halak ürülékéből veszik fel a tápanyagot, ami által sokkal finomabbak is lesznek, semmilyen vegyszert nem vesznek át. </b>
        <b>A növénytermesztésről az embernek sok minden eszébe jut, de a halak biztosan nem. Pedig létezik egy eljárás, ahol a növények a halak ürülékéből veszik fel a tápanyagot, ami által sokkal finomabbak is lesznek, semmilyen vegyszert nem vesznek át.</b>
      </p>
      <p><mark><b>Aquapónia</b></mark> – ez a neve annak a termesztési és tenyésztési módszernek, amiben a zöldségek és fűszernövények termesztése mellett halakkal is foglalkoznak. Az eljárás helytakarékos, nem kell óriási területeket beültetni, ám ennél fontosabb, hogy <b>az itt nevelt növények egészségesebbek lesznek.</b> <mark>A folyamat teljesen vegyszermentes, zárt területen könnyebb és átláthatóbb a termesztés, és ez a jövő alternatív mezőgazdasági módszere le­het itthon is.</mark></p>
      <p>
        <b>Nitrogénben gazdag ürülék</b>
      </p>
      <p>Az eljárás során a növényeket nem földbe ültetik be – így nem is onnan veszik a tápanyagokat –, hanem egy hallal teli medence vizéből.</p>
      <p>Ennél az eljárásnál a vizes közeget kombináljuk laza ültetős közeggel, ami általában agyaggolyó vagy granulátum, hiszen ezen könnyen átfolyik a víz – magyarázza a Borsnak <b>Koltai Tamás biológus.</b></p>
      <p>– A tápanyagot a halak ürüléke adja. A növények ebben a rendszerben polcokon vannak elhelyezve, alattuk a tartály, amiben a halak úszkálnak. Ez a tartály lehet több száz vagy több ezer literes is. Az akvárium fölött van akár öt-hat polcos rendszer is.</p>
      <figure>
        <img src="http://media.borsonline.hu/cikk/20/192564/gallery-picture/645w/2029180_koltaitamas-klimairoda1.jpg"/>
        <figcaption>Koltai Tamás biológus</figcaption>
      </figure>
      <p>A medence vizét szivattyú keringeti minden egyes polcra. Ez egy viszonylag lassú rendszer. A szivattyú a vizet visszakeringeti a halakhoz, amelyek a vízbe ürítenek és így tovább – mondja a szakember.</p>
      <p>
        <b>Zárt és sötét helyen is jó</b>
      </p>
      <h3>Nagyon fontos a nitrogén és foszfor jelenléte, ezekben az anyagokban pedig a halak ürüléke gazdag.</h3>
      <p>És hogy mennyire gazdag tápanyagban a halak ürüléke? Már azzal is lehet szabályozni, az ember milyen tápot ad nekik.</p>
      <figure>
        <img src="http://media.borsonline.hu/cikk/20/192564/gallery-picture/645w/2029186_aquapony-afp1.jpg"/>
        <figcaption>Több száz literes tartályokat is használnak az eljáráshoz. A halak ürüléke nitrogénben és foszforban gazdag, ezért jót tesz a növényeknek © AFP</figcaption>
      </figure>
      <p>
        <b>Mivel a növényeknek szükségük van fényre is a fotoszintézis miatt, mesterséges fényt kell nekik biztosítani a zárt terekben.</b>
      </p>
      <p>A második polc alján van az első világítás, hisz ez világítja meg az első polcot. Ezek a led-lámpák jellemzően csupán pár tíz centire vannak a növényektől. Vannak olyan, kifejezetten termesztő lámpák is, amiknek a spektruma a természetes napfényt modellezi.</p>
      <p>Ezekkel a körülményekkel, sötét és zárt helyen is működik a rendszer, hiszen a növények megkapják a kellő fénymennyiséget és a tápanyagot is – ad képet az eljárástól a biológus.</p>
      <p>
        <b>Lehet otthon bütykölt is</b>
      </p>
      <h3>Ez az ötlet viszonylag modern, Magyarországon elsőnek Debrecenben készítettek ilyet.</h3>
      <p>– Csak pár évtizede alkalmazzák hazánkban, de vannak rá kísérletek. Épp a napokban keresett meg egy kollégám, hogy szeretnék a szakmai segítségemet kérni egy beltéri termesztőrendszer elkészítéséhez. Lehet az egészet nagyon profi szinten is megépíteni, ám pár tízezer forintból otthon is felhúzható a rendszer – mondja a szakember, aki azért tartja izgalmas termesztési technológiának, mert a segítségével – salátanövények termesztése mellett – fehérjét is elő lehet állítani.</p>
      <figure>
        <img src="http://media.borsonline.hu/cikk/20/192564/gallery-picture/645w/2029184_shutterstock-13653466911.jpg"/>
        <figcaption>© shutterstock</figcaption>
      </figure>
      <p>Néha gyéríteni kell a halállományt. Időnként nem árt kontrollálni az állományt, hiszen szaporodnak és kinőhetik az életterüket. Ha jól működnek a szűrőberendezések, az akvarisztikai eszközök, akkor nem szükséges más miatt belenyúlni – mondja a szakember.</p>
      <p>
        <b>Vegyszermentes saláták</b>
      </p>
      <p>Annak, hogy egyre több helyen kezdik alkalmazni a módszert, több oka is van. Ázsiában felismerték azt, hogy az iszonyatos népsűrűség miatt szükség lesz alternatív megoldásokra a mezőgazdaságban.</p>
      <p>Nagy népsűrűségű országokban már rájöttek, hogyan lehet városi környezetben is hatékonyan élelmiszert termelni. Nagy előnye, hogy ebben az ellenőrzött közegben sokkal könnyebb észrevenni a kór­okozókat, kártevőket, így hát könnyebb rá időben reagálni.</p>
      <h3>A beavatkozás precízebb és környezetkímélőbb, ráadásul a hal ürülékével nőtt zöldség vegyszermentes lesz.</h3>
      <p>Sokan bírálják, amiért az eljárás kevesebb természeti erőforrást vesz igénybe, de ez nem feltétlenül igaz, hiszen például megújuló energiákat is használnak áram előállításához, ami üzemelteti a szivattyúkat és a világítástechnikát – teszi hozzá Koltai Tamás.</p>
      <figure>
        <img src="http://media.borsonline.hu/cikk/20/192564/gallery-picture/645w/2029182_keret-kontener-afp1.jpg"/>
        <figcaption>Londonban ilyen hajókonténereket alakítottak át az aquapóniára © AFP</figcaption>
      </figure>
      <blockquote><b>Méternyi vastag úszókert</b> <br/>Londonban hajókonténereket alakítottak át erre a rendszerre. Helytakarékos, mivel egymásra lehet pakolni a konténereket, így tetemes élelmiszermennyiséget lehet előállítani. Több izgalmas eljárás is van, ilyen például a „flowing garden”, vagyis az úszókertek, amit Dél-Kelet-Ázsiában és Közép-Amerikában alkalmaznak leginkább. Egy olyan úszó réteget hoztak létre nádból és növényi törmelékből, ami akár egy méter vastag is lehet, és úszik a vízen. A növényeket ebbe ültetik be, majd a gyökérhálózat átszövi az egész felületet, és a vízből ve­szi fel a tápanyagokat.</blockquote>
    </article>
  </body>
</html>