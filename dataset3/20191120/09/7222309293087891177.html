<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/corbyn-om-prins-andrew-manga-allvarliga-fragor-som-kraver-svar/"/>
    <meta property="og:site_name" content="HBL"/>
    <meta property="article:published_time" content="2019-11-20T09:27:00+00:00"/>
    <meta property="og:title" content="Corbyn om prins Andrew: Många allvarliga frågor som kräver svar"/>
    <meta property="og:description" content="Den brittiska monarkin &quot;är i behov av lite förbättring&quot;. Det säger oppositionsledaren Jeremy Corbyn efter en omtalad intervju med prins Andrew. Men premiärminister Boris Johnson vill inte kritisera."/>
  </head>
  <body>
    <article>
      <h1>Corbyn om prins Andrew: Många allvarliga frågor som kräver svar</h1>
      <h2>Den brittiska monarkin "är i behov av lite förbättring". Det säger oppositionsledaren Jeremy Corbyn efter en omtalad intervju med prins Andrew. Men premiärminister Boris Johnson vill inte kritisera.</h2>
      <address><time datetime="2019-11-20T09:27:00+00:00">20 Nov 2019, 09:27</time> by <a rel="author">Henrik Samuelsson/TT</a></address>
      <p>Andrew, drottning Elizabeths näst äldste son, har dragits in i sexbrottshärvan kring Jeffrey Epstein i USA. Prinsen står inte formellt anklagad, men en nu 35-årig kvinna i kretsen kring Epstein hävdar att Andrew 2001 i London hade sex med henne då hon var bara 17 år.</p>
      <p>– Det finns mycket, mycket allvarliga frågor som måste besvaras, och ingen ska stå ovanför lagen, sade Corbyn när ämnet togs upp under ITV:s partiledarduell inför det brittiska nyvalet.</p>
      <figure>
        <img src="https://doeho6k8shw5z.cloudfront.net/imengine/image.php?uuid=bac963ce-0de9-4f7f-9e3c-2027014ccbd5&amp;type=preview&amp;source=bac963ce-0de9-4f7f-9e3c-2027014ccbd5&amp;function=hardcrop&amp;width=1200&amp;height=675&amp;q=80"/>
        <figcaption>Prins Andrew (i mitten). Bild tagen vid Aseans toppmöte i Thailand häromveckan.<cite>Bild: Sakchai Lalit/AP/TT</cite></figcaption>
      </figure>
      <p>All vår sympati bör läggas hos Jeffrey Epsteins offer, och juridiken måste få fortgå, sade Johnson.</p>
      <p>
        <b>Kunde inte svettas</b>
      </p>
      <p><a href="https://www.hbl.fi/artikel/prins-andrew-angrar-umganget-med-sexbrottslingen-jeffrey-epstein/">En intervju med Andrew som BBC-programmet Newsnight</a> sände häromdagen har blivit omtalad över hela världen, sedan en del av hans kommentarer uppfattats som orimliga, okänsliga eller bara konstiga.</p>
      <p>Exempelvis hävdar prinsen att han 2001 hade en åkomma som gjorde att han inte kunde svettas, och eftersom den nu 35-åriga kvinnan har beskrivit en intensivt svettande man vid det omtalade tillfället så kan det inte ha varit han.</p>
      <p>Jeffrey Epstein var en affärsman från New York med många rika och berömda i sin bekantskapskrets, däribland USA:s tidigare president Bill Clinton, den nuvarande presidenten Donald Trump samt den brittiske prinsen Andrew.</p>
      <p>2008 dömdes Epstein för att ha köpt sex av underåriga. På senare tid framfördes fler anklagelser om liknande brott, och att Epstein haft "sexslavar" som även utnyttjats av hans vänner. En månad efter det att han gripits med anledning av dessa misstankar i juli i år hittades han död i sin cell i New York. Dödsfallet beskrivs som misstänkt självmord, men det florerar många uppgifter och teorier om hans död och omständigheterna utreds fortfarande.</p>
      <p>Källa: CNN</p>
      <p>
        <b>"Bortom diskussion"</b>
      </p>
      <p>Ett vida cirkulerat foto – som Epstein uppges ha tagit – av prinsen och flickan, med Andrews arm om hennes höft, har han svårt att förklara i intervjun. Han säger att han inte alls minns något sådant tillfälle, och antyder att bilden kan ha klippts ihop.</p>
      <p>– Det är vad jag skulle beskriva som mig på bilden. Men vi kan inte vara säkra på om det är min hand på hennes – vad blir det – vänstra sida, säger prinsen.</p>
      <p>När Corbyn och Johnson med anledning av intervjun får frågan om monarkin fyller sitt syfte svarar oppositionsledaren:</p>
      <p>– Den är i behov av lite förbättring.</p>
      <p>Johnson avvisar frågan.</p>
      <p>– Monarkin som institution är bortom diskussion.</p>
      <p><b>Läs också:</b> <a href="https://www.hbl.fi/artikel/prins-andrew-angrar-umganget-med-sexbrottslingen-jeffrey-epstein/">Prins Andrew ångrar umgänget med sexbrottslingen Jeffrey Epstein</a></p>
    </article>
  </body>
</html>