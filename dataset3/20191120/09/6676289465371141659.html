<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/politisti-batuti-lasati-fara-pistoale-calina-valcea-326406.html?utm_source=Facebook"/>
    <meta property="og:site_name" content="Observator"/>
    <meta property="article:published_time" content="2019-11-20T09:06:00+00:00"/>
    <meta property="og:title" content="Poliţişti rupţi în bătaie şi lăsaţi fără pistoale şi muniţie, într-un sat din Vâlcea"/>
    <meta property="og:description" content="Doi poliţişti din Vâlcea au ajuns în stare gravă la spital, după ce au fost bătuţi şi lăsaţi fără pistoale şi muniţie de rudele a doi suspecţi pe care îi urmăreau, în satul Călina."/>
  </head>
  <body>
    <article>
      <h1>Poliţişti rupţi în bătaie şi lăsaţi fără pistoale şi muniţie, într-un sat din Vâlcea</h1>
      <address><time datetime="2019-11-20T09:06:00+00:00">20 Nov 2019, 09:06</time> by <a rel="author">Alin Tarnovschi</a></address>
      <p>
        <b>
          <b>Doi poliţişti din Vâlcea au ajuns în stare gravă la spital, după ce au fost bătuţi şi lăsaţi fără pistoale şi muniţie de rudele a doi suspecţi pe care îi urmăreau, în satul Călina.</b>
        </b>
      </p>
      <p>Totul s-a întâmplat în satul Călina, comuna Prundeni din Vâlcea, în timpul unei urmăriri în trafic.</p>
      <p>Cei doi poliţişti se aflau în misiune, după ce au observat în trafic o maşină în care se aflau doi bărbaţi de etnie romă, cunoscuţi în zonă ca fiind persoane cu antecedente penale.</p>
      <p>
        <a href="https://observator.tv/eveniment/imagini-politisti-batuti-pistoale-calina-valcea-326436.html">Poliţiştii bătuţi în Vâlcea ar fi fost puşi să stea în genunchi: 'Le-au pus pistoalele la tâmplă'</a>
      </p>
      <p>Agenţii au încercat să îi oprească în trafic pe cei doi, însă aceştia şi-au continuat drumul.</p>
      <p>Conform unor surse, poliţiştii au tras nouă focuri de armă în tentativa de a-i opri pe cei doi suspecţi.</p>
      <h3>Poliţişti bătuţi şi lăsaţi fără pistoale de rudele suspecţilor</h3>
      <p>La finalul urmăririi, cei doi suspecţi au reuşit să ajungă acasă şi să ceară ajutorul rudelor din satul Călina.</p>
      <p>În momentul în care poliţiştii au ajuns în faţa casei în care au intrat suspecţii, au fost atacaţi de  rudele furioase ale celor doi.</p>
      <p>Astfel, cei doi poliţişti au fost bătuţi cu sălbăticie, iar în timpul scandalului, au fost lăsaţi şi fără pistoale şi muniţie.</p>
      <p>Poliţiştii au fost transportaţi de urgenţă la spital, fiind diagnosticaţi cu traumatisme cranio-faciale, fractură de piramidă nazală şi de arcadă.</p>
      <p>Pentru aplanarea conflictului, agenţii au cerut întăriri, iar la faţa locului au ajuns alte echipaje ale Poliţiei.</p>
      <p>"La data de 20 noiembrie, în jurul orei 01:00, polițiști din cadrul Secției 4 Poliție Rurală Prundeni, aflându-se în misiune pe Drumul Național 64,  au efectuat semnal regulamentar de oprire unei autoutilitare, moment în care conducătorul auto nu s-a conformat continuându-și deplasarea.</p>
      <p>Polițiștii au plecat imediat în urmărirea autoutilitarei, aceștia efectuând 9 focuri de armă în plan vertical, în vederea determinării conducătorului auto să oprească, lucru pe care acesta  nu l-a făcut.</p>
      <p>În cele din urmă, autoutilitara a oprit în fața unei locuințe din satul Călina, iar în timp ce polițiștii s-au deplasat către autoturism, au fost agresați de către șofer și  alte persoane aflate la fața locului.</p>
      <p>Imediat în sprijinul polițiștilor a sosit un alt echipaj din cadrul Poliției Municipiul Drăgășani.</p>
      <p>Cei doi polițiști au fost transportați la o unitate spitalicească în vedere acordări de îngrijiri medicale.</p>
      <p>Până în momentul de față au fost conduse la  audieri mai multe persoane,  fiind identificați agresorii.</p>
      <p>In cauză, cercetările continuă sub coordonarea procurorului din cadrul Parchetului de pe lângă Judecătoria Drăgășani", se arată într-un comunicat al Poliţiei Vâlcea.</p>
    </article>
  </body>
</html>