<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119547-u-subotu-predstavljanje-deklaracije-o-buducnosti-moderne-evropske-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T09:25:03+00:00"/>
    <meta property="og:title" content="U subotu predstavljanje Deklaracije o budućnosti moderne evropske Srbije. SSP uveren da DS čvrsto stoji iza bojkota"/>
    <meta property="og:description" content="U subotu će u Beogradu biti predstavljena Deklaracija o evropskoj budućnosti Srbije, u organizaciji &quot;Srbije 21 – Centra za buduću Srbiju&quot;, o kojoj će govoriti više narodnih poslanika, opozicionih političara, kao i predstavnici pojedinih nevladinih organizacija.Deklaracija je sačinjena imajući u vidu da njeni inicijatori smatraju da je potrebno učiniti sve da Srbija krene prema ključnom cilju gradjenju društva koje ima čvrste unutrašnje demokratske temelje i institucije, a da bi za Srbiju bilo katastrofalno ako bi na bilo koji način bila relativizovana evropska budućnost i punopravno članstvo zemlje u Evropskoj uniji, rečeno je agenciji Beta.O Deklaraciji će, izmedju ostalih, govoriti poslanice Gordana Čomić, Nataša Vučković i Vesna Marjanović, poslanici Nenad Konstantinović i Marko Djurišić, funkcioner Nove stranke Aris Movsesijan, zamenik predsednika PSG Petar Miletić, kao i predstavnici civilnog sektora.U Deklaraciji se navodi da će njeni inicijatori i potpisinici &quot;svaku relativizaciju važnosti evropskih integracija…"/>
  </head>
  <body>
    <article>
      <h1>U subotu predstavljanje Deklaracije o budućnosti moderne evropske Srbije. SSP uveren da DS čvrsto stoji iza bojkota</h1>
      <address>
        <time datetime="2019-11-20T09:25:03+00:00">20 Nov 2019, 09:25</time>
      </address>
      <p><b>U subotu će u Beogradu biti predstavljena Deklaracija o evropskoj budućnosti Srbije, u organizaciji "Srbije 21 – Centra za buduću Srbiju", o kojoj će govoriti više narodnih poslanika, opozicionih političara, kao i predstavnici pojedinih nevladinih organizacija.</b><br/><br/>Deklaracija je sačinjena imajući u vidu da njeni inicijatori smatraju da je potrebno učiniti sve da Srbija krene prema ključnom cilju gradjenju društva koje ima čvrste unutrašnje demokratske temelje i institucije, a da bi za Srbiju bilo katastrofalno ako bi na bilo koji način bila relativizovana evropska budućnost i punopravno članstvo zemlje u Evropskoj uniji, rečeno je agenciji Beta.<br/><br/>O Deklaraciji će, izmedju ostalih, govoriti poslanice Gordana Čomić, Nataša Vučković i Vesna Marjanović, poslanici Nenad Konstantinović i Marko Djurišić, funkcioner Nove stranke Aris Movsesijan, zamenik predsednika PSG Petar Miletić, kao i predstavnici civilnog sektora.<br/><br/>U Deklaraciji se navodi da će njeni inicijatori i potpisinici "svaku relativizaciju važnosti evropskih integracija smatrati ugrožavanjem nacionalnih interesa".<br/><br/>"Zaustavljanje, usporavanje, ili produžavanje evropskih integracija, iz unutrašnjih ili medjunarodnih razloga, bio bi trijumf neprijatelja Srbije neprijatelja demokratije, protivnika reformi, zagovornika nerešenih problema u regionu...", piše, izmedju ostalog, u deklaraciji.<br/><br/>Potpisnici na ovaj način izlaze u javnost i zbog toga što smatraju da je vreme za rešavanje svih nerešenih pitanja u regionu a da "svako dalje odlaganje, posebno kroz održavanje stanja 'zamrznutog konflikta', samo još više doprinosi odlaganju našeg suočavanja s realnošću i okretanja razvoju i budućnosti".<br/><br/>"Srbija može stati u red uredjenih, modernih i razvijenih država samo ako postane punopravna članica Evropske unije, sa demokratskim unutrašnjim uredjenjem, odgovornim i transparentnim institucijama i ekonomskim i društvenim odnosima postavljenim na evropskim principima, ljudskim pravima i dostignućima", ističu autori Deklaracije.<br/><br/><b>Miljuš (SSP) o Deklaraciji o evropskoj budućnosti Srbiji: Uveren sam da DS čvrsto stoji iza bojkota</b><br/><br/>Član Predsedništva Stranke slobode i pravde (SSP) Branko Miljuš nije danas želeo da komentariše najavu pojedinih predstavnika DS, SDS, Nove stranke i nevladinih organizacija da će uskoro predstaviti Deklaraciju o evropskoj budućnosti Srbije ali je izrazio uverenje da DS "kao jedan od osnivača Saveza za Srbiju, čvrsto stoji na stanovištu da će bojkotovati Vučićeve lažne izbore".<br/><br/>"Ne znam šta piše u toj deklaraciji, šta je njen sadržaj i zato ne bih želeo da komentarišem, ali mislim da tu nema nikakvih problema i da Demokratska stranka čvrsto stoji na stanovištu da će bojkotovati Vučićeve lažne izbore, odnosno njihovo unutarstranačko prebrojavanje", rekao je Miljuš novinarima u Beogradu odgovarajući na pitanje kako će novo grupisanje predstavnika opozicionih stranaka uticati na odluku Saveza za Srbiju o bojkotu izbora.</p>
    </article>
  </body>
</html>