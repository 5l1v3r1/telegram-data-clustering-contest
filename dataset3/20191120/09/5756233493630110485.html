<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622446/%D9%86%D9%BE%D8%B0%DB%8C%D8%B1%D9%81%D8%AA%D9%86-fatf-%D9%87%D8%B2%DB%8C%D9%86%D9%87-%D9%81%D8%B9%D8%A7%D9%84%DB%8C%D8%AA%E2%80%8C%D9%87%D8%A7%DB%8C-%D8%AA%D8%AD%D8%B1%DB%8C%D9%85%E2%80%8C%D9%86%D8%B4%D8%AF%D9%87-%D8%A7%DB%8C%D8%B1%D8%A7%D9%86-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T09:15:00+00:00"/>
    <meta property="og:title" content="نپذیرفتن FATF هزینه فعالیت‌های تحریم‌نشده ایران را افزایش می‌دهد"/>
    <meta property="og:description" content="عضو هیات علمی دانشگاه دخترانه کوثر بجنورد گفت: نپیوستن کشور به FATF در بلندمدت هزینه فعالیت‌های تحریم‌نشده ایران را نیز افزایش می‌دهد."/>
  </head>
  <body>
    <article>
      <h1>نپذیرفتن FATF هزینه فعالیت‌های تحریم‌نشده ایران را افزایش می‌دهد</h1>
      <address>
        <time datetime="2019-11-20T09:15:00+00:00">20 Nov 2019, 09:15</time>
      </address>
      <p>
        <i>عضو هیات علمی دانشگاه دخترانه کوثر بجنورد گفت: نپیوستن کشور به FATF در بلندمدت هزینه فعالیت‌های تحریم‌نشده ایران را نیز افزایش می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر محمد مهرپویا روز چهارشنبه در گفت و گو با ایرنا، دستورالعمل FATF را مقابله با تمامی اشکال پولشویی و جلوگیری از حصول درآمدهای حاصل از قاچاق و تأمین مالی تروریسم دانست و افزود: با قرار گرفتن ایران در لیست سیاه گروه ویژه اقدام مالی (FATF)، در بلندمدت هزینه فعالیت های تحریم نشده ایران افزایش یافته و شاهد ادامه چالش‌آفرینی پول‌های کثیف در داخل و حبس درآمدهای ارزی در خارج از کشور خواهیم بود.</p>
      <figure>
        <img src="https://aftabnews.ir/files/fa/news/1398/8/29/361411_664.jpg"/>
      </figure>
      <p>وی برندگان اصلی این رفتار را کسانی دانست که به دلیل منافع شخصی و گروهی، علاقه‌ای به شفاف شدن روند جابه جایی پول در بانک‌های کشور ندارند.<br/>عضو هیات علمی دانشگاه کوثر بجنورد اظهار داشت: مقررات مبارزه با پولشویی شامل قوانینی است که اشخاص و شرکت‌ها را موظف می‌کند در مورد نحوه کسب درآمدشان به دولت‌ها توضیح بدهند، از این رو پول‌هایی که از راه‌های نامشروع، مانند قاچاق، رشوه و تخلف‌های مالی به دست آمده است، برای ورود به بازارهای مالی با دشواری بیشتری رو به رو می‌شود و سلامت نظام مالی و اقتصادی افزایش یافته و قابل تضمین‌تر خواهد شد.<br/>این استاد دانشگاه افزود: اگر فرصت‌ها را از دست بدهیم التهابات در جامعه افزایش می یابد و در آن صورت سیاستمداران دیگر از اقتصاددان‌ها انتظار معجزه نداشته باشند.</p>
      <p>گروه ویژه اقدام مالی که یک نهاد بین دولتی و مرجع برای تنظیم مقررات مبارزه با پولشویی و تامین مالی تروریسم است، در آخرین نشست خود ضمن اعاده دو دسته از اقدامات مقابله‌ای علیه ایران، هشدار داد که در صورت عدم تکمیل فرآیند اجرای توصیه نامه‌ یا برنامه عمل ایران، این نهاد ممکن است طی سه ماه آینده، ایران را به فهرست کشورهای غیر همکار خود اضافه کند. این در حالی است که ایران از مجموع ۴۱ مورد برنامه عمل گروه ویژه اقدام مالی، ۳۷ مورد که مربوط به بخش های اجرایی بوده را عملیاتی کرده است.</p>
      <p>چهار مورد باقیمانده در حوزه قانونگذاری است که لوایح آن شامل «اصلاح قانون مبارزه با پولشویی»، «اصلاح قانون مبارزه با تامین مالی تروریسم»، «عضویت در کنوانسیون بین المللی مبارزه با جرایم سازمان یافته فراملی (پالرمو)» و «عضویت در کنوانسیون بین المللی مبارزه با تامین مالی تروریسم (CFT)» از سوی دولت تهیه و به مجلس ارسال شد که از این میان دو لایحه شامل پیوستن ایران به کنوانسیون پالرمو و کنوانسیون مبارزه با تامین مالی تروریسم (cft) برای تعیین تکلیف نهایی در مجمع تشخیص مصلحت نظام معطل مانده است.</p>
      <p>گروه ویژه اقدام مالی یک سازمان بین دولتی است که در سال ۱۹۸۹با ابتکار گروه هفت برای مبارزه با پولشویی تاسیس شد؛ این سازمان ۳۷ عضو دارد و دبیرخانه آن در مقر سازمان همکاری اقتصادی و توسعه در پاریس واقع شده است.</p>
      <p>جمهوری اسلامی ایران از سال ۲۰۰۷ میلادی در فهرست سیاه گروه ویژه اقدام مالی قرار گرفت که از سال ۲۰۰۹ به طور رسمی در بیانیه های آن اعلام و مقررات اقدام های متقابل علیه تهران وضع شد تا کشورها در مراودات مالی و بانکی با ایران احتیاط کنند.</p>
      <p>از سال ۲۰۱۶ ایران به واسطه اقدامات دیپلماتیک و داخلی در وضعیت تعلیق از «اعمال اقدامات تقابلی» قرارگرفته است و از نظر استاندارد های نظارتی و کنترلی در هر سه زمینه پولشویی، جرایم سازمان یافته و حمایت مالی تروریسم در فضای خاکستری به سر می برد.</p>
      <p>FATF یک نهاد بین‌المللی بین دولت‌هاست که در سال ۱۹۸۹ توسط گروه جی ۷ برای مبارزه با پولشویی و تامین مالی تروریسم تشکیل شد؛ این نهاد بین‌المللی ۴۸ توصیه ۴۰ مورد برای مبارزه با پولشویی و هشت مورد برای مبارزه با تانین مالی تروریسم تدوین کرد که کشورهای عضو موظف به تدوین قوانین داخلی برای اجرای این توصیه‌ها هستند.</p>
      <p>به عبارتی مانند سایر کنوانسیون‌های بین‌المللی توصیه‌های FATF با تصویب قوانین داخلی در نهاد قانونگذاری کشور به این کنوانسیون می پیوندند و متعهد می‌شوند که با همکاری بین‌المللی به اهداف جهان‌شمول مبارزه با پولشویی ناشی از قاچاق مواد مخدر و تامین مالی تروریسم کمک کنند.</p>
      <p>بخش عمده این معیارها در واقع شفاف‌سازی امور مالی و گردش حساب‌های بانکی و تراکنش‌هایی است که احتمال مخدوش کردن جریان مبارزه با تروریسم و پولشویی را دارد.</p>
      <p>براساس این گزارش «گروه ویژه اقدام مالی» آخرین فرصت را برای تعیین تکلیف عضویت ایران در این نهاد تا حدود چهارماه دیگر اعلام کرده است که در صورت عدم پیوستن ایران به این نهاد بین‌المللی، کشورمان در لیست سیاه قرار می‌گیرد.</p>
    </article>
  </body>
</html>