<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000111448"/>
    <meta property="og:site_name" content="MGR Online"/>
    <meta property="article:published_time" content="2019-11-20T09:11:00+00:00"/>
    <meta property="og:title" content="“อุตตม” จ่อคลอดมาตรการกระตุ้น ศก.รอบใหม่ มอบของขวัญคนไทย"/>
    <meta property="og:description" content="“อุตตม” เผยคลังกำลังพิจารณาที่จะออกมาตรการกระตุ้นเศรษฐกิจรอบใหม่แต่ยังต้องขอดูว่าจะเกี่ยวข้องกับด้านใดบ้าง คาดจะสรุปสิ้นปีนี้เพื่อมอบเป็นของขวัญปีใหม่คนไทย พร้อมเร่งเครื่องทุกฝ่ายดึงนักลงทุนปักหมุดอีอีซีดันไทยประตูสู่เอเชีย"/>
  </head>
  <body>
    <article>
      <h1>“อุตตม” จ่อคลอดมาตรการกระตุ้น ศก.รอบใหม่ มอบของขวัญคนไทย</h1>
      <address><time datetime="2019-11-20T09:11:00+00:00">20 Nov 2019, 09:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011530901.JPEG"/>
      </figure>
      <p>
        <b>“อุตตม” เผยคลังกำลังพิจารณาที่จะออกมาตรการกระตุ้นเศรษฐกิจรอบใหม่แต่ยังต้องขอดูว่าจะเกี่ยวข้องกับด้านใดบ้าง คาดจะสรุปสิ้นปีนี้เพื่อมอบเป็นของขวัญปีใหม่คนไทย พร้อมเร่งเครื่องทุกฝ่ายดึงนักลงทุนปักหมุดอีอีซีดันไทยประตูสู่เอเชีย</b>
      </p>
      <figure>
        <iframe src="https://www.youtube.com/embed/hCpTcv0muaU" width="560" height="315" data-service="Youtube" scrolling="no"/>
      </figure>
      <p><b>นายอุตตม สาวนายน รัฐมนตรีว่าการกระทรวงการคลังและประธานอนุกรรมการบริหารการพัฒนาเขตเศรษฐกิจพิเศษภาคตะวันออก (อีอีซี</b>) เปิดเผยในงานสัมมนา “EEC NEXT : ทุนไทย-เทศ ปักหมุด EEC” จัดโดย นสพ.กรุงเทพธุรกิจ ว่า ขณะนี้คลังกำลังหารือที่จะออกมาตรการกระตุ้นเศรษฐกิจรอบใหม่เพื่อสร้างความเข้มแข็งให้เศรษฐกิจในประเทศต่อเนื่องเพื่อให้ไทยเดินหน้าต่อไปได้ท่ามกลางความผันผวนของเศรษฐกิจโลก โดยคาดว่าจะออกมาตรการได้ก่อนสิ้นปีนี้ที่อาจเป็นของขวัญให้แก่ประชาชนในภาพรวม<br/><br/>“มีความเป็นไปได้ที่จะมีมาตรการออกมาเร็วๆ นี้ และคาดว่าจะเป็นแพกเกจเพื่อสนับสนุนให้ได้ทุกภาคส่วนและให้มีการช่วยเหลือประชาชนในวงกว้าง ทั้งการอุปโภคบริโภค การพัฒนาแรงงาน ด้านอสังหาริมทรัพย์ และการท่องเที่ยว พยายามจะให้มาตรการออกมาก่อนสิ้นปีนี้ และหากจะมองว่าเป็นของขวัญปีใหม่ก็คงจะได้ แต่ทั้งหมดต้องผ่านการนำเสนอในที่ประชุมคณะรัฐมนตรี (ครม.) ก่อน ส่วนจะเป็นด้านไหนบ้างคงต้องขอดูรายละเอียดก่อน” นายอุตตมกล่าว<br/><br/>สำหรับระยะต่อไปของการพัฒนาอีอีซีนั้น ปี 2563 ที่กำลังจะก้าวสู่ปีที่ 4 ของการพัฒนาอีอีซีใน 3 จ.นำร่อง (ชลบุรี ระยอง ฉะเชิงเทรา) ทางสำนักงานอีอีซีจะร่วมมือกับหน่วยงานที่เกี่ยวข้อง อาทิ สำนักงานคณะกรรมการส่งเสริมการลงทุน (บีโอไอ) ที่จะดำเนินนโยบายเชิงรุกพบปะหรือโรดโชว์นักลงทุนทั้งไทยและต่างประเทศในการดึงดูดการลงทุนโดยใช้ศักยภาพที่ไทยจะเป็นประตูสู่เอเชีย<br/><br/>“ขณะนี้นักลงทุนทั้งในและต่างประเทศมีความสนใจที่จะลงทุนในอีอีซีชัดเจนขึ้น โดยเฉพาะอุตสาหกรรมเป้าหมาย ทั้งยานยนต์ไฟฟ้า การแพทย์สมัยใหม่ การดูแลด้านสภาพแวดล้อม รวมถึงการลงทุนศูนย์กลางทางการเงินในอีอีซี ทั้งมาจากยุโรปและญี่ปุ่น ซึ่งปัจจัยสำคัญมาจากการที่เราได้ดำเนินการพัฒนา 5 โครงสร้างพื้นฐานหลักในอีอีซีที่เริ่มลงนามกับเอกชนในการพัฒนาที่เป็นรูปธรรมมากขึ้น การประกาศผังเมือง รวมถึงการพัฒนาบุคลากร ฯลฯ” นายอุตตมกล่าว<br/><br/>นายอุตตมกล่าวว่า EEC NEXT หลังจาก 3 ปีที่ผ่านมาได้ทำโครงสร้างพื้นฐาน กฎหมายที่เกี่ยวข้องชัดเจน ซึ่งยังคงต้องดำเนินงานต่อเนื่องเพราะเป็นเรื่องนโยบายระยะยาวเพื่อปรับโครงสร้างเศรษฐกิจไทยรองรับการเปลี่ยนแปลงของโลกในอนาคต ซึ่งจะรวมถึงการพัฒนาทักษะของคนไทยให้สอดรับด้วย อย่างไรก็ตาม เศรษฐกิจโลกที่ชะลอตัวมีเพียงภูมิภาคเอเชียเท่านั้นที่จะเติบโต และไทยคือประตูสู่เอเชียซึ่งอีอีซีถูกออกแบบมาไม่ใช่เชื่อมโยงในประเทศ แต่ยังเชื่อมโยงกับประเทศต่างๆ ในภูมิภาค</p>
    </article>
  </body>
</html>