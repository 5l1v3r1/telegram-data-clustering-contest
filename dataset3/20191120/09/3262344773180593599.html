<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33133/microsoft-dns-over-https-windows-10"/>
    <meta property="og:site_name" content="DDay.it"/>
    <meta property="article:published_time" content="2019-11-20T09:19:00+00:00"/>
    <meta property="og:title" content="Stretta sulla sicurezza: Microsoft integrerà i DNS criptati direttamente in Windows 10"/>
    <meta property="og:description" content="Microsoft ha fatto sapere che integrerà, nelle future versioni di Windows 10, un protocollo che cripta e oscura tutte le richieste fatte ai DNS, ovvero tutte le informazioni che passano dal browser ogni qualvolta digitiamo l'indirizzo di un sito web."/>
  </head>
  <body>
    <article>
      <h1>Stretta sulla sicurezza: Microsoft integrerà i DNS criptati direttamente in Windows 10</h1>
      <h2>Microsoft ha fatto sapere che integrerà, nelle future versioni di Windows 10, un protocollo che cripta e oscura tutte le richieste fatte ai DNS, ovvero tutte le informazioni che passano dal browser ogni qualvolta digitiamo l'indirizzo di un sito web.</h2>
      <address><time datetime="2019-11-20T09:19:00+00:00">20 Nov 2019, 09:19</time> by <a rel="author">Franco Aquini</a></address>
      <p>Sul problema dei DNS in chiaro si è sempre fatto troppo poco, ma Microsoft ha deciso finalmente di dare una svolta. <b>Nelle prossime versioni di Windows 10, impossibile per ora sapere su quale, integrerà DoH, ovvero DNS over HTTPS</b>. </p>
      <p>Dietro una sigla complicata si nasconde in realtà un procedimento banale: quello della trasformazione operata dai DNS (Domain Name Server), che traducono un indirizzo web (www.dday.it, per esempio) in un indirizzo IP (ovvero un indirizzo numerico utilizzato dal protocollo IP). Una sorta di accoppiamento tra un nome e un numero, come quello che fa il cellulare associando un numero di telefono a un nome della rubrica.</p>
      <p>Ebbene, <b>fino ad oggi questa operazione è stata fatta in chiaro</b>, permettendo a chiunque (e soprattutto ai tanti soggetti che operano sulle reti) di conoscere queste informazioni.</p>
      <figure>
        <img src="https://cdn.dday.it/system/uploads/picture/image/58871/content_small_03_04.png"/>
        <figcaption>Un disegno che spiega i potenziali rischi del DNS in chiaro di <a href="https://hacks.mozilla.org/2018/05/a-cartoon-intro-to-dns-over-https/">Mozilla</a></figcaption>
      </figure>
      <h3>Qual è il vero rischio dei DNS in chiaro?</h3>
      <p>Sembra banale, ma ogni volta che si digita un indirizzo in un browser web, quest'ultimo fa una richiesta a un server DNS, il quale restituisce al browser l'indirizzo fisico del sito. <b>In pratica, il server DNS può accedere all'elenco completo dei siti che visitiamo</b>. Un dato più che sensibile, che viene scambiato in chiaro ed esposto anche a malintenzionati. </p>
      <p>Microsoft ha deciso di darci un taglio integrando, nelle prossime versioni di Windows 10, la comunicazione dei DNS su protocollo sicuro HTTPS. <b>L'integrazione non avverrà a livello di browser, ma direttamente nei protocolli di rete del sistema operativo</b>, permettendone il funzionamento con tutti browser compatibili. In più Microsoft supporterà anche DoT, ovvero lo stesso strumento, ma basato su algoritmo di crittografia TLS. </p>
      <p><b>Google, al contrario, ha promesso di non attivare di default DoH</b>, ma è prevedibile che tutti i maggiori browser avranno comunque un'opzione da attivare nel futuro prossimo. </p>
      <p>Una notizia positiva, che però ha anche un risvolto negativo. <b>Come sempre, una maggior tutela delle privacy significa più difficoltà per chi combatte il crimine</b>. Ed è proprio per questo che Google ha deciso di non attivare di default il DoH. Con questo protocollo attivato sarebbero totalmente mascherate anche operazioni sospette. Come un numero di richieste anomalo verso siti che spiegano come fabbricarsi armi in casa, per fare un esempio.</p>
      <p>Tuttavia è indiscutibilmente un bene che tali dati siano quantomeno nascosti ai colossi della pubblicità su internet, che sfruttano ovviamente anche queste informazioni per tracciare usi e abitudini degli utenti. Per non parlare dei cyber-criminali che potrebbero farne un uso malevolo.</p>
    </article>
  </body>
</html>