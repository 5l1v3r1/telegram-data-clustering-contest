<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/per-alitalia-prima-la-visione-poi-i-soldi-dice-l-ad-di-lufthansa-638332.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T09:57:00+00:00"/>
    <meta property="og:title" content="Ilva, Alitalia, reddito di cittadinanza: la visione industriale che non c'è..."/>
    <meta property="og:description" content="Le parole del Ceo di Lufthansa Carsten Spohr. Un altro schiaffo al nostro Paese, senza visione industriale"/>
  </head>
  <body>
    <article>
      <h1>Ilva, Alitalia, reddito di cittadinanza: la visione industriale che non c'è...</h1>
      <h2>Le parole del Ceo di Lufthansa Carsten Spohr. Un altro schiaffo al nostro Paese, senza visione industriale</h2>
      <address><time datetime="2019-11-20T09:57:00+00:00">20 Nov 2019, 09:57</time> by <a rel="author">Daniele Rosa</a></address>
      <p>"Abbiamo sempre detto che vogliamo prima vedere un'Alitalia ristrutturata, poi considereremo un investimento, <b>la visione strategica per Alitalia è più importante che un’eventuale iniezione di capitale</b>“, ha sostenuto con forza l'amministratore delegato di Lufthansa, <b>Carsten Spohr</b>, rigettando completamente le indiscrezioni su un'iniezione di capitale fino a 200 milioni di euro nella compagnia italiana.</p>
      <p>E questa <b>dichiarazione altro non è che l’ennesima tirata d’orecchi, se non di più, al Paese Italia, ai suoi governanti e a tutti quegli amministratori di Alitalia che si sono succeduti</b>, lasciando (con importanti buonuscite) la compagnia di bandiera sempre allo stesso punto, nel pantano e a carico dei contribuenti.</p>
      <p>E questo messaggio, forte e chiaro che denuncia incompetenza, va sui nervi scoperti di soggetti che hanno <b>nomi e cognomi</b>: <b>prestiti ponte, salvataggi politici e pure reddito di cittadinanza. </b>Sembra impossibile far capire a chi governa il nostro Paese che l’assistenzialismo di Stato, puro e semplice, non produce ricchezza ma, al contrario, favorisce nel medio periodo, la povertà.</p>
      <p><b>Fino ad ora i rinvii e i prestiti ponte sono serviti soltanto a tenere in vita, sotto ossigeno, Alitalia</b>. La compagnia si è comunque impoverita. Avrà probabilmente le divise del personale più eleganti del mondo, ma non sembra avere una strategia chiara su cosa fare tra corto, medio o lungo raggio e relativamente al forte numero di esuberi di personale necessario a rendere competitiva e attrattiva per un compratore l’azienda.</p>
      <p>Non a caso Lufthansa ha sempre dimostrato interesse, ma per una compagnia più snella sia dal punto di vista degli aeromobili sia da quello del personale.<b> Lo stesso problema, ancora più ampio sembra essere quello dell’ex Ilva ArcelorMittal</b>. Dopo giorni di <i>ping pong</i>, non con la multinazionale, ma con gli stessi membri della maggioranza, l’unica pensata pare essere nuovamente un prestito ponte, una specie di salvataggio politico.<b> Il tutto per evitare che Taranto e la Regione intera saltino per aria divorati dai conflitti sociali.</b></p>
      <p><b>Ma di strategia, di visione a medio periodo: manteniamo Ilva producendo acciaio di prima qualità? Snelliamo Ilva e la rimettiamo in vendita? </b>Bonifichiamo Ilva e prendiamo una cordata italiana? Di visione proprio non se ne parla. Pronti a lasciare la patata bollente al prossimo Governo. <b>E nel pacchetto dei progetti senza visione non può non essere inserito il reddito di cittadinanza.</b></p>
      <p>In questo caso, sembra essere ancora più facile non vederci proprio nulla di strategico, ma solo un inutile, complicato sistema assistenzialistico. Sembra favorire i furbi e allontanare quelli veramente bisognosi. E poi basta considerare (quanto è chiaro a tutti) l’attuale inefficienza dei centri per l’impiego per capire quale sarà l’evoluzione del reddito di cittadinanza.</p>
      <p>Visione, strategia per il breve medio termine, piani industriali a 360 gradi, parole che nel nostro Paese sembrano dimenticate da tanto tempo, ma che all’amministratore di Lufthansa sono molto ben presenti in testa. E non solo a lui ma anche a tutti quelli che volessero investire nel nostro Paese.</p>
      <p> </p>
      <p>  </p>
    </article>
  </body>
</html>