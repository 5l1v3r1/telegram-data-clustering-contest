<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/kino-foto-un-tv/atrasta-filmas-olegs-pazudusi-liela-kristapa-statuete.a338993/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T09:36:00+00:00"/>
    <meta property="og:title" content="Atrasta filmas «Oļegs» pazudusī «Lielā Kristapa» statuete"/>
    <meta property="og:description" content="Kinoteātris “Splendid Palace” atradis filmas “Oļegs” operatoram piešķirto “Lielā Kristapa” statueti, kas pazuda pēc nacionālās kino balvas pasniegšanas ceremonijas. Kā ziņo kinoteātra pārstāvji, statueti nodos režisoram Jurim Kursietiem filmas “Oļegs” īpašajā seansā 23. novembrī."/>
  </head>
  <body>
    <article>
      <h1>Atrasta filmas «Oļegs» pazudusī «Lielā Kristapa» statuete</h1>
      <address><time datetime="2019-11-20T09:36:00+00:00">20 Nov 2019, 09:36</time> by <a rel="author" href="https://www.lsm.lv/autors/lsmlv-kulturas-redakcija/" target="_blank">LSM.lv kultūras redakcija</a></address>
      <p>
        <b>Kinoteātris “Splendid Palace” atradis filmas “Oļegs” operatoram piešķirto “Lielā Kristapa” statueti, kas pazuda pēc <a href="https://www.lsm.lv/raksts/kultura/kino-foto-un-tv/pasniegtas-liela-kristapa-balvas-labaka-pilnmetrazas-spelfilma-olegs.a338175/">nacionālās kino balvas pasniegšanas ceremonijas</a>. Kā ziņo kinoteātra pārstāvji, statueti nodos režisoram Jurim Kursietiem filmas “Oļegs” īpašajā seansā 23. novembrī.</b>
      </p>
      <p>Filma "Oļegs" 12. novembrī saņēma Nacionālā kino balvu "Lielais Kristaps" kā labākā pilnmetrāžas spēlfilma 2019. gadā. Par labāko aktieri otrā plāna lomā žūrija atzina Dāvidu Ogrodņiku, savukārt labākā operatora balvu saņēma Bogumils Godfrejovs.</p>
      <blockquote>Filmas operatoram Bogumilam Godfrejovam piešķirtā "Lielā Kristapa" <a href="https://www.lsm.lv/raksts/kultura/kino-foto-un-tv/pazudusi-filmas-olegs-operatoram-pieskirta-liela-kristapa-statuete.a338321/">statuete pazuda kinoteātra telpās īsi pēc laureātu apbalvošanas ceremonijas.</a></blockquote>
      <p>Beidzot tā ir atradusies un īpašajā seansā tikšanās laikā ar filmas radošo komandu tiks šķetināta pazudušās statuetes lieta un balva tiks nodota filmas režisoram Jurim Kursietim.</p>
      <p>"Lielā Kristapa" mediju koordinatore Lote Eglīte paziņojumā medijiem informē, ka</p>
      <blockquote>katra statuete tiek izgatavota vienā eksemplārā, uz tās gravēts laureāta vārds. Balvas autore ir tēlniece Ligita Ulmane-Franckeviča, izgatavotājs Kārlis Alainis.</blockquote>
      <p>"Lielais Kristaps" ir senākā profesionālā balva Latvijā. Laika gaitā mainījies gan tās vizuālais tēls, gan filmu izvērtēšanas process.</p>
      <p>Pirmā balva tika pasniegta 1977. gadā, tās autors ir tēlnieks Mārtiņš Zaurs. Sākumā tā bija ceļojošā balva, kuru piešķīra ikgadējā LKS kongresā, LKS biedru balsojuma rezultātā.</p>
      <p>Pirmo Lielo Kristapu saņēma Aivara Freimaņa filma "Puika". Uz figūras pamatnes iegravēja laureātfilmas nosaukumu. Uz nākamo balvu pasniegšanas ceremoniju Freimanim Kristaps bija jānogādā atpakaļ, lai to varētu saņemt Jānis Streičs par filmu "Teātris".</p>
      <p>Kopš 1998. gada "Lielā Kristapa" balva vairs neceļoja, trīs koka figūras glabājas Kinomuzejā un Kinematogrāfistu savienībā, bet laureāti saņēma nelielus jaunā tēlnieka Zigmunda Ozoliņa veidotus bronzas Kristapiņus. 2009. gadā līdzekļu trūkuma dēļ laureātiem tika pasniegti tikai figūras fragmenti. 2012. gadā balva ieguva jaunu veidolu - Lielā Kristapa siluets pulētas bronzas plāksnē bija caurskatāms - kā logs, kas rāda dzīvi un arī kino, autori: mākslinieks Mārtiņš Mīlbrets un tēlnieks Kārlis Alainis.</p>
      <p>2015. gada revolucionārajā situācijā "Kristaps" ieguva konstruktīvisma stilā veidotu logo un balvas dizainu, bet kopš 2016. gada tas atgriezies savā oriģinālajā tēlā, ar bērniņu uz pleca, airi un lukturi, liets bronzā.</p>
      <related>
        <h4>Saistītie raksti</h4>
        <a href="https://www.lsm.lv/raksts/arpus-etera/tvitera-apskats/barisnikovam-pa-pedam-interneta-apskats-10.a338874/"/>
        <a href="https://www.lsm.lv/raksts/kultura/kino-foto-un-tv/rezisors-ivars-zviedris-nav-kauns-skatities-acis-savu-filmu-varoniem.a338555/"/>
        <a href="https://www.lsm.lv/raksts/kultura/kino-foto-un-tv/lielais-kristaps-un-kino-nakotne-zurijas-un-ekspertu-domas-pec-ceremonijas.a338301/"/>
        <a href="https://www.lsm.lv/raksts/kultura/kino-foto-un-tv/pazudusi-filmas-olegs-operatoram-pieskirta-liela-kristapa-statuete.a338321/"/>
        <a href="https://www.lsm.lv/raksts/kultura/kino-foto-un-tv/foto-lielais-kristaps-pulce-latvijas-un-arvalstu-kino-veidotajus.a338276/"/>
        <a href="https://www.lsm.lv/raksts/kultura/kino-foto-un-tv/liela-kristapa-muza-balvas-sanemejs-varis-brasla-vertejiet-savu-valodu-augstak.a338273/"/>
        <a href="https://www.lsm.lv/raksts/kultura/kino-foto-un-tv/pasniegtas-liela-kristapa-balvas-labaka-pilnmetrazas-spelfilma-olegs.a338175/"/>
        <a href="https://www.lsm.lv/raksts/kultura/kino-foto-un-tv/par-sodienas-latviju-aizvadita-latvijas-koda-dokumentalo-filmu-pirmizrade.a338144/"/>
      </related>
    </article>
  </body>
</html>