<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-nba/598231/egrapse-istoria-o-lempron-me-to-triple-double"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T09:26:00+00:00"/>
    <meta property="og:title" content="Εγραψε ιστορία ο Λεμπρόν με το triple double"/>
    <meta property="og:description" content="Στην κορυφή της Δυτικής περιφέρειας παρέμειναν οι Λος Αντζελες Λέικερς (12-2), που επικράτησαν δύσκολα με 112-107 των Οκλαχόμα Σίτι Θάντερ (5-9) στο..."/>
  </head>
  <body>
    <article>
      <h1>Εγραψε ιστορία ο Λεμπρόν με το triple double</h1>
      <address><time datetime="2019-11-20T09:26:00+00:00">20 Nov 2019, 09:26</time> by <a rel="author">Sigmalive/Sports</a></address>
      <p>Στην κορυφή της Δυτικής περιφέρειας παρέμειναν οι Λος Αντζελες Λέικερς (12-2), που επικράτησαν δύσκολα με 112-107 των Οκλαχόμα Σίτι Θάντερ (5-9) στο «Staples Center».    <br/> <br/>Πρώτος σκόρερ των «λιμνάνθρωπων» ήταν ο Αντονι Ντέιβις με 34 πόντους (3/5 τρίποντα), ωστόσο ο Λεμπρόν Τζέιμς ολοκλήρωσε τον αγώνα με το πέμπτο εφετινό του triple double (25 πόντους, 11 ριμπάουντ, 10 ασίστ) και έγραψε ιστορία, αφού έγινε ο πρώτος παίκτης που καταφέρνει κάτι τέτοιο (triple double) απέναντι και στις 30 ομάδες του πρωταθλήματος.<br/> <br/>Πολύ κοντά στο συγκεκριμένο επίτευγμα βρίσκεται και ο Ράσελ Ουέστμπρουκ που έχει σημειώσει triple double απέναντι σε 29 ομάδες στο πρωτάθλημα, κάτι λογικό καθώς μέχρι πέρυσι αγωνιζόταν στην ίδια ομάδα (Οκλαχόμα Σίτι). Ο Ουέστμπρουκ θα έχει την ευκαιρία εφέτος, όταν οι Ρόκετς αντιμετωπίσουν τους Θάντερ.<br/> <br/>Στην τρίτη θέση, βρίσκεται ο βοηθός προπονητή των Λέικερς, Τζέισον Κιντ, που έχει σημειώσει triple double απέναντι σε 28 ομάδες στο πρωτάθλημα.<br/> <br/>Για τους Θάντερ, ο Ντένις Σρούντερ είχε 31 πόντους, ο Ντανίλο Γκαλινάρι 25 πόντους και ο Σάι Γκίλγκεους-Αλεξάντερ 16 πόντους.<br/> <br/>Στη Νέα Ορλεάνη, ο Καρμέλο Αντονι έκανε το ντεμπούτο του με τους Μπλέιζερς, αλλά οι Πέλικανς ήταν αυτοί που κατάφεραν να πάρουν τη νίκη με 115-104.<br/> <br/>Ο «Μέλο» ξεκίνησε βασικός και τελείωσε την αναμέτρηση με 10 πόντους (4/14 σουτ), 4 ριμπάουντ και 5 λάθη και έδειξε ότι θα χρειαστεί χρόνο να προσαρμοστεί, καθώς έχει μείνει πολύ χρόνο εκτός αγωνιστικών υποχρεώσεων.<br/> <br/>Ο Τζρου Χόλιντεϊ με 22 πόντους και 10 ασίστ ήταν ο κορυφαίος των νικητών, με τον Ίνγκραμ να προσθέτει 21 πόντους και τον Ρέντικ 18.<br/> <br/>Όσον αφορά στους Μπλέιζερς ο Σι Τζέι ΜακΚόλουμ είχε 22 πόντους και ο Χασάν Γουάιτσαϊντ 14 πόντους και 14 ριμπάουντ.<br/> <br/>Στο Σακραμέντο, οι Κινγκς πήραν, δύσκολα τη νίκη απέναντι στο Φοίνιξ με 120-116, παρά το γεγονός ότι βρέθηκαν να κερδίζουν και με 26 πόντους διαφορά (77-51).<br/> <br/>Ο Μπόγκνταν Μπογκντάνοβιτς έκανε ρεκόρ καριέρας με 31 πόντους (7/9 τρίποντα) και 7 ασίστ, ενώ 20 πόντους και 15 ριμπάουντ είχε ο Ρασόν Χολμς.<br/> <br/>Για το Φοίνιξ ο Ντέβιν Μπούκερ είχε 30 πόντους και οι Κέλι Ούμπρε και Μίκαλ Μπρίτζες από 20 πόντους.<br/> <br/>Τέλος, στο Μέμφις το Γκόλντεν Στέιτ κατάφερε να σημειώσει την τρίτη εφετινή νίκη του, κερδίζοντας με 114-95 τους Γκρίζλις. Πρώτος σκόρερ των νικητών ο Αλεκ Μπερκς με 29 πόντους, ο Γκλεν Ρόμπινσον είχε 20, ενώ μια ανάσα από το triple double έφτασε ο Ντρέιμοντ Γκριν με 8 πόντους, 10 ριμπάουντ και 11 ασίστ.<br/> <br/>Για τους γηπεδούχους, ο Τζα Μοράντ είχε 20 πόντους (αλλά με 7/20 σουτ), ο Ντίλον Μπρουκς είχε 18 (7/17 σουτ) και ο Μπράντον Κλάρκ 17.<br/> <br/>Σε αγώνες για το πρωτάθλημα μπάσκετ του ΝΒΑ, σημειώθηκαν τα εξής αποτελέσματα:<br/> <br/>Μέμφις-Γκόλντεν Στέιτ   95-114<br/> <br/>Νέα Ορλεάνη-Πόρτλαντ   115-104<br/> <br/>Σακραμέντο-Φοίνιξ      120-116<br/> <br/>Λέικερς-Οκλαχόμα Σίτι  112-107<br/> <br/>ΒΑΘΜΟΛΟΓΙΕΣ<br/> <br/>-----------<br/> <br/>ΑΝΑΤΟΛΙΚΗ ΠΕΡΙΦΕΡΕΙΑ<br/> <br/>====================<br/> <br/>ΠΕΡΙΦΕΡΕΙΑ ΑΤΛΑΝΤΙΚΟΥ<br/> <br/>Βοστώνη          11-2<br/> <br/>Τορόντο           9-4<br/> <br/>Φιλαδέλφεια       8-5<br/> <br/>Μπρούκλιν         5-8<br/> <br/>Νέα Υόρκη         4-10<br/> <br/> <br/>ΚΕΝΤΡΙΚΗ ΠΕΡΙΦΕΡΕΙΑ<br/> <br/>Μιλγουόκι        10-3<br/> <br/>Ιντιάνα           8-6<br/> <br/>Κλίβελαντ         4-9<br/> <br/>Ντιτρόιτ          4-9<br/> <br/>Σικάγο            4-10<br/> <br/> <br/>ΝΟΤΙΟΑΝΑΤΟΛΙΚΗ ΠΕΡΙΦΕΡΕΙΑ<br/> <br/>Μαϊάμι            9-3<br/> <br/>Ορλάντο           6-7<br/> <br/>Σάρλοτ            6-8<br/> <br/>Ατλάντα           4-9<br/> <br/>Ουάσινγκτον       3-8<br/> <br/> <br/>ΔΥΤΙΚΗ ΠΕΡΙΦΕΡΕΙΑ<br/> <br/>=================<br/> <br/>ΒΟΡΕΙΟΔΥΤΙΚΗ ΠΕΡΙΦΕΡΕΙΑ<br/> <br/>Ντένβερ           9-3<br/> <br/>Γιούτα            8-5<br/> <br/>Μινεσότα          8-6<br/> <br/>Οκλαχόμα          5-9<br/> <br/>Πόρτλαντ          5-10<br/> <br/> <br/>ΠΕΡΙΦΕΡΕΙΑ ΕΙΡΗΝΙΚΟΥ<br/> <br/>ΛΑ Λέϊκερς       12-2<br/> <br/>ΛΑ Κλίπερς        9-5<br/> <br/>Φοίνιξ            7-6<br/> <br/>Σακραμέντο        6-7<br/> <br/>Γκόλντεν Στέιτ    3-12<br/> <br/> <br/>ΝΟΤΙΟΔΥΤΙΚΗ ΠΕΡΙΦΕΡΕΙΑ<br/> <br/>Χιούστον         11-3<br/> <br/>Ντάλας            8-5<br/> <br/>Μέμφις            5-9<br/> <br/>Σαν Αντόνιο       5-9<br/> <br/>Νέα Ορλεάνη       5-9</p>
    </article>
  </body>
</html>