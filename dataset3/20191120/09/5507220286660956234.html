<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187339/"/>
    <meta property="og:site_name" content="Janam TV"/>
    <meta property="article:published_time" content="2019-11-20T09:28:05+00:00"/>
    <meta property="og:title" content="സര്‍ക്കാര്‍ കലണ്ടറിന്റെ പിഡിഎഫ് കോപ്പി ചോര്‍ന്നു ; അന്വേഷണം ആരംഭിച്ചതായി പൊതു ഭരണ വകുപ്പ്"/>
    <meta property="og:description" content="തിരുവനന്തപുരം: കേരള സര്‍ക്കാര്‍ പുറത്തിറക്കാനിരിക്കുന്ന 2020 ലെ കലണ്ടറിന്റെ പിഡിഎഫ് കോപ്പി ചോര്‍ന്നു. സംഭവത്തില്‍ പൊതുഭരണ വകുപ്പ് അന്വേഷണം ആരംഭിച്ചു."/>
  </head>
  <body>
    <article>
      <h1>സര്‍ക്കാര്‍ കലണ്ടറിന്റെ പിഡിഎഫ് കോപ്പി ചോര്‍ന്നു ; അന്വേഷണം ആരംഭിച്ചതായി പൊതു ഭരണ വകുപ്പ്</h1>
      <address><time datetime="2019-11-20T09:28:05+00:00">20 Nov 2019, 09:28</time> by <a rel="author">Janam TV Web Desk</a></address>
      <p>തിരുവനന്തപുരം: കേരള സര്‍ക്കാര്‍ പുറത്തിറക്കാനിരിക്കുന്ന 2020 ലെ കലണ്ടറിന്റെ പിഡിഎഫ് കോപ്പി ചോര്‍ന്നു. സംഭവത്തില്‍ പൊതുഭരണ വകുപ്പ് അന്വേഷണം ആരംഭിച്ചു. കലണ്ടറിന്റെ പിഡിഎഫ് കോപ്പി വാട്‌സ് ആപ്പ് ഉള്‍പ്പെടെയുള്ള സാമൂഹ്യമാദ്ധ്യമങ്ങളില്‍ പ്രചരിച്ചതോടെയാണ് അന്വേഷണം ആരംഭിച്ചത്.</p>
      <p>അന്വേഷണത്തിന്റെ ഭാഗമായി കമ്പ്യൂട്ടര്‍ രേഖകള്‍ പരിശോധിക്കും. അന്വേഷണത്തില്‍ ആവശ്യമെങ്കില്‍ ഹൈടെക് സെല്ലിന്റെ സഹായം തേടാനും തീരുമാനിച്ചിട്ടുണ്ട്.</p>
      <p>സര്‍ക്കാര്‍ ആദ്യം തയ്യാറാക്കിയ കലണ്ടറിന്റെ പിഡിഎഫ് കോപ്പിയില്‍ ചില തെറ്റുകള്‍ കടന്നു കൂടിയിരുന്നു. മലയാള മാസം സൂചിപ്പിക്കുന്ന ഭാഗങ്ങളിലാണ് തെറ്റുകള്‍ സംഭവിച്ചത്. ഇത് തിരുത്തി വരുകയായിരുന്നു. ഇതിനിടയിലാണ് പിഡിഎഫ് കോപ്പി ചോര്‍ന്നത്. സംഭവത്തില്‍ അന്വേഷണം പുരോഗമിക്കുകയാണെന്ന് പൊതു ഭരണവകുപ്പ് അധികൃതര്‍ വ്യക്തമാക്കി.</p>
    </article>
  </body>
</html>