<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/20/derultseg-boris-johnson-es-jeremy-corbyn-televizios-vitajan?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T09:19:19+00:00"/>
    <meta property="og:title" content="Derültség Boris Johnson és Jeremy Corbyn televíziós vitáján"/>
    <meta property="og:description" content="Derültséget csempészett a műsorvezető a vitába, amit 200 fős, reprezentatív módon kiválasztott közönséggel szervezett az ITV kereskedelmi televízió. A kérdéseket a stúdió közönsége nyújtotta be."/>
  </head>
  <body>
    <article>
      <h1>Derültség Boris Johnson és Jeremy Corbyn televíziós vitáján</h1>
      <address><time datetime="2019-11-20T09:19:19+00:00">20 Nov 2019, 09:19</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/31/04/72/773x435_cmsv2_61c45e10-4465-5244-82bc-04225474691b-4310472.jpg"/>
      </figure>
      <p>A brexit volt a fő téma Boris Johnson és Jeremy Corbin első televíziós vitáján, a december 12-re kiírt választások kampányidőszakában. A konzervatív párti brit miniszterelnök szerint végig kell vinni a kilépés folyamatát január 31-ig, a Munkáspárt elnöke szerint viszont új brexit-megállapodásra és népszavazásra van szükség.</p>
      <p>A vitát 200 fős, reprezentatív módon kiválasztott közönséggel szervezte az ITV kereskedelmi televízió. A kérdéseket a stúdió közönsége nyújtotta be.</p>
      <p>Boris Johnson miniszterelnök szerint a jelenlegi kilépési megállapodás lehetővé teszi, hogy olyan brexit történjen, ami előnyös az Egyesült Királyság egésze számára, Anglia, Skócia, Wales és Észak-Írország számára is. Johnson szerint egy újabb referendum csak késlekedés, ráadásul Jeremy Corbyn nem árulja el, melyik oldalon kampányol, tette hozzá a kormányfő.</p>
      <p>Jeremy Corbyn, a Munkáspárt elnöke úgy véli, hogy három hónap alatt letárgyalható lenne az EU-val a kilépés megfelelő módja, és fél éven belül a brit választók népszavazáson nyilváníthatnák ki akaratukat erről, gondolva a munkahelyek, a kereskedelem és a nagypénteki egyezmény védelmére. Corbyn szerint a britek az EU-tagság megtartásáról is dönthetnek.</p>
      <p>A kormányfő és a Munkáspárt elnökének televíziós vitáján a brexit mellett fontos téma volt az egészségügy és a globális felmelegedés elleni küzdelem. Derültséget keltett a stúdióban, amikor Boris Johnson kijelentette, hogy a klímaváltozás ügye prioritás, és a műsorvezető visszakérdezett, hogy akkor mégsem a brexit?</p>
      <p>A tévévita az első felmérés szerint nem hozott átütő győzelmet egyik vezetőnek sem.</p>
    </article>
  </body>
</html>