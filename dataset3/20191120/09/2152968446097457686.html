<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/20/svidetel-minaha-dva-chasa-predi-pochinaloto-dete-da-vleze-za-pregled.430195"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T09:03:00+00:00"/>
    <meta property="og:title" content="Свидетел: Минаха два часа преди починалото дете да влезе за преглед"/>
    <meta property="og:description" content="Имало спорове в лекарския кабинет дали детето да бъде прието | Dnes.bg"/>
  </head>
  <body>
    <article>
      <h1>Свидетел: Минаха два часа преди починалото дете да влезе за преглед</h1>
      <h2>Имало спорове в лекарския кабинет дали детето да бъде прието</h2>
      <address><time datetime="2019-11-20T09:03:00+00:00">20 Nov 2019, 09:03</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Повече от два часа са минали, докато починалото 3-годишно дете е било хоспитализирано, обясни свидетел на случката. Заради трагедията министър Кирил Ананиев назначи проверка на три столични болници.</p>
      <p>"Детето престоя повече от два часа от момента, в който влезе за преглед, до момента, в който беше хоспитализирано в Педиатрията”, разказа Ясен Ничев.</p>
      <p>В същия ден самият той е чакал около три часа и половина заедно с детето си пред спешния кабинет. По думите му починалото 3-годишно момченце е било видимо в критично състояние.</p>
      <p>Имало е и спорове в лекарския кабинет дали то да бъде хоспитализирано.</p>
      <p>"В кабинета, освен д-р Георгиева, имаше още един лекар. Имаше размяна на реплики между тях. От това, което чухме, д-р Георгиева явно е била против детето да бъде прието. Другата лекарка направи повече, за да може то да бъде хоспитализирано”, разказа Ясен Ничев пред bTV.</p>
      <p>По думите му пред спешния кабинет винаги се чака много, а лекарите преценяват кой случай е по-спешен от друг.</p>
      <p>"Лекарите работят там, когато не са в болницата и не преглеждат деца. Тоест чисто административно те нямат капацитет да обслужват всички пациенти”, каза още Ничев.</p>
      <p>Той обаче уточни, че педиатрите там като цяло имат нормално и човешко отношение, както и подход към децата и самият той няма оплаквания от тях.</p>
      <p>Според Ясен Ничев дългото чакане пред спешния кабинет не зависи от лекарите, а става въпрос за организационни проблеми на болницата. Той е на мнение, че има нужда от промяна и нормално функционираща педиатрична болница, в която да има спешен кабинет и отделения, където децата да бъдат своевременно настанявани при нужда.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/20/lekarska-greshka-zabaveno-lechenie-zashto-pochina-3-godishno-dete.430192"/>
        <a href="https://www.dnes.bg/obshtestvo/2019/11/19/zashto-pochina-3-godishno-dete-ot-pediatrichnata-bolnica-govoriat.430171"/>
        <a href="https://www.dnes.bg/obshtestvo/2019/11/16/bezmilostno-prestyplenie-roditelite-na-pochinaloto-dete-za-tragediiata.429884"/>
      </related>
    </article>
  </body>
</html>