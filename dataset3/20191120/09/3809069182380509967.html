<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/tennis/article/1416697/tsitsipas-giati-o-ellinas-poy-moiazei-ston-mporgk-mporei-n-amfisvitisei-fenterer-nadal-tzokovits"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="Τσιτσιπάς: «Γιατί ο Ελληνας που μοιάζει στον Μποργκ μπορεί ν' αμφισβητήσει Φέντερερ, Ναδάλ, Τζόκοβιτς»"/>
    <meta property="og:description" content="Αποθεωτικό κείμενο από το City A.M. για τον Στέφανο Τσιτσιπά μετά την κατάκτηση του ATP στο Λονδίνο, με τον Έλληνα τενίστα να έχει ανεβάσει τις προσδοκίες για να φτάσει μέχρι και την κορυφή."/>
  </head>
  <body>
    <article>
      <h1>Τσιτσιπάς: «Γιατί ο Ελληνας που μοιάζει στον Μποργκ μπορεί ν' αμφισβητήσει Φέντερερ, Ναδάλ, Τζόκοβιτς»</h1>
      <address>
        <time datetime="2019-11-20T09:30:00+00:00">20 Nov 2019, 09:30</time>
      </address>
      <p>
        <a href="http://www.gazzetta.gr/tennis">ΤΕΝΙΣ</a>
      </p>
      <p>Τετάρτη 20 Νοεμβρίου 2019 - 11:30<a href="http://www.gazzetta.gr/dimosiografos/gazzetta-team">Gazzetta team</a></p>
      <p><a href="http://www.gazzetta.gr/tennis">ΤΕΝΙΣ<br/></a>SHARE</p>
      <ul>
        <li/>
        <li/>
      </ul>
      <figure>
        <img src="http://www.gazzetta.gr/sites/default/files/styles/scale_n_crop_812x457/public/article/2019-11/78225576_520436355203625_4881859196720513024_n.jpg?itok=t1GcjLoM"/>
      </figure>
      <ul>
        <li/>
        <li/>
        <li/>
        <li/>
      </ul>
      <p>Αποθεωτικό κείμενο από το City A.M. για τον Στέφανο Τσιτσιπά μετά την κατάκτηση του ATP στο Λονδίνο, με τον Έλληνα τενίστα να έχει ανεβάσει τις προσδοκίες για να φτάσει μέχρι και την κορυφή.</p>
      <p>Η ιστοσελίδα cityam.com σε κείμενό της παρομοιάζει τον Τσιτσιπά με τον Μπγιόρν Μποργκ και τονίζει ότι έχει τη δυνατότητα στο μέλλον να αφήσει πίσω του θρύλους του τένις, όπως τον Ρότζερ Φέντερερ, τον Ράφα Ναδάλ και τον Νόβακ Τζόκοβιτς.</p>
      <p>Το κείμενο αναφέρει: «Είναι μια ερώτηση που φαίνεται τόσο παλιά όσο η παλιοφρουρά. Είναι αυτός που θα... σπάσει την τριάδα των Φέντερερ, Ναδάλ και Τζόκοβιτς στο ανδρικό τένις;</p>
      <p>Οι Γκριγκόρ Ντιμιτρόφ, Μίλος Ράονιτς, Νικ Κύργιος και Αλεξάντερ Ζβέρεφ έχουν όλοι γραφτεί ως ανερχόμενοι αστέρες, αλλά ακόμα κανένας τους δεν μπόρεσε να πετύχει και οι τελευταία 12 grand slam τίτλοι κατέληξαν στα χέρια του big 3.</p>
      <p>Συνεπώς, μπορεί να υπάρχει ένας κατανοητός κυνισμός σε σχέση με ακόμα ένα ταλέντο όπως ο Στέφανος Τσιτσιπάς, για έναν αθλητή ο οποίος θα φαινόταν περισσότερο οικείο να κρατά μια σανίδα του σερφ από το να κρατά μια ρακέτα.</p>
      <p>Αλλά τα βήματα που έχουν γίνει από τον ψηλόλιγνο Έλληνα τους τελευταίους 12 μήνες και κυρίως η ευρύτερη αποδοχή του 21χρονου κάνουν το ερώτημα να επαναλαμβάνεται: Είναι ο Τσιτσιπάς, τουλάχιστον, το αληθινό next big thing του τένις;</p>
      <p>Αυτό που έκανε ο Τσιτσιπάς στην O2 Arena του Λονδίνου το βράδυ της Κυριακής έδωσε στο ερώτημα μεγαλύτερη βαρύτητα, κάνοντας το ακόμα πιο επείγον.</p>
      <p>Με μία εντυπωσιακή νίκη επί του Νο5 Ντομινίκ Τιμ, κατάφερε να πανηγυρίσει τον μεγαλύτερο τίτλο του ως τώρα και να γίνει ο νεότερος που κατακτά τελικούς ATP από τον Λέιτον Χιούιτ το 2001.</p>
      <p>Κατά τη διάρκεια της περασμένης εβδομάδας νίκησε ακόμα και τον περσινό πρωταθλητή Ζβέρεφ, έχασε δύσκολα από τον κορυφαίο στον κόσμο Ναδάλ και πέρασε τον Φέντερερ στους ημιτελικούς.</p>
      <p>Αυτά ολοκλήρωσαν μια εξαιρετική σεζόν για τον νεαρό Αθηναίο, η οποία ξεκίνησε με την πρώτη του συμμετοχή σε ημιτελικούς grand slam στο αυστραλιανό Open και περιείχε τίτλους σε Μασσαλία και Εστορίλ.</p>
      <p>Τα βελτιωμένα αποτελέσματα αποτελούν μέρος του πακέτου που κάνει τον Τσιτσιπά τόσο ανανεωμένο και με έντονο ενδιαφέρον.</p>
      <p>Με ύψος 1,93μ. ο Τσιτσιπάς διαθέτει φαρμακερά forehands που λίγοι πέρα από τον Κύργιο μπορούν να κάνουν, ενώ το backhand με το ένα χέρι θυμίζει την κομψότητα του Φέντερερ.</p>
      <p>Πέρα από αυτό, παίζει με μια χαλαρότητα, με μια εμφανή ελευθερία και με απόλαυση. Τη στιγμή που στο σημερινό τένις λείπει το χάρισμα και η προσωπικότητα, ο Τσιτσιπάς το έχει άφθονο.</p>
      <p>Είναι εύκολο να δούμε γιατί ο Γκρεγκ Ρουσέντσκι τον σύγκρινε με τον Μπγιόρν Μποργκ, ενώ ο Μπόρις Μπέκερ τον έχει αποκαλέσει "box office" και ο Τιμ Χένμαν έχει μιλήσει γι' αυτόν λέγοντας ότι αποτελεί έναν τεράστιο αστέρα του μέλλοντος.</p>
      <p>Τα brands δεν άφησαν απαρατήρητο το γεγονός ότι ο Τσιτσιπάς είναι ένας φανατικός vlogger με 162.000 εγγεγραμμένους στο κανάλι του στο YouTube. Η Adidas του παρέχει την αθλητική του εμφάνιση και η Wilson τις ρακέτες του, ενώ επίσης έχει deal με τη Rolex.</p>
      <p>Το κλειδί για να ξεπεράσει τους Φέντερερ, Ναδάλ και Τζόκοβιτς θα είναι η συνέπεια. Είναι αυτό που κάνει αυτούς τους τρεις να ξεχωρίζουν και ο λόγος για τον οποίο τόσοι πολλοί έχουν αποτύχει να τους εκθρονίσουν.</p>
      <p>Ο Ντιμιτρόφ δεν έχει κατακτήσει ούτε έναν τίτλο από τους τελικούς του ATP δύο χρόνια πριν, η... ξηρασία που περνάει ο Ράονιτς είναι ακόμα μεγαλύτερη, ο Κύργιος δεν έχει καταφέρει να εκμεταλλευτεί τα φανερά πλεονεκτήματά του και ο Ζβέρεφ ήταν σε παρόμοια θέση με τον Τσιτσιπά πριν από ένα χρόνο, αλλά ακόμα να ξεπεταχτεί.</p>
      <p>Ο Τσιτσιπάς - μαθητής του Πατρίκ Μουράτογλου, προπονητή της Σερένα Γουίλιαμς - είναι πεπεισμένος ότι μπορεί να πετύχει εκεί που οι προκάτοχοί του δεν τα κατάφεραν.</p>
      <p>"Πιστεύω ότι είμαι πολύ κοντά στο να κατακτήσω ένα grand slam", είπε ο Τσιτσιπάς μετά τον κυριακάτικο θρίαμβο. "Ξέρω πως αυτά είναι μεγάλα λόγια αλλά πραγματικά αισθάνομαι ότι ανήκω εκεί".</p>
      <p>Τον επόμενο χρόνο το να κερδίσει ο Τσιτσιπάς το big 3 αναμένεται να αποτελέσει κεντρικό θέμα συζήτησης. Μένει να φανεί αν μπορεί να τους ξεπεράσει, αλλά όπως και να έχει θα είναι όμορφο να τον βλέπεις να προσπαθεί».</p>
      <p>TAGS</p>
      <ul>
        <li>
          <a href="http://www.gazzetta.gr/tag/getty">GETTY</a>
        </li>
        <li>
          <a href="http://www.gazzetta.gr/tag/novak-tzokovits">ΝΟΒΑΚ ΤΖΟΚΟΒΙΤΣ</a>
        </li>
        <li>
          <a href="http://www.gazzetta.gr/tag/rafa-nadal">ΡAΦΑ ΝΑΔAΛ</a>
        </li>
        <li>
          <a href="http://www.gazzetta.gr/tag/rotzer-fenterer">ΡΟΤΖΕΡ ΦΕΝΤΕΡΕΡ</a>
        </li>
        <li>
          <a href="http://www.gazzetta.gr/tag/stefanos-tsitsipas">ΣΤΕΦΑΝΟΣ ΤΣΙΤΣΙΠAΣ</a>
        </li>
        <li>
          <a href="http://www.gazzetta.gr/tennis">ΤΕΝΙΣ</a>
        </li>
      </ul>
      <hr/>
    </article>
  </body>
</html>