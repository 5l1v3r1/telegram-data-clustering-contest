<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204674-chergovij-raund-tristoronnih-gazovih-konsultacij-vidbudetsya-v-bryusseli-sogodni"/>
    <meta property="og:site_name" content="Mind UA"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="Черговий раунд тристоронніх газових консультацій відбудеться в Брюсселі сьогодні"/>
    <meta property="og:description" content="Заходи для ЗМІ не передбачені"/>
  </head>
  <body>
    <article>
      <h1>Черговий раунд тристоронніх газових консультацій відбудеться в Брюсселі сьогодні</h1>
      <h2>Заходи для ЗМІ не передбачені</h2>
      <address>
        <time datetime="2019-11-20T09:10:00+00:00">20 Nov 2019, 09:10</time>
      </address>
      <p>Черговий раунд тристоронніх консультацій з питань майбутнього транзиту газу між Україною, Єврокомісією та РФ рівні експертів погодили на середу, 20 листопада. Про це пише «<a href="https://interfax.com.ua/news/economic/625673.html">Інтерфакс-Україна</a>».</p>
      <p>Це підтвердила офіційний представник Єврокомісії Анка Падурару. Також вона додала, що «заходи для ЗМІ не передбачені».</p>
      <p>Як повідомлялося, попередні технічні тристоронні консультації відбулися в Брюсселі 8 листопада, вони були сфокусовані на угоді про підключення між «Газпромом» і новим українським газотранспортним оператором і на бронюванні транспортних потужностей на Україні з 1 січня 2020.</p>
      <p>Нагадаємо: Єврокомісія<a href="http://mind.ua/news/20203798-4-j-raund-gazovih-peregovoriv-u-bryusseli-zaversheno-evrokomisiya-rozcharovana"> залишилася невдоволена </a>результатами 4-го раунду газових переговорів, який відбувся 28 жовтня, а Росія стоїть на позиції, що підпише новий газовий контракт лише після того, як Україна відкличе подані проти «Газпрому» судові позови.</p>
      <p>Раніше в «Газпромі» повідомили, що направили українському «Нафтогазу» офіційну пропозицію продовжити транзитний контракт або укласти новий на один рік.</p>
      <p>При цьому «Газпром» <a href="https://mind.ua/news/20204602-gazprom-proponue-ukrayini-prodovzhiti-kontrakt-z-tranzitu-gazu-shche-na-rik">висунув свої умови</a>: відмову обох сторін від всіх взаємних претензій в міжнародному арбітражі. Серед інших умов росіяни назвали скасування рішення Антимонопольного комітету України про накладення штрафу на «Газпром» за «порушення економічної конкуренції» і відгук клопотання «Нафтогазу» про ініціювання розслідування Єврокомісії проти російської компанії.</p>
      <p>Міністр енергетики та захисту навколишнього середовища України Олексій Оржель у відповідь заявив, що умови договору про транзит газу, викладені в пропозиції «Газпрому», <a href="https://mind.ua/news/20204622-naftogaz-vidreaguvav-na-dvoznachnu-propoziciyu-gazpromu-shchodo-tranzitu-gazu">є неприйнятними </a>для української сторони. Водночас міністр підкреслив, що сподівається на конструктивний діалог з російською стороною.</p>
      <related>
        <h4>Також читайте</h4>
        <a href="https://mind.ua/news/20204651-ukrayina-zakupit-u-franciyi-20-kateriv-dlya-prikordonnikiv-na-136-mln-evro-mvs"/>
        <a href="https://mind.ua/news/20204648-rf-vidpracovue-kiberataki-v-ukrayini-a-potim-mozhe-spryamuvati-yih-na-krayini-nato-ta-es-rnbo"/>
        <a href="https://mind.ua/news/20204645-svitovij-bank-pokrashchiv-prognoz-rostu-vvp-ukrayini"/>
      </related>
    </article>
  </body>
</html>