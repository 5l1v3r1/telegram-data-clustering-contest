<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/sciopero-aerei-13-dicembre-stop-voli-per-24-ore-cosa-sapere/"/>
    <meta property="og:site_name" content="InvestireOggi"/>
    <meta property="article:published_time" content="2019-11-20T09:13:33+00:00"/>
    <meta property="og:title" content="Sciopero aerei 13 dicembre: stop voli per 24 ore, cosa sapere"/>
    <meta property="og:description" content="Un nuovo sciopero degli aerei, anche di Alitalia, è stato indetto per il 13 dicembre, ancora caos negli aeroporti prima di Natale. Ecco le motivazioni dei sindacati."/>
  </head>
  <body>
    <article>
      <h1>Sciopero aerei 13 dicembre: stop voli per 24 ore, cosa sapere</h1>
      <h2>Un nuovo sciopero degli aerei, anche di Alitalia, è stato indetto per il 13 dicembre, ancora caos negli aeroporti prima di Natale. Ecco le motivazioni dei sindacati.</h2>
      <address><time datetime="2019-11-20T09:13:33+00:00">20 Nov 2019, 09:13</time> by <a rel="author" href="https://www.investireoggi.it/news/author/chiaral/" target="_blank">Chiara Lanari</a></address>
      <p>Nuovo<b> sciopero del trasporto aereo</b> indetto per il 13 dicembre. Ad annunciarlo i sindacati Filt Cgil, Fit Cisl, Uiltrasporti e Ugl Trasporto aereo. Dietro a questa decisione la crisi di <b>Alitalia</b> che sembra non finire mai ma anche la situazione del comparto del trasporto aereo in generale per cui è richiesto l’applicazione del contratto di settore e il rifinanziamento del Fondo di Solidarietà del trasporto aereo.</p>
      <h3>Sciopero aerei 13 dicembre, i motivi della protesta da parte dei sindacati</h3>
      <p>Il 13 dicembre, quindi, è previsto un nuovo <b>sciopero dei voli aerei</b> che durerà ben 24 ore. Le sigle sindacali hanno comunicato che “<i>Alla base dell’azione di protesta sta la grave crisi che imperversa nel settore del trasporto aereo e il proliferare di situazioni fallimentari, in alcuni casi della stessa impresa più volte nel tempo, come nella vicenda Alitalia</i>“. Secondo i sindacati, infatti, rimangono immutati tutti i problemi che erano insorti in precedenza e che avevano portato allo sciopero di luglio. In merito alla questione Alitalia, infatti, la compagnia “<i>sta attualmente applicando la Cigs ad oltre 1.000 lavoratori Fte del personale di terra e di volo, oltre a presentare una serie di criticità contrattuali non risolte all’impiego ed al costo del lavoro del personale di volo e di terra</i>”. Oltre a questo, i sindacati sottolineano la necessità di  “<i>dare finalmente corso ad una profonda riforma del comparto del trasporto aereo, intervenendo sulle asimmetrie competitive che penalizzano da anni le imprese italiane, contribuendo in maniera rilevante a causarne le ripetute crisi, ed eliminando il dumping salariale attraverso la promulgazione di una normativa di sostegno che identifichi il Ccnl di settore quale riferimento minimo normo – retributivo</i>”.</p>
      <h3>Sciopero aerei anche il 25 novembre</h3>
      <p>Per ora lo sciopero degli aerei è stato proclamato il 13 dicembre e come anticipato avrà una durata di 24 ore. Disagi, quindi, saranno possibili in tutti gli aeroporti con cancellazioni di voli e ritardi. Nel frattempo ricordiamo che un altro sciopero è previsto il 25 novembre, sempre nel settore aereo. A protestare per 24 ore i dipendenti Alitalia, Air Italy ed Enav.</p>
      <p>Quindi lunedì 25 novembre ancora caos negli aeroporti italiani.</p>
      <p>Leggi anche: <a href="https://www.investireoggi.it/news/sciopero-aerei-25-novembre-stop-voli-in-tutta-italia-info-e-orari/">Sciopero aerei 25 novembre: stop voli in tutta Italia, info e orari</a></p>
    </article>
  </body>
</html>