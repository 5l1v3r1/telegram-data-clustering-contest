<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821801-ukraina-mala-b-oficijno-vidreaguvati-na-zaavi-putina-sodo-gazu-zerkal.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:49:00+00:00"/>
    <meta property="og:title" content="Україна мала б офіційно відреагувати на заяви Путіна щодо газу - Зеркаль"/>
    <meta property="og:description" content="Україна повинна була б офіційно відреагувати на нещодавні заяви президента РФ Володимира Путіна щодо газу, але вона цього ще не зробила."/>
  </head>
  <body>
    <article>
      <h1>Україна мала б офіційно відреагувати на заяви Путіна щодо газу - Зеркаль</h1>
      <h2>Україна повинна була б офіційно відреагувати на нещодавні заяви президента РФ Володимира Путіна щодо газу, але вона цього ще не зробила.</h2>
      <address>
        <time datetime="2019-11-20T09:49:00+00:00">20 Nov 2019, 09:49</time>
      </address>
      <p>Таку думку висловила заступник міністра закордонних справ Олена Зеркаль в ефірі <a href="https://24tv.ua/ya_b_pishla_v_ataku__zerkal_pro_skandalnu_zayavu_putina_shhodo_gazu_n1236318">24 каналу</a>.</p>
      <p>Зеркаль також вважає, що між МЗС та Офісом Президента необхідно налагодити комунікацію, аби влучно реагувати на скандальні заяви Росії, зокрема про газовий конфлікт.</p>
      <p>"Я вважаю, що є необхідність в покращенні нашої комунікації. В тому, яка буде реакція на якісь події, до прикладу, у питанні з тим же газом", - заявила вона.</p>
      <p>"Що означає для нас цей контракт (щодо транзиту російського газу територією України - ред.)? Що ми будемо робити, якщо його не буде? Як ми будемо реагувати на комунікацію, яку ведуть Газпром і Путін, який сказав у Бразилії, що українці взагалі не беруть газ по реверсу, а беруть наш (російський - ред.) газ і видають це все за реверс, не роблять нічого, щоб укласти контракт і взагалі створюють додаткові перешкоди для будь-яких комунікацій", – зазначила Зеркаль.</p>
      <p>За її словами, Україна мала б офіційно відреагувати на це, але вона ще цього не зробила. Про це на своїй сторінці у Facebook написав лише голова правління Нафтогазу Андрій Коболєв.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821734-zerkal-progras-rosii-v-sudi-oon-dozvolit-ukraini-vimagati-kompensaciu.html">Зеркаль: Програш Росії в суді ООН дозволить Україні вимагати компенсацію</a>
      </blockquote>
      <p>"Ми маємо вирішити, як ми реагуємо і на якому рівні ми реагуємо. Бо чим ближче до 1 січня, тим вищий буде градус. Погода буде ставати все холоднішою, а градус пропаганди і комунікація з російського боку буде зростати. Бо криза ж, треба українців примусити простити 3 мільярди. А без цього буде криза в Європі і всі замерзнуть. Хоча не замерзнуть, тому що російського газу в сховищах Європи більш ніж достатньо, і вони будуть продавати його дорожче, ніж зараз, і тому їм ця криза потрібна", – пояснила заступник голови МЗС.</p>
      <p>На запитання журналіста, хто має готувати відповідь Путіну і вирішувати, чи потрібна вона взагалі, Зеркаль відповіла: "Зазвичай, раніше, це відбувалося в комунікації між нашими пресслужбами. А зараз не знаю, як". Окрім цього, вона сумнівається в тому, що Офіс Президента відповість на заяву Путіна.</p>
      <p>Зеркаль також додала: "В мене є особиста думка з цього питання, яка, я думаю, що не є у привілеї зараз. Тому що я б пішла в атаку і відразу підняла на кілька градусів дискусію вгору. Зважаючи на наближення 1 січня. Але я не думаю, що зараз це не буде зроблено, оскільки попереду Нормандія, а там треба розмовляти і всі мають бути "френдлі", – наголосила вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821760-ukraina-vimagatime-vid-rf-ponad-12-milarda-kompensacii-za-zahopleni-okupantami-krimski-porti.html">Україна вимагатиме від РФ понад 1,2 мільярда компенсації за захоплені окупантами кримські порти</a>
      </blockquote>
      <p>Як повідомляли ЗМІ, 15 листопада президент РФ на пресконференції за підсумками саміту БРІКС в Бразилії заявив про ризики припинення транзиту газу через Україну. Він сказав, що ситуацію може загострити позов Нафтогазу, поданий проти Газпрому в листопаді, і додав, що Росія готова укласти угоду щодо транзиту газу з Україною за зниженими цінами на 20-25%. Путін також стверджує, що реверсу газу з Європи в Україну нібито не існує, а Київ бере російський газ, який видає за реверс.</p>
      <p>Зі свого боку голова правління Нафтогазу Андрій Коболєв заявив, що НАК "Нафтогаз України" ніколи не відмовлявся купувати газ у російського Газпрому за ринковими цінами, однак російський монополіст відмовляється виконувати свої зобов'язання за чинним контрактом. Він також нагадав, що Україна наразі фізично імпортує газ з території трьох країн ЄС, використовуючи наявні газопроводи.</p>
      <p>Як повідомляв Укрінформ, 1 січня 2020 року спливає чинний контракт між Україною та Росією на транзит газу через українську територію.</p>
      <p>Раніше російський монополіст Газпром направив на адресу <a href="https://www.ukrinform.ua/tag-naftogaz">НАК "Нафтогаз України"</a> пропозицію про продовження чинного контракту або укладення нового договору про транзит газу через територію України строком на 1 рік з урахуванням прогнозного попиту європейських покупців на газ на 2020 рік.</p>
      <p>У пропозиції Газпрому зазначено, що необхідними умовами продовження чинного контракту або укладення нового договору є відмова обох сторін від усіх взаємних претензій в міжнародному арбітражі та припинення всіх судових розглядів. Крім того, в офіційній пропозиції за підписом голови правління Газпрому Олексія Міллера серед умов перераховані: скасування рішення Антимонопольного комітету України про накладення на Газпром штрафу за "порушення економічної конкуренції"; відкликання клопотання Нафтогазу про ініціювання Європейською комісією розслідування проти російської компанії. Також Газпром чекає на позицію української сторони щодо її готовності безпосередньо закуповувати російський газ до 2020 року.</p>
    </article>
  </body>
</html>