<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151178/"/>
    <meta property="og:site_name" content="AgroNews"/>
    <meta property="article:published_time" content="2019-11-20T09:24:00+00:00"/>
    <meta property="og:title" content="Україна нарощує імпорт плодоовочевої продукції"/>
    <meta property="og:description" content="За останні 10 місяців поточного року, Україна закупила плодоовочевої продукції на 618,4 млн $, що на 37% більше ніж за аналогічний період минулого року. Разом з тим, експорт цієї продукції скоротився на 4% і склав 341,1 млн $. Таким чином, зовнішньоторговельний баланс склав -277,3 млн $, а це..."/>
  </head>
  <body>
    <article>
      <h1>Україна нарощує імпорт плодоовочевої продукції</h1>
      <address><time datetime="2019-11-20T09:24:00+00:00">20 Nov 2019, 09:24</time> by <a rel="author">agronews.uaode/author</a></address>
      <p>
        <b>За останні 10 місяців поточного року, Україна закупила плодоовочевої продукції на 618,4 млн $, що на 37% більше ніж за аналогічний період минулого року. Разом з тим, експорт цієї продукції скоротився на 4% і склав 341,1 млн $. Таким чином, зовнішньоторговельний баланс склав -277,3 млн $, а це означає, що Україна є нетто-імпортером зазначеної продукції, повідомляє УКАБ.</b>
      </p>
      <p>В структурі імпорту найбільшу частку займають: цитрусові 22% або 137 млн $ та банани 20% або 126,4 млн $. В той час як в структурі експорту основну частку займають: горіхи 46% або 157,5 млн $ та сушені бобові овочі 33% або 113,9 млн $.</p>
      <p>За січень-жовтень поточного року, найбільше зросли закупки картоплі – в 11 разів або на 29,5 млн $, за рахунок рекордно низького цьогорічного врожаю. Імпорт кісточкових (абрикоси, вишні, черешні, персики та сливи) зріс в 2 рази або на 22,1 млн $, цибулі майже в 3 рази або на 18,5 млн $ та сушених фруктів на 81% або на 14,2 млн $. У структурі експорту зросли поставки горіхів на 7,7 млн $ або на 10%, ягід – на 3,8 млн $ або 47% та яблук на 3,6 млн $ або 33%.</p>
      <p>Окремо слід зазначити, що Україна стрімко нарощує експорт готової продукції (виготовленої в процесі переробки плодоовочевих) з високою доданою вартістю. Так, наприклад, за 10 місяців поточного року експорт соків зріс на 27,7 млн $ (53%) порівняно з аналогічним періодом минулого року. Зросли також поставки оброблених томатів на 4% або на 1,4 млн $. Збільшилися також поставки варення та джемів на 52% або 1,2 млн $. Основними споживачами зазначеної продукції є країни ЄС.</p>
      <p>Примітка: Станом на кінець жовтня 2019 року Україна повністю використала квоту на безмитний експорт до ЄС в розмірі 10 тис. тонн на оброблені томати та 16 тис. тонн на виноградний та яблучний соки. Окремо слід зазначити, що з жовтня 2017 року, терміном на 3 роки почали діяти додаткові квоти на ці продукти. Станом на початок листопада повністю закрита додаткова квота на оброблені томати,а квота на виноградний та яблучний соки наразі не використовуються. Розміри додаткових квот складають 3 тис. тонн для оброблених томатів і 500 тонн для соків.</p>
    </article>
  </body>
</html>