<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622449/%D8%AC%D9%88%D8%A7%D9%86%D8%A7%D9%86-%DA%A9%D8%A7%D9%86%D8%A7%D8%AF%D8%A7%DB%8C%DB%8C-%D9%88-%D8%AF%D8%B1%DA%AF%DB%8C%D8%B1%DB%8C-%D8%A8%D8%A7-%D8%B3%D8%B1%D8%B7%D8%A7%D9%86-%D9%87%D8%A7%DB%8C%DB%8C-%D9%85%D8%B1%D8%AA%D8%A8%D8%B7-%D8%A8%D8%A7-%DA%86%D8%A7%D9%82%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T09:24:00+00:00"/>
    <meta property="og:title" content="جوانان کانادایی و درگیری با سرطان هایی مرتبط با «چاقی»"/>
    <meta property="og:description" content="یک گزارش مطالعاتی حاکی از آن است، روند ابتلا به سرطان در میان جوانان کانادایی به طرز عجیبی رو به افزایش است که همه آنها از چاقی و اضافه‌وزن نشأت می‌گیرند."/>
  </head>
  <body>
    <article>
      <h1>جوانان کانادایی و درگیری با سرطان هایی مرتبط با «چاقی»</h1>
      <address>
        <time datetime="2019-11-20T09:24:00+00:00">20 Nov 2019, 09:24</time>
      </address>
      <p>
        <i>یک گزارش مطالعاتی حاکی از آن است، روند ابتلا به سرطان در میان جوانان کانادایی به طرز عجیبی رو به افزایش است که همه آنها از چاقی و اضافه‌وزن نشأت می‌گیرند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از شینهوا، یک گزارش مطالعاتی در مورد افزایش سرطان در جوانان کانادایی حاکی از آن است، به دلیل چاقی و اضافه‌وزن میزان ابتلا به این بیماری در میان آنها روند صعودی طی می‌کند.</p>
      <p>این گزارش که روز دوشنبه در مجله انجمن پزشکی کانادا منتشر شد، توسط محققان دانشگاه کلگری و کنترل سرطان آلبرتا و همچنین محققان دانشگاه کارلتون دانشگاه مک مستر و انجمن سرطان کانادا انجام شد.</p>
      <figure>
        <img src="https://aftabnews.ir/files/fa/news/1398/8/29/361437_828.jpg"/>
      </figure>
      <p>پژوهش اخیر که بیش از ۵ میلیون مورد سرطان تشخیص داده شده در کانادا بین سال‌های ۱۹۷۱ تا ۲۰۱۵ را مورد بررسی قرار داد، نشان داد که در کل سرطان‌هایی که بطور معمول در بزرگسالان جوان از جمله سرطان سینه و روده بزرگ یافت نمی‌شود افزایش یافته است. بیشترین افزایش در موارد سرطان زنان ۳۰ تا ۳۹ ساله مشاهده شد.</p>
      <p>قابل توجه ترین نتایج حاصل از مطالعه و تجزیه و تحلیل طولانی مدت مربوط به افزایش روند بروز سرطان در بزرگسالان جوان‌تر است؛ آنها به میزان عجیبی به سرطان‌های سینه، کولورکتال ، لوزالمعده ، آندومتر و کلیه مبتلا شده‌اند؛ چاقی یک عامل خطر برای این سرطان‌هاست و افزایش شیوع آن به موازات شیوع فزاینده چاقی در دهه‌های اخیر شکل گرفته است.</p>
      <p>با این حال، این مطالعه نشان می‌دهد که به دلیل اقدامات پیشگیری، میزان کلی موارد جدید سرطان در افراد بالای ۵۰ سال کاهش یافته است.</p>
      <p>این مطالعه نشان می‌دهد که ممکن است بین برنامه ترک سیگار و کاهش موارد سرطان ریه ارتباط وجود داشته باشد. به همین ترتیب، رفتارهای ایمنی بهتر در برابر آفتاب می‌تواند به موارد پایین‌تر ملانوما در زنان جوان‌تر از ۴۰ سال و مردان کمتر از ۵۰ سال مرتبط باشد.</p>
    </article>
  </body>
</html>