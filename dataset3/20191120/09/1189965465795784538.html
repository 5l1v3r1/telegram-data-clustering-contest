<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259922/syria-toylaxiston-dyo-amaxoi-nekroi-apo-israilines-epidromes-sti-damasko"/>
    <meta property="og:site_name" content="LiFO"/>
    <meta property="article:published_time" content="2019-11-20T09:11:00+00:00"/>
    <meta property="og:title" content="Συρία: Τουλάχιστον δύο άμαχοι νεκροί από ισραηλινές επιδρομές στη Δαμασκό"/>
    <meta property="og:description" content="Τουλάχιστον δύο άμαχοι νεκροί και αρκετοί τραυματίες από τις ισραηλινές επιδρομές εναντίον της Δαμασκού"/>
  </head>
  <body>
    <article>
      <h1>Συρία: Τουλάχιστον δύο άμαχοι νεκροί από ισραηλινές επιδρομές στη Δαμασκό</h1>
      <h2>Τουλάχιστον δύο άμαχοι νεκροί και αρκετοί τραυματίες από τις ισραηλινές επιδρομές εναντίον της Δαμασκού</h2>
      <address><time datetime="2019-11-20T09:11:00+00:00">20 Nov 2019, 09:11</time> by <a rel="author">NEWSROOM</a></address>
      <p>
        <b>Δύο άμαχοι σκοτώθηκαν από τις ισραηλινές αεροπορικές επιδρομές εναντίον της <a href="https://www.lifo.gr/tags/%CE%A3%CF%85%CF%81%CE%AF%CE%B1">Δαμασκού</a> στη Συρία, μετέδωσαν σήμερα τα συριακά μέσα ενημέρωσης.</b>
      </p>
      <p>Νωρίτερα ο εκπρόσωπος του ισραηλινού στρατού Αβιχάι Αντραΐ είχε ανακοινώσει μέσω Twitter ότι: «Μαχητικά αεροσκάφη επέδραμαν εναντίον δεκάδων στρατιωτικών στόχων που ανήκαν στην ιρανική Δύναμη Κουντς και στον συριακό στρατό εντός της συριακής επικράτειας, συμπεριλαμβανομένων πυραύλων εδάφους-αέρος, αρχηγείων, αποθηκών όπλων και στρατιωτικών βάσεων, σε αντίδραση για τη χθεσινή εκτόξευση ρουκετών από τη Συρία εναντίον του Ισραήλ».</p>
      <p>Η Δύναμη Κουντς, επίλεκτη μονάδα των Φρουρών της Επανάστασης, ειδικού σώματος των ιρανικών ένοπλων δυνάμεων, φέρεται να εκτελεί επιχειρήσεις στο εξωτερικό. «Θεωρούμε το συριακό καθεστώς υπεύθυνο για τις ενέργειες στο συριακό έδαφος και το προειδοποιούμε να μην επιτρέψει να εξαπολυθούν άλλες επιθέσεις εναντίον του Ισραήλ», τόνισε ο ισραηλινός στρατός σε ανάρτησή του στο Twitter.</p>
      <p>«Θα συνεχίσουμε να επιχειρούμε με αποφασιστικότητα και για όσο διάστημα είναι απαραίτητο εναντίον της ιρανικής παρουσίας στη Συρία», πρόσθεσε. Η συριακή αντιαεροπορική άμυνα κατάφερε να καταστρέψει τους περισσότερους πυραύλους που εκτοξεύθηκαν από τα ισραηλινά πολεμικά αεροσκάφη πάνω από τη Δαμασκό προτού πλήξουν τους στόχους τους, μετέδωσε το συριακό πρακτορείο ειδήσεων SANA επικαλούμενο στρατιωτική πηγή.</p>
      <p>Σύμφωνα με την ίδια πηγή, τα ισραηλινά πολεμικά αεροσκάφη εκτόξευσαν πυραύλους περίπου στις 01:20 τα ξημερώματα της Τετάρτης (τοπική ώρα και ώρα Ελλάδας) από τα Υψίπεδα του Γκολάν και το Μαργιαγούν στον νότιο Λίβανο. Τα σημερινά πλήγματα σημειώνονται μία ημέρα αφού το Συριακό Παρατηρητήριο Ανθρωπίνων Δικαιωμάτων ανακοίνωσε ότι ο ισραηλινός στρατός εκτόξευσε πέντε ρουκέτες εναντίον θέσεων νότια της Δαμασκού, πολλές από τις οποίες αναχαιτίστηκαν.</p>
    </article>
  </body>
</html>