<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Audiencia-Navarra-Manada-condemna-violacio_0_2347565303.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T09:10:24+00:00"/>
    <meta property="og:title" content="Condemnen dos membres de la Manada a tres anys de presó per haver gravat la violació"/>
    <meta property="og:description" content="Van enregistrar set vídeos i van fer dues fotografies de l'agressió"/>
  </head>
  <body>
    <article>
      <h1>Condemnen dos membres de la Manada a tres anys de presó per haver gravat la violació</h1>
      <h2>Van enregistrar set vídeos i van fer dues fotografies de l'agressió</h2>
      <address>
        <time datetime="2019-11-20T09:10:24+00:00">20 Nov 2019, 09:10</time>
      </address>
      <p>La secció segona de l'Audiència de Navarra ha condemnat a tres anys i tres mesos de presó i ha imposat una multa de 5.670 euros a dos dels <a href="https://www.ara.cat/societat/Suprem-sentencia-Manada-condemnar-los-agressio_0_2256374470.html">cinc membres de la Manada</a> per un delicte contra la intimitat per haver gravat la violació grupal dels Sanfermines al 2016. L'abril del 2018 l'Audiència els va absoldre d'aquest delicte sense entrar a valorar les proves practicades en el judici, però aquesta decisió va ser revocada per la sala civil i penal del Tribunal Superior de Justícia de Navarra, que va ordenar a l'Audiència dictar sentència sobre aquest delicte. L'Audiència ha emès la resolució aquest dimecres, i suma aquestes penes a les condemnes per violació.</p>
      <p>
        <a href="https://www.ara.cat/societat/Suprem-sentencia-Manada-condemnar-los-agressio_0_2256374470.html">El Suprem eleva de 9 a 15 anys la condemna a la Manada: va ser una violació múltiple, no un abús sexual</a>
      </p>
      <p>Els dos acusats, Antonio Manuel Guerrero i Alfonso Cabezuelo, van gravar set vídeos i van fer dues fotografies de la violació grupal continuada perpetrada per ells i els altres tres processats el 7 de juliol del 2016 a Pamplona, segons informa el Tribunal Superior de Justícia de Navarra, que indica que els altres tres encausats n'han estat absolts.</p>
      <p>En la sentència, que pot ser recorreguda, els magistrats han imposat tant les penes màximes de presó sol·licitades per les acusacions –la particular, exercida per la víctima, i les dues populars, exercides pel govern foral i l'Ajuntament de Pamplona– com la multa, reclamada en aquest cas per les dues acusacions populars.</p>
      <p>Els cinc membres de la Manada van ser condemnats a nou anys de presó cadascun per la violació en grup a una jove madrilenya durant els Sanfermines del 2016.</p>
    </article>
  </body>
</html>