<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/tragedia-de-la-timisoara-cinci-persoane-dintre-cele-evacuate-au-cerut-miercuri-ajutor-medical-18598136"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T09:59:47+00:00"/>
    <meta property="og:title" content="Tragedia de la Timişoara: Cinci persoane dintre cele evacuate au cerut miercuri ajutor medical"/>
    <meta property="og:description" content="Cinci persoane dintre cele evacuate în Timişoara, după deratizare, au cerut miercuri ajutor medical. Printre cei care au apelat 112 se află trei copii."/>
  </head>
  <body>
    <article>
      <h1>Tragedia de la Timişoara: Cinci persoane dintre cele evacuate au cerut miercuri ajutor medical</h1>
      <address>
        <time datetime="2019-11-20T09:59:47+00:00">20 Nov 2019, 09:59</time>
      </address>
      <p>Cinci persoane dintre cele evacuate în Timişoara, după deratizare, au cerut miercuri ajutor medical. Printre cei care au apelat 112 se află trei copii.</p>
      <p>Reprezentanţii ISU Timiş spun că miercuri s-au primit 3 solicitări noi, prin 112, pentru 5 persoane: o mamă cu 2 copii de 12 şi 14 ani, un adult şi încă un copil de 11 ani.</p>
      <p>Adulţii au fost transportaţi la Unitatea de Primiri Urgenţe, iar copiii la Spitalul „Louis Ţurcanu”.</p>
      <p>Reprezentanţii ISU Timiş precizează că toate cele 5 persoane locuiau în blocul de pe strada Mioriţa nr. 8 din Timişoara, evacuat luni.</p>
      <p>La această oră, la Spitalul Judeţean sunt internaţi 10 adulţi, la Spitalul Municipal un adult internat şi un adult evaluat, iar la Spitalul „Louis Turcanu” sunt 29 copii internaţi şi alţi doi în evaluare.</p>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Procurorii au stabilit că suspectul este reprezentant al unei societăţi care a făcut deratizarea, care a folosit un insecticid denumit „Delicia - GASTOXIN”, ce are în compoziţie fosfură de aluminiu, o substanţă foarte toxică, cu efecte letale în caz de inhalare. Patronul societăţii a fost reţinut pentru vătămare corporală din culpă, ucidere din culpă şi trafic de produse sau substanţe toxice.</p>
      <p>Călin Stăiculescu, avocatul acestuia, a declarat, pentru MEDIAFAX, că patronul firmei de deratizare din Timişoara a cumpărat substanţele folosite de la „o cunoştinţă”, fără documente.</p>
      <p>Ministerul Sănătăţii a constituit o Comisie de analiză după cazul de la Timişoara, fiind luată decizia de verificare a activităţii DSP privind societăţile de deratizare. Ministrul Victor Costache a cerut modificarea legislaţiei ca direcţiile de sănătate publică să certifice utilizarea biocidelor.</p>
      <p>Patronul firmei care a făcut deratizările în cele două blocuri de locuinţe evacuate în Timişoara a fost arestat pentru 30 de zile.</p>
    </article>
  </body>
</html>