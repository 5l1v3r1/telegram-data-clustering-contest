<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057770_meszaros-lorincek-meg-tobbet-akarnak-a-balatonbol-kormanyzati-terv-segiti-nekik-ebben"/>
    <meta property="og:site_name" content="Népszava"/>
    <meta property="article:published_time" content="2019-11-20T09:14:00+00:00"/>
    <meta property="og:title" content="Mészáros Lőrincék még többet akarnak a Balatonból, kormányzati terv segíti nekik ebben"/>
    <meta property="og:description" content="Magántulajdonba kerülhetnek balatoni szabad partszakaszok, legalábbis ez olvasható ki a tó parti részének rendezésével kapcsolatos kormányzati tervezetből."/>
  </head>
  <body>
    <article>
      <h1>Mészáros Lőrincék még többet akarnak a Balatonból, kormányzati terv segíti nekik ebben</h1>
      <address><time datetime="2019-11-20T09:14:00+00:00">20 Nov 2019, 09:14</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Magántulajdonba kerülhetnek balatoni szabad partszakaszok, legalábbis ez olvasható ki a tó parti részének rendezésével kapcsolatos kormányzati tervezetből.</b>
      </p>
      <p>Lépésről lépésre, módszeresen szorítanák ki teljesen a Club Aliga területéről az embereket, ez látszik azokból az új partvonaltervekből is, amit 43 balatoni település mellett október 28-án Balatonvilágos Önkormányzata is megkapott - írja <a href="https://index.hu/belfold/2019/11/20/club_aliga_uj_partvonalterv_balatonvilagos_meszaros_lorinc/">az Index</a>. A Club Aliga Mészáros Lőrinc nagyvállalkozó közvetett érdekeltségébe tartozik.</p>
      <p>A tervek átadását az októberi önkormányzati választások utánra időzítették, és alig két hetet adtak arra, hogy a sokszor teljesen laikus képviselő-testületek döntsenek róla. "Nyilvánvalóan arra játszottak, hogy az épp hogy megalakuló testületeknek ne legyen idejük átvizsgálni az új tervezetet, hanem igent mondjanak rá" - mondta a lapnak Bukovszki András, az Aligai Fürdőegyesület elnökhelyettese.</p>
      <p>A balatonvilágosi képviselő-testület szerint a tervezet a település érdekeivel ellentétes, ebben a formájában tárgyalásra is alkalmatlan. Az új tervek alapján az egykori pártüdülő területén lévő, önkormányzati tulajdonban lévő telek elől egy 95 méteres, a Club Aliga közvetlen szomszédságában álló volt Volán szálló elől pedig egy 105 méteres parti sétányt vennének el. Ezzel 200 méter szabad parti sétány szűnne meg, úgy, hogy annak pótlásáról egy szó sem esik a dokumentumban.</p>
      <p>A tervben a mólóra vezető - a gyalogos forgalom elől egyébként el nem zárható - út sem látszik, sőt már a mólót is úgynevezett belterületbe sorolták. Bukovszki szerint azért, mert így később könnyebb lesz magántulajdonná tenni. A jelenleg hatályos rendelet egyébként a Club Aliga területén önkormányzati elővásárlási joggal terhelt közterületeket jelöl ki, a megküldött tervezetben erre már utalás sincs - mondta Bukovszki, ezért az elnökhelyettes szerint az új tervezet nem szól másról, mint hogy a jogszabályok segítségével véglegesen kiszorítsák a volt pártüdülő területéről a helyi lakosokat és strandolókat.</p>
    </article>
  </body>
</html>