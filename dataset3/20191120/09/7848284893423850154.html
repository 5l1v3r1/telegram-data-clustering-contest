<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/italia-u17-filippini-con-esposito-sarebbe-finita-diversamente-tonali-somiglia-ad-albertini-323532"/>
    <meta property="og:site_name" content="FcInterNews.it"/>
    <meta property="article:published_time" content="2019-11-20T09:43:15+00:00"/>
    <meta property="og:title" content="Italia U17, Filippini: &quot;Con Esposito sarebbe finita diversamente. Tonali? Somiglia ad Albertini&quot;"/>
    <meta property="og:description" content="Emanuele Filippini, vice di Nino Nunziata nell'Italia U17, è arrivato fino ai quarti di finale nel Mondiale di categoria, venendo eliminato dai padroni di casa del Brasile. Intervistato..."/>
  </head>
  <body>
    <article>
      <h1>Italia U17, Filippini: "Con Esposito sarebbe finita diversamente. Tonali? Somiglia ad Albertini"</h1>
      <address><time datetime="2019-11-20T09:43:15+00:00">20 Nov 2019, 09:43</time> by <a rel="author">Alessandro Cavasinni</a></address>
      <p><b>Emanuele Filippini</b>, vice di Nino Nunziata nell'Italia U17, è arrivato fino ai quarti di finale nel Mondiale di categoria, venendo eliminato dai padroni di casa del Brasile. Intervistato dalla <i>Gazzetta dello Sport</i>, ha parlato anche di <b>Sebastiano Esposito</b>. Ma non solo.</p>
      <p><b>In A il miglior regista giovane è Tonali. Regista o mezz’ala?</b><br/>"Playmaker o mediano? La verità è che Tonali è... Tonali! Quando si dice che è il nuovo Pirlo, per me non è reale. È vero che può fare anche il regista, ma è più un regista incontrista: fa girare la palla, sa inserirsi, ha il passo, contrasta. Pirlo non aveva queste qualità, ma ne aveva altre da fuoriclasse. Sandro può assomigliare ad Albertini. Ma è un calciatore totale: grande vantaggio. Per questo si è inserito al volo in azzurro".</p>
      <p><b>Balotelli invece è rimasto indietro.</b><br/>"Ma fa ancora in tempo. E serviranno i suoi gol, e il contributo di tutti, per la salvezza del Brescia. A cominciare dalla trasferta di domenica contro la Roma. Servono 20 titolari per non retrocedere. Le assenze si pagano: penso anche all’ultima esperienza con l’Under 17, che è stata magnifica sotto ogni aspetto, anche organizzativo, ma sarebbe finita diversamente se Esposito non fosse rimasto all’Inter e Bonfanti non si fosse infortunato. Abbiamo fatto bene, più di quel che era lecito attendersi considerate le assenze. Con Nino Nunziata c’è feeling, lavoriamo insieme da un anno e mezzo, siamo arrivati secondi agli Europei, quinti ai Mondiali".</p>
      <p><b>L’Italia del calcio sta vivendo una rinascita.</b><br/>"Vero. Giusta la mentalità: giocare, vincere, dare tutto".</p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>