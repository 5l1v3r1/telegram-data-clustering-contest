<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259923/oi-toyristes-tis-athinas-ti-vathmo-vazoyn-stin-poli-ti-aresei-kai-ti-oxi"/>
    <meta property="og:site_name" content="LiFO"/>
    <meta property="article:published_time" content="2019-11-20T09:12:00+00:00"/>
    <meta property="og:title" content="Οι τουρίστες της Αθήνας: Τι βαθμό βάζουν στην πόλη, τι αρέσει και τι όχι"/>
    <meta property="og:description" content="Έρευνα για την Αθήνα αποκαλύπτει τι τους αρέσει στηνπόλη"/>
  </head>
  <body>
    <article>
      <h1>Οι τουρίστες της Αθήνας: Τι βαθμό βάζουν στην πόλη, τι αρέσει και τι όχι</h1>
      <h2>Έρευνα για την Αθήνα αποκαλύπτει τι τους αρέσει στηνπόλη</h2>
      <address><time datetime="2019-11-20T09:12:00+00:00">20 Nov 2019, 09:12</time> by <a rel="author">LIFOTEAM</a></address>
      <p>
        <b>Τα στοιχεία δείχνουν πως η <a href="https://www.lifo.gr/tags/%CE%91%CE%B8%CE%AE%CE%BD%CE%B1">Αθήνα</a> βιώνει κλιμακωτά μια τουριστική «έκρηξη» αυξάνοντας τον αριθμό των επισκεπτών της τα τελευταία έξι χρόνια.</b>
      </p>
      <p>«Η Αθήνα εξακολουθεί να αποτελεί μια γοητευτική πόλη με πολλές αναξιοποίητες δυνατότητες» διαπιστώνει η 15η ετήσια έρευνα «Περί Ικανοποίησης Ξενοδοχείων και Απόδοσης Ξενοδοχείων Αττικής 2019», τα αποτελέσματα της οποίας παρουσιάστηκαν χθες σε ειδική εκδήλωση, κατά την 49η ετήσια τακτική γενική συνέλευση της Ένωσης Ξενοδόχων Αθηνών-Αττικής-Αργοσαρωνικού (ΕΞΑΑΑ).</p>
      <p>Τα αποτελέσματα της έρευνας προέκυψαν από την άποψη περίπου 1.500 επισκεπτών ενοίκων ξενοδοχείων μελών της Ένωσης, που ήρθαν στην Αθήνα τους μήνες Ιούλιο, Αύγουστο και Σεπτέμβριο του 2019. Αυτοί δέχτηκαν να απαντήσουν σε σειρά ερωτήσεων που σκιαγραφούν το προφίλ τους, την υποδομή της πόλης, τις προσφερόμενες υπηρεσίες, την πολιτιστική ζωή, αλλά και τη συνολική εμπειρία τους, η οποία και βαθμολογήθηκε από τους ίδιους με 8,1 στα 10.</p>
      <p>Οι περισσότεροι επισκέπτες θα ξαναέρχονταν σε ποσοστό 87% ή θα σύστηναν σε ποσοστό 96% την Αθήνα και δηλώνουν ευχαριστημένοι από τη σχέση τιμής-ποιότητας. Ωστόσο, για άλλη μια χρονιά επισημαίνουν προβλήματα τα οποία πρέπει να επιλυθούν, όπως η καθαριότητα της πόλης, για την οποία έδωσαν βαθμό 5,6 στα 10.</p>
      <p>Την ίδια στιγμή, πολλά ενδιαφέροντα συμπεράσματα προκύπτουν επίσης από τη διερεύνηση της απόδοσης των αθηναϊκών ξενοδοχείων, που καταδεικνύουν αφενός μεν έντονη εποχικότητα, αφετέρου την εντυπωσιακή πτώση του επαγγελματικού τουρισμού, κάτι που συνδέεται σε μεγάλο βαθμό με την έλλειψη κατάλληλης συνεδριακής υποδομής για μεγάλα διεθνή συνέδρια.</p>
      <p>Παράλληλα, παρατηρείται στασιμότητα στις πληρότητες των ξενοδοχείων της Αθήνας, παρά την αύξηση των αφίξεων επισκεπτών στο αεροδρόμιο, όπως τονίζεται στην έρευνα. Περισσότεροι από 1 εκατ. τουρίστες είναι άγνωστο πού κατευθύνονται φτάνοντας στην πόλη.</p>
      <p>
        <b>Τα συμπεράσματα της έρευνας για την Αθήνα</b>
      </p>
      <p>· Την περίοδο 2012-2018, η ζήτηση ταξιδιωτών κατοίκων του εξωτερικού στο Διεθνή Αερολιμένα Αθηνών, υπερδιπλασιάστηκε από 2,5 εκατ. το 2012 σε 5,7 εκατ. το 2018. Τα στοιχεία μέχρι το Σεπτέμβριο του 2019 παρουσιάζουν αύξηση της τάξης του 12%.</p>
      <p>· Η συγκεκριμένη ζήτηση αφορά κυρίως ταξιδιώτες αναψυχής, 87%, εκ των οποίων το 31% μετέβη σε άλλους προορισμούς της Ελλάδας. Μόνο το 13% των κατοίκων εξωτερικού ήρθε στην Αθήνα το 2018 για επαγγελματικούς σκοπούς, με το 19% να μεταβαίνει σε άλλους εγχώριους προορισμούς.</p>
      <p>· Από πλευράς αναψυχής οι ΗΠΑ αποτελούν μακράν τη κύρια αγορά της Αθήνας ακολουθεί η Γερμανία, το Ηνωμένο Βασίλειο, η Γαλλία και η Ιταλία. Οι Αμερικανοί, δαπανούν τα περισσότερα, ήτοι € 135 ανά άτομο την ημέρα. Επίσης, οι Αυστραλοί και οι Καναδοί – βρίσκονται στις 10 κύριες αγορές – δαπανούν € 133 και € 130 αντίστοιχα, γνωρίζοντας ότι η μέση ημερήσια δαπάνη ανά άτομο ανήλθε σε € 115.</p>
      <p>· Οι Καναδοί, Αμερικανοί και Αυστραλοί ήταν επίσης οι πιο ικανοποιημένοι από την επίσκεψή τους στην Αθήνα με συνολική βαθμολογία ικανοποίησης 8,7, 8,5 και 8,2 αντίστοιχα, ενώ το συνολικό ποσοστό ικανοποίησης ήταν 8,1, το υψηλότερο επίπεδο των τελευταίων 5 ετών.</p>
      <p>· Οι κύριοι λόγοι ικανοποίησης προέρχονται από την πολύ υψηλή αξιολόγηση του πολιτισμού, της συμπεριφοράς των ντόπιων και τη διασκέδαση / αναψυχή καθώς και των υποδομών των ξενοδοχείων, των εστιατορίων, των café / bars και των καταστημάτων. Από την άποψη της εμπειρίας, οι τουρίστες έκαναν χρήση του λεωφορείου hop on hop off και μιας από τις πολλές μορφές περιήγησης / ξενάγησης που προσφέρονται.</p>
      <p>· Η Ακρόπολη αποτελεί ένα αξιοθέατο "must see" και το 2018, για πρώτη φορά καταγράφηκαν περισσότεροι από 3 εκατομμύρια επισκέπτες, ενώ το Μουσείο της Ακρόπολης προσέλκυσε σχεδόν 1,8 εκατομμύρια επισκέπτες.</p>
      <p>· Λιγότερο γνωστός στους τουρίστες είναι ο Αυθεντικός Μαραθώνιος της Αθήνας, καθώς μόνο το 24% (31% το 2018) γνωρίζει ότι η συγκεκριμένη εκδήλωση λαμβάνει χώρα το Νοέμβριο.</p>
      <p>· Επιπλέον, περίπου το 61% έχει επισκεφθεί ή γνωρίζει την Αίγινα, την Ύδρα και τον Πόρο, ενώ μόλις το 20% γνωρίζει ή έχει επισκεφθεί τα νησιά Αγκίστρι, Σπέτσες, Κύθηρα, Σαλαμίνα και Αντικύθηρα.</p>
      <p>· Περίπου το 80% πιστεύει ότι υπάρχουν πολλά περισσότερα για να δουν και να κάνουν στην Αθήνα και ως εκ τούτου το 87% δήλωσε ότι θα επιστρέψει στην Αθήνα, ενώ το 96% θα προτείνει την Αθήνα σε άλλους.</p>
      <p>· Ωστόσο, αυτοί οι ίδιοι τουρίστες ανέφεραν επίσης ότι η δημόσια καθαριότητα είναι ανεπαρκής με βαθμολογία μόλις 5,6, μακράν το χαμηλότερο επίπεδο των τελευταίων 5 ετών. Επίσης, τα επίπεδα ικανοποίησης σχετικά με το πράσινο της πόλης, την ηχορύπανση, την κατάσταση των πλατειών και των πεζοδρομίων και την ατμοσφαιρική ρύπανση ήταν πολύ χαμηλά και πρέπει σαφώς να βελτιωθούν για να διατηρηθεί η ελκυστικότητα της πόλης.</p>
      <p>· Επιπλέον, με εξαίρεση την τοπική γαστρονομία, οι τουρίστες δεν αισθάνονται ότι έχουν συναντήσει πραγματικά τους ντόπιους και έχουν έρθει σε επαφή με τον τρόπο ζωής του τόπου. Σε σχέση με αυτό, τα στοιχεία δείχνουν ότι οι κάτοικοι απομακρύνονται από το κέντρο της πόλης επιλέγοντας άλλους δήμους της Αττικής. Ως εκ τούτου, είναι πολύ σημαντικό ο προορισμός της Αθήνας να αναπτύξει και να εφαρμόσει μια στρατηγική προορισμού, λαμβάνοντας υπόψη το κοινό ενδιαφέρον των επισκεπτών, των κατοίκων και των επιχειρήσεων.</p>
      <p>ΑΠΟΔΟΣΗ ΞΕΝΟΔΟΧΕΙΩΝ</p>
      <p>· Μετά τη σημαντική αύξηση της ζήτησης, αυξήθηκε και η προσφορά με τη μορφή βραχυχρόνιας μίσθωσης, μονάδων ενοικιαζόμενων δωματίων και ξενοδοχείων. Παρόλο που ο συνολικός αριθμός ξενοδοχείων και δωματίων στην Αττική αυξήθηκε κατά 1% και 3% αντίστοιχα την περίοδο 2015 – 2019, περαιτέρω ανάλυση αποκαλύπτει ότι ο αριθμός των δωματίων 4 και 5 αστέρων στην Αττική αυξήθηκε κατά 24% και 3% , ενώ οι άλλες κατηγορίες μειώθηκαν.</p>
      <p>· Στο κέντρο της Αθήνας οι ρυθμοί ανάπτυξης ήταν 26% και 11% αντίστοιχα κατά την εξεταζόμενη περίοδο. Ως αποτέλεσμα, τα επίπεδα πληρότητας μειώθηκαν κατά 2,4% το Σεπτέμβριο του 2019, ενώ οι τιμές δωματίων αυξήθηκαν ελαφρώς κατά 1,2%, κατά συνέπεια την υποχώρηση του RevPAR κατά 1,3%.</p>
      <p>· Την ίδια περίοδο, η Μαδρίτη και η Βαρκελώνη σημείωσαν βελτίωση του RevPAR κατά 14,4% και 13,6% αντίστοιχα κυρίως λόγω μεγάλων εκδηλώσεων και συνεδρίων, επισημαίνοντας για ακόμη μια φορά τη σημασία προσέλκυσης εκδηλώσεων και της σύγχρονης υποδομής συνεδρίων.</p>
    </article>
  </body>
</html>