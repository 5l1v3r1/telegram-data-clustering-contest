<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/boyli-paratasi-koinwfeloys-ergasias-dimoys-a-113578.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T09:21:00+00:00"/>
    <meta property="og:title" content="Στη Βουλή η παράταση της Κοινωφελούς Εργασίας σε Δήμους, Περιφέρειες"/>
    <meta property="og:description" content="Την αναγκαιότητα παράτασης του προγράμματος κοινωφελούς εργασίας που βρίσκεται σε εξέλιξη και αφορά 30.333 εργαζόμενους σε Δήμους, Περιφέρειες και Κέντρα Πρόνοιας σε όλη την χώρα, αναδεικνύουν με ερώτησή τους προς τους συναρμόδιους Υπουργούς Εσωτερικών, Εργασίας &amp; Κοινωνικών Υποθέσεων, Ανάπτυξης &amp; Επενδύσεων και Οικονομικών, 21 Βουλευτές του ΣΥΡΙΖΑ, μεταξύ των οποίων και ο Βουλευτής Ηρακλείου Χάρης Μαμουλάκης."/>
  </head>
  <body>
    <article>
      <h1>Στη Βουλή η παράταση της Κοινωφελούς Εργασίας σε Δήμους, Περιφέρειες</h1>
      <address>
        <time datetime="2019-11-20T09:21:00+00:00">20 Nov 2019, 09:21</time>
      </address>
      <p>Την αναγκαιότητα παράτασης του προγράμματος κοινωφελούς εργασίας που βρίσκεται σε εξέλιξη και αφορά 30.333 εργαζόμενους σε Δήμους, Περιφέρειες και Κέντρα Πρόνοιας σε όλη την χώρα, αναδεικνύουν με ερώτησή τους προς τους συναρμόδιους Υπουργούς Εσωτερικών, Εργασίας &amp; Κοινωνικών Υποθέσεων, Ανάπτυξης &amp; Επενδύσεων και Οικονομικών, 21 Βουλευτές του ΣΥΡΙΖΑ, μεταξύ των οποίων και ο Βουλευτής Ηρακλείου Χάρης Μαμουλάκης.</p>
      <p>«Οι υπηρεσιακές ανάγκες των φορέων που καλύπτουν οι συγκεκριμένοι εργαζόμενοι και στον τόπο μας, είναι πολλές και υπαρκτές» αναφέρει σε δήλωσή του ο Βουλευτής Χάρης Μαμουλάκης, τονίζοντας: «Η προηγούμενη Κυβέρνηση είχε ανανεώσει το συγκεκριμένο πρόγραμμα. Κι επειδή είναι προφανές ότι με την αποχώρηση αυτών των εργαζομένων, τα προβλήματα που θα προκύψουν θα είναι σημαντικά για φορείς και πολίτες, οφείλει η Κυβέρνηση της ΝΔ να ακολουθήσει το ίδιο παράδειγμα και να παρατείνει εκ νέου τη διάρκειά του».</p>
      <p>Όπως είναι γνωστό, το 2018 είχε ξεκινήσει η δράση προώθησης της απασχόλησης μέσω προγραμμάτων κοινωφελούς χαρακτήρα 8μηνης διάρκειας σε Δήμους, Περιφέρειες και Κέντρα Κοινωνικής Πρόνοιας, συνολικού προϋπολογισμού περίπου 156 εκ. ευρώ. Με την λήξη του προγράμματος και αφού είχε αναγνωριστεί η ανάγκη παράτασής του, είχε εγκριθεί η 4μηνη επιμήκυνσή του.</p>
      <p>Δεδομένου ότι οι πραγματικές υπηρεσιακές ανάγκες στους δήμους παραμένουν – αναμένεται μάλιστα να επιδεινωθούν περαιτέρω εξαιτίας της αποχώρησης των απασχολουμένων – οι Βουλευτές του ΣΥΡΙΖΑ ζητούν ενημέρωση σχετικά με το τι τελικά προτίθεται πράξει η Κυβέρνηση.</p>
    </article>
  </body>
</html>