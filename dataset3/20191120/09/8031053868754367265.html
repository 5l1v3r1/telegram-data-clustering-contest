<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b5%cf%84%ce%ac%ce%be%cf%84%ce%b5-%cf%84%ce%b1-%cf%83%cf%85%ce%bc%cf%80%ce%bb%ce%b7%cf%81%cf%8e%ce%bc%ce%b1%cf%84%ce%b1-%ce%b4%ce%b9%ce%b1%cf%84%cf%81%ce%bf%cf%86%ce%ae%cf%82-%cf%83%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T09:36:21+00:00"/>
    <meta property="og:title" content="Πετάξτε τα συμπληρώματα διατροφής, συστήνει ο καθηγητής Αντώνης Καφάτος"/>
    <meta property="og:description" content="Είναι ωφέλιμες οι βιταμίνες και τα συμπληρώματα διατροφής που λαμβάνει ένας στους δύο Έλληνες;"/>
  </head>
  <body>
    <article>
      <h1>Πετάξτε τα συμπληρώματα διατροφής, συστήνει ο καθηγητής Αντώνης Καφάτος</h1>
      <address>
        <time datetime="2019-11-20T09:36:21+00:00">20 Nov 2019, 09:36</time>
      </address>
      <p>
        <b>Είναι ωφέλιμες οι βιταμίνες και τα συμπληρώματα διατροφής που λαμβάνει ένας στους δύο Έλληνες;</b>
      </p>
      <p>“Για τις εταιρείες που τα παράγουν και τα διακινούν είναι εξαιρετικά ωφέλιμα γιατί πλουτίζουν. Στην υγεία μας όχι μόνο δεν προσφέρουν κάτι, αλλά τη βλάπτουν μειώνοντας το προσδόκιμο επιβίωσης”.</p>
      <p>Αυτό είπε στο patris.gr ο ομότιμος καθηγητής Προληπτικής Ιατρικής και Διατροφής του Πανεπιστημίου Κρήτης Αντώνης Καφάτος, ο οποίος υπογράμμισε ότι η υπερβολική και χρόνια κατανάλωσή τους αυξάνει το οξειδωτικό στρες και τους θανάτους για όλα τα νοσήματα.<br/>Ο καθηγητής εξήγησε ότι η χρήση τους για λίγες μόνο εβδομάδες δικαιολογείται όταν έχουμε ανεπάρκεια σε κάποια ουσία. Για παράδειγμα, σε περιπτώσεις σιδηροπενικής αναιμίας η έλλειψη βιταμίνης D (η βιταμίνη του ήλιου) ή Β12.</p>
      <figure>
        <img src="https://www.pentapostagma.gr/wp-content/uploads/2019/11/18326.jpg"/>
      </figure>
      <h3>Έκθεση στον ήλιο και το καλοκαίρι μπάνιο στη θάλασσα μια ώρα μετά</h3>
      <p>“Είναι μεγάλος λάθος η χορήγησή τους για χρόνια” είπε ο καθηγητής υπογραμμίζοντας ότι όσοι για παράδειγμα έχουν έλλειψη της βιταμίνης D, πρέπει να κάνουν το εξής:<br/>Να εκτίθενται στον ήλιο όποτε έχει ηλιοφάνεια για 15-20 λεπτά ημερησίως χωρίς αντιλιακό. Ωστόσο είναι σημαντικό να μεσολαβήσει μια ώρα πριν πάει κάποιος για κολύμπι γιατί η προβιταμίνη που παράγεται ξεπλένεται από το δέρμα όταν μπεις στο νερό.</p>
      <h3>Επικίνδυνα όλα τα συμπληρώματα σε μεγάλες δόσεις</h3>
      <p>Ο κ. Καφάτος υπογράμμισε ότι οι βιταμίνες, αν χρειάζονται, πρέπει να λαμβάνονται για 4-5 εβδομάδες και όχι περισσότερο, τονίζοντας ότι η χρόνια χορήγηση είναι καταστροφική για την υγεία μας.</p>
      <h3>“Πετάξτε τα και αγοράστε εποχιακά προϊόντα”</h3>
      <p>Ο καθηγητής σημείωσε ότι η ισορροπημένη διατροφή με φρέσκα εποχιακά προϊόντα εξασφαλίζει στον οργανισμό μας όλες τις βιταμίνες και τα ιχνοστοιχεία που χρειάζεται.</p>
      <h3>Τι να κάνετε καθημερινά</h3>
      <p>Εξήγησε ότι, αν ακολουθήσουμε τις παρακάτω συνήθειες, θα εξασφαλίσουμε καλύτερη υγεία και ποιότητα ζωής.<br/>Έκθεση στον ήλιο χωρίς αντηλιακό 15-20 λεπτά ημερησίως.</p>
      <p>Εποχιακά φρούτα 4-5 την ημέρα και 4 φλιτζάνια λαχανικά, δύο ωμά, δύο μαγειρεμένα.<br/>Διατροφή με όσπρια και λαχανικά και ελαιόλαδο 50-100 γραμμαρίων αν δεν έχουμε πρόβλημα βάρους.<br/>Μέλι με καρύδια αν νιώσουμε την ανάγκη για γλυκό.<br/>Γαλακτοκομικά (τυρί, γιαούρτι, γάλα)<br/>τις μισές ημέρες του χρόνου.<br/>Κοτόπουλο, κουνέλι, ψάρια 1-2 φορές την εβδομάδα και κόκκινο κρέας μια φορά το μήνα.<br/>Ο κ. Καφάτος επανέλαβε για μια ακόμη φορά ότι η ισορροπημένη διατροφή προσφέρει το πρόγραμμα της νηστείας όλο τον χρόνο ακόμη και για τα παιδιά ηλικίας από 4-5 ετών.<br/>“Δεν είναι δύσκολο να τα ακολουθούμε όλα αυτά και να περπατάμε μισή ή 1 ώρα κάθε μέρα” σχολίασε προσθέτοντας ότι στο δικό τους σπίτι όλα αυτά είναι τρόπος ζωής.</p>
      <h3>“Τι αγόρασα από τη λαϊκή”</h3>
      <p>Άλλωστε, χθες ο καθηγητής πήγε, όπως το συνηθίζει, στη λαϊκή για να αγοράσει φρέσκα προϊόντα εποχής.<br/>“Πήρα πορτοκάλια, μανταρίνια, μπρόκολο, κουνουπίδι και σολωμό.<br/>Θα μαγειρέψουμε το ψάρι ψητό, θα βράσουμε το μπρόκολο, θα φάμε ρεβίθια που έχει ετοιμάσει η γυναίκα μου και θα είμαστε υπερευχαριστημένοι από αυτό το γεύμα.<br/>Τρεφόμαστε σωστά και υγιεινά.</p>
      <p>Αυτό δεν σημαίνει ότι υποφέρουμε ή ότι κάτι στερούμαστε.<br/>Το αντίθετο μάλιστα” είπε.</p>
    </article>
  </body>
</html>