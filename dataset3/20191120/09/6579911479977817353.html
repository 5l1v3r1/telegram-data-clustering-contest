<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23502246-oficial-jose-mourinho-noul-antrenor-lui-tottenham.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T09:09:00+00:00"/>
    <meta property="og:title" content="OFICIAL: Jose Mourinho, noul antrenor al lui Tottenham"/>
    <meta property="og:description" content="Clubul Tottenham a anunțat, miercuri, pe site-ul oficial, că portughezul Jose Mourinho (56 de ani) este noul antrenor principal al echipei. &quot;The Special One&quot; îl înlocuiește pe"/>
  </head>
  <body>
    <article>
      <h1>OFICIAL: Jose Mourinho, noul antrenor al lui Tottenham</h1>
      <address><time datetime="2019-11-20T09:09:00+00:00">20 Nov 2019, 09:09</time> by <a rel="author">Diana Ene</a></address>
      <p><b>Clubul Tottenham a anunțat, miercuri, pe site-ul oficial, că portughezul Jose Mourinho (56 de ani) este noul antrenor principal al echipei. "The Special One" îl înlocuiește pe banca tehnică pe argentinianul Mauricio Pochettino, demis marţi seară, din cauza rezultatelor slabe.<br/></b><br/>Mourinho a semnat cu Tottenham un contract valabil până la finalul sezonului 2022/2023.<br/><br/>"Sunt încântat să mă alătur unui club cu o istorie atât de mare și cu asemenea suporteri pasionați. Calitatea echipei și a academiei mă încântă. M-a atras faptul că pot lucra cu asemenea jucători" -<b> Jose Mourinho.</b><br/><br/>"Jose este unul dintre cei mai de succes manageri din lume, care a câștigat 25 de trofee. El a cucerit titluri pe plan intern în patru țări diferite - un record (Portugalia, Anglia, Italia și Spania) și este unul dintre cei trei manageri care a câștigat UEFA Champions League de două ori cu cluburi diferite, FC Porto în 2004 și Inter Milano în 2010. De asemenea, este de trei ori campion în Premier League cu Chelsea (2005, 2006, 2015)", <b>se arată pe site-ul lui Tottenham.</b><br/><br/>Jose Mourinho era liber de liber de contract după despărţirea de Manchester United, la 18 decembrie 2018. El a mai antrenat de-a lungul timpului echipe precum FC Porto, Chelsea Londra, Inter Milano şi Real Madrid. "The Special One" a cucerit doar trei trofee la United: Cupa Ligii în 2016, Supercupa Angliei în 2017 şi Europa League în 2017.<br/><br/>Tehnicianul lusitan o găsește pe Tottenham pe locul 14 în Premier League, cu 14 puncte, având doar 3 victorii în 12 meciuri jucate în actualul sezon al campionatului (5 remize și 4 înfrângeri).<br/><br/>Tottenham Hotspur l-a demis marţi pe antrenorul argentinian Mauricio Pochettino (47 de ani), sub comanda căruia gruparea londoneză a disputat finala ediţiei trecute a Champions League (0-2 cu Liverpool). Pochettino o antrenat pe Tottenham din 2014.<br/><br/><br/></p>
    </article>
  </body>
</html>