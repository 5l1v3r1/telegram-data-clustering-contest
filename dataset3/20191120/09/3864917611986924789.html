<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2821783-istoricnij-maetok-na-kirovogradsini-zroblat-privablivim-dla-turistiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:31:00+00:00"/>
    <meta property="og:title" content="Історичний маєток на Кіровоградщині зроблять привабливим для туристів"/>
    <meta property="og:description" content="У Маловисківській ОТГ, що на Кіровоградщині, в межах програми DOBRE (&quot;Децентралізація приносить кращі результати та ефективність&quot;) реалізують проєкт &quot;Туристичний кластер &quot;Маєток поміщиків Кудашевих&quot;."/>
  </head>
  <body>
    <article>
      <h1>Історичний маєток на Кіровоградщині зроблять привабливим для туристів</h1>
      <h2>У Маловисківській ОТГ, що на Кіровоградщині, в межах програми DOBRE ("Децентралізація приносить кращі результати та ефективність") реалізують проєкт "Туристичний кластер "Маєток поміщиків Кудашевих".</h2>
      <address>
        <time datetime="2019-11-20T09:31:00+00:00">20 Nov 2019, 09:31</time>
      </address>
      <p>Як <a href="https://www.mviskarada.gov.ua/news/item/1668-v-rozbudovi-rekreatsiynoyi-zony-bilya-mayetku-kudashevykh-v-maliy-vystsi-dopomahatymut-konsultanty-z-rozrobky-proektiv-hromadskykh-prostoriv">повідомляє </a>пресслужба Маловисківської міської ради, на території маєтку в зеленій парковій зоні площею 2,2 гектара, що розташовується в центральній частині міста Мала Виска на березі річки Вись, облаштовують зону відпочинку.</p>
      <p>Уже влаштовано альтанки для відпочинку, паркові лави, стилізовані під старовину  ліхтарі – світильники,  дитячий ігровий майданчик та фонтан з музичним та світловим ефектами.</p>
      <figure>
        <img src="https://static.ukrinform.com/photos/2019_11/1574245281-214.jpg"/>
        <figcaption>
          <i>Фото: mviskarada.gov.ua</i>
        </figcaption>
      </figure>
      <p>"Раніше занедбана та засмічена територія перевтілюється на сучасний об’єкт для відпочинку. Сподіваємося, що ця територія стане такою ж улюбленою для маловищан та гостей громади, як міський парк у м. Макла Виска", – зазначили в міськраді.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2732592-turistiv-zaprosili-na-progulanku-starim-bobrincem.html">Туристів запросили на прогулянку старим Бобринцем</a>
      </blockquote>
      <p>Чиновники акцентували увагу, що в листопаді 2019 року керівництво програми DOBRE ухвалило рішення, що Маловисківська громада отримає допомогу консультантів з розроблення проєктів громадських просторів. Фінансування цих консультативних послуг відбуватиметься за рахунок коштів з загального бюджету, що виділяються на ОТГ програмою DOBRE, як міжнародна технічна допомога.</p>
      <p>Міська рада планує залучити фахівців для влаштування прилеглої до будівлі маєтку Кудашевих території та старовинного  парку, що простягається від історичної будівлі до узбережної смуги річки Вись.</p>
      <p>
        <i>Фото на прев'ю: Oleksandra Sukhenko</i>
      </p>
    </article>
  </body>
</html>