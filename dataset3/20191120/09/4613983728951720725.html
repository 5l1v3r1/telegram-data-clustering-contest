<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/slabostta-na-kitayskata-ikonomika-se-zadalbochava-tarseneto-na-aluminiy-s-parvi-spad-za-30-godini.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T09:05:36+00:00"/>
    <meta property="og:title" content="Слабостта на китайската икономика се задълбочава: търсенето на алуминий с първи спад за 30 години"/>
    <meta property="og:description" content="Това е индикация за продължаващите проблеми на глобалното стопанство изобщо"/>
  </head>
  <body>
    <article>
      <h1>Слабостта на китайската икономика се задълбочава: търсенето на алуминий с първи спад за 30 години</h1>
      <address><time datetime="2019-11-20T09:05:36+00:00">20 Nov 2019, 09:05</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Потреблението на алуминий за цялата 2019 г. във втората най-голяма икономика в света се очаква да достигне 36,55 млн. тона, което е с 1,2% по-малка стойност от година по-рано, сочи последната прогноза на мрежата за информация за металите Antaike, предаде Retuers. Ако очакванията на експертите от нея се сбъднат, това ще е първият спад на потреблението на суровината от три десетилетия насам.</p>
      <p>"Първата причина за този спад е вътрешното потребление, което ще се понижи с 0,9% на годишна основа", посочи старшият анализатор от Antaike Шен Лингян на конференция в сряда. "Износът ще се понижи с 3%." Сред причините за очаквания исторически спад е и забавянето на автомобилния сектор.</p>
      <p>Септември се превърна в 15-ия пореден месец, в който продажбите на автомобили в Китай бележат спад. Секторът е изключително важен за икономиката на страната, тъй като формира 10% от цялото производство, а свързаните с него отрасли са огромни.</p>
      <p>Данните за октомври показват, че износът на необработен алуминий е спаднало до 431 хил. тона, което е най-ниската стойност от февруари тази година досега. Производството на метала е спаднало с най-високата си стойност откакто изобщо то се следи, след като през миналия месец се понижи с 1,6% на годишна основа, до 36 млн. тона. Все пак прогнозата на Шен Лингян е, че догодина производството ще нарасне с 3% до 37,2 млн. тона.</p>
      <p>През всеки един от последните шест месеца дейностите на фабриките в Китай регистрират понижение, а очакванията са брутният вътрешен продукт да нарасне с под 6% през следващите тримесечия (под 5%, ако се вземат предвид реалните данни, а не номиналната статистика в страната).</p>
      <p>"Когато най-големият производител на алуминий в света е изправен пред спад на потреблението на метала за пръв път от три десетилетия насам, това означава, че глобалната икономика като цяло ще продължи да се свива", посочват от Zero Hedge.</p>
    </article>
  </body>
</html>