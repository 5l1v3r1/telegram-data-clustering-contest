<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/nba-basketbal-carmelo-anthony-portland-debut-navrat-new-orleans_1911200901_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T09:00:00+00:00"/>
    <meta property="og:title" content="Anthony se po více než roce vrátil na palubovky NBA, porážce Portlandu ale nezabránil"/>
    <meta property="og:description" content="Anthony nastoupil v základní pětce a už po 70 sekundách proměnil první trojkový pokus, nakonec však za 24 minut trefil jen čtyři ze 14 střel."/>
  </head>
  <body>
    <article>
      <h1>Anthony se po více než roce vrátil na palubovky NBA, porážce Portlandu ale nezabránil</h1>
      <address><time datetime="2019-11-20T09:00:00+00:00">20 Nov 2019, 09:00</time> by <a rel="author">ČTK</a></address>
      <p>
        <b>S novou posilou Carmelem Anthonym nastoupili basketbalisté Portlandu v úterním programu NBA v New Orleansu, pětatřicetiletá hvězda je však k vítězství nedovedla. Blazers podlehli 104:115 a zaznamenali už desátou porážku v sezoně. LeBron James se stal prvním hráčem v historii, který proti všem 30 ligovým klubům zaznamenal triple double, a Lakers se po výhře 112:107 nad Oklahomou znovu osamostatnili v čele tabulky.</b>
      </p>
      <p>Anthony v úterý podepsal kontrakt do konce sezony na 2,15 milionu dolarů a debut si představoval jinak. Nastoupil sice v základní pětce a už po 70 sekundách proměnil první trojkový pokus, nakonec však za 24 minut trefil jen čtyři ze 14 střel a vedle deseti bodů nasbíral i pět faulů a pět ztrát. S 20 minusovými body byl nejhorší na hřišti.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/nba-basketbal-tomas-satoransky-chicago-bulls-krize-sezona_1911191612_mim"/>
      </related>
      <p>Desetinásobný účastník Utkání hvězd Anthony se do hry vrátil po roce a jedenácti dnech. „Bylo skvělé zase cítit, že mě parta lidí potřebuje a věří mi. Nejen hráči, ale i realizační tým,“ řekl nejlepší střelec ligy z roku 2013. „Na to, že má za sebou jen jeden střelecký trénink, si vedl slušně,“ poznamenal trenér Portlandu Terry Stotts.</p>
      <p>Týmu kvůli bolesti zad chyběl Damian Lillard, kromě něj nehráli ani dlouhodobě zraněný Jusuf Nurkič, Pau Gasol nebo Zach Collins. Nejlepším střelcem Blazers byl s 22 body C.J. McCollum. New Orleans dovedl k páté výhře s 22 body a deseti asistencemi Jrue Holiday.</p>
      <figure>
        <iframe data-src="https://twitter.com/NBA/status/1196976001789648897?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pátý zápas v řadě vyhráli Lakers, i když se jim Thunder v závěru přiblížili na dva body. Favorita uklidnil trojkou 55 sekund před koncem Kentavious Caldwell-Pope, z dalšího útoku už se soupeř neprosadil. Nejlepším střelcem vedoucího celku NBA byl s 34 body Anthony Davis, James si připsal historický triple double za 25 bodů, 11 doskoků a deset asistencí. Thunder nestačilo 31 bodů německého rozehrávače Dennise Schrödera, italský střelec Danilo Gallinari jich přidal 25.</p>
      <figure>
        <iframe data-src="https://twitter.com/NBA/status/1197035157116588033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Šestou výhru v sezoně získalo Sacramento, jež doma přehrálo Phoenix 120:116. Kalifornský celek se mohl spolehnout na Bogdana Bogdanoviće: nastřílel 31 bodů včetně sedmi trojek z devíti pokusů. Na druhé straně nastřádal 30 bodů Devin Booker. Uspěl také tým Golden State, který k triumfu 114:95 nad Memphisem a teprve třetímu vítězství v sezoně dotáhl s 29 body Alec Burks.</p>
      <p><b>NBA:</b><br/>LA Lakers - Oklahoma City 112:107, Memphis - Golden State 95:114, New Orleans - Portland 115:104, Sacramento - Phoenix 120:116.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-milwaukee-bucks-chicago-bulls_1911190956_dok"/>
        <a href="https://www.irozhlas.cz/sport/ostatni-sporty/nba-golden-state-warriors-zraneni-dangelo-russell-stephen-curry-zraneni_1911171642_mim"/>
        <a href="https://www.irozhlas.cz/sport/ostatni-sporty/basketbaliste-chicaga-podlehli-brooklynu-satoranskeho-pet-bodu-a-osm-dokoku_1911170906_mim"/>
        <a href="https://www.irozhlas.cz/sport/ostatni-sporty/basketbal-nba-chicago-milwaukee-tomas-satoransky_1911150752_tat"/>
        <a href="https://www.irozhlas.cz/sport/ostatni-sporty/basketbal-nba-los-angeles-clippers-houston-rockets-james-harden-kawhi-leonard_1911141148_and"/>
      </related>
    </article>
  </body>
</html>