<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/politica/2019/11/20/gattini-contro-le-sardine-salvini-scatenato-sui-social-poi-l-atta-1-954831.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T09:08:23+00:00"/>
    <meta property="og:title" content="&quot;Gattini contro le sardine&quot; e attacco a Suso: leader leghista scatenato sui social"/>
    <meta property="og:description" content="Politica - Approfondisci su L'Unione Sarda.it"/>
  </head>
  <body>
    <article>
      <h6 class="kicker">web e politica</h6>
      <h1>"Gattini contro le sardine" e attacco a Suso: leader leghista scatenato sui social</h1>
      <h2>Il segretario della Lega lancia la campagna ironica contro i contestatori in Emilia Romagna e pizzica il centrocampista del Milan. "Pensi ad amministrare meglio", la replica dello spagnolo</h2>
      <address>
        <time datetime="2019-11-20T09:08:23+00:00">20 Nov 2019, 09:08</time>
      </address>
      <p>Matteo Salvini scatenato sui social network.</p>
      <p>In risposta all'iniziativa delle "Sardine" lanciata da un gruppo di ragazzi dell'Emilia Romagna (e che presto <a href="https://www.unionesarda.it/articolo/politica/2019/11/20/le-sardine-arrivano-in-sardegna-flash-mob-anti-lega-a-la-maddalen-1-954851.html">arriverà in Sardegna</a>), riusciti a portare in piazza a Bologna e a Modena <a href="https://www.unionesarda.it/video/video/cronaca-italia/2019/11/19/le-sardine-a-modena-contro-salvini-oltre-6mila-in-piazza-52-954444.html">m</a><a href="https://www.unionesarda.it/video/video/cronaca-italia/2019/11/19/le-sardine-a-modena-contro-salvini-oltre-6mila-in-piazza-52-954444.html">igliaia di persone</a> "senza bandiere", solo con il tam tam su internet, per contestare le politiche della Lega, il segretario del Carroccio e il suo team web (la cosiddetta Bestia) hanno ideato un'ironica campagna intitolata "Gattini con Salvini".</p>
      <p>La formula? Chiedere ai sostenitori di inviare fotografie che ritraggono i propri mici di casa che divorano i pesciolini.</p>
      <p>"Cosa c'è di più dolce e bello dei gattini? Ai vostri bambini felini piacciono le sardine? Mettete la foto nei commenti! Miao!", scrive l'ex ministro dell'Interno su Facebook, ad accompagnare la prima immagine, un gatto che azzanna una sardina.</p>
      <p>L'iniziativa arriva dopo lo sbarco dello stesso Salvini - primo tra i big della politica italiana - su Tik Tok, social network gettonatissimo tra i giovanissimi, ulteriore testimonianza di quanto il capo del Carroccio si affidi alla Rete per veicolare messaggi e cercare consensi.</p>
      <p>Di queste ore, inoltre, è lo scambio di battute, diventato virale, con il centrocampista spagnolo del Milan Suso, che ha compiuto 26 anni.</p>
      <p>"Auguri! Nella speranza che Babbo Natale ti porti un po’ di velocità, di grinta e di voglia di giocare", il messaggio social del leader leghista, grande tifoso milanista, scontento per le prestazioni dei rossoneri in questo avvio di campionato.</p>
      <p>Pronta però è stata la replica, piccata, dell'esterno spagnolo: "Grazie Salvini. Nella speranza che Babbo Natale ti porti un po’ di velocità, di grinta di voglia di amministrare meglio, molto meglio, un paese che amo".</p>
      <p>(Unioneonline/l.f.)</p>
    </article>
  </body>
</html>