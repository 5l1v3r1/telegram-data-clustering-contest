<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/diyanet-personeli/makam-araclariyla-saltanat-surenler-sizin-sikintilarinizi-bilmezler-h543815.html"/>
    <meta property="og:site_name" content="KamuAjans"/>
    <meta property="article:published_time" content="2019-11-20T09:15:18+00:00"/>
    <meta property="og:title" content="Makam Araçlarıyla Saltanat Sürenler Sizin Sıkıntılarınızı Bilmezler!"/>
    <meta property="og:description" content="Diyanet İşleri Başkanlığı merkez ve taşra teşkilatlarında çalışan tüm personellerin sosyo-kültürel, ekonomik ve mesleki sıkıntılarının görülmediğini, din görevlilerinin moral ve motivasyonlarının önemsenmediğini, makam araçlarıyla saltanat sürenlerin din görevlilerine tepeden baktığını belirten Diyanet Bir-Sen Genel Başkanı Hasan Türüt, basın açıklaması yaparak Diyanet camiasına seslendi!"/>
  </head>
  <body>
    <article>
      <h1>Makam Araçlarıyla Saltanat Sürenler Sizin Sıkıntılarınızı Bilmezler!</h1>
      <address><time datetime="2019-11-20T09:15:18+00:00">20 Nov 2019, 09:15</time> by <a rel="author">KamuAjans</a></address>
      <p>
        <b>Diyanet İşleri Başkanlığı merkez ve taşra teşkilatlarında çalışan tüm personellerin sosyo-kültürel, ekonomik ve mesleki sıkıntılarının görülmediğini, din görevlilerinin moral ve motivasyonlarının önemsenmediğini, makam araçlarıyla saltanat sürenlerin din görevlilerine tepeden baktığını belirten Diyanet Bir-Sen Genel Başkanı Hasan Türüt, basın açıklaması yaparak Diyanet camiasına seslendi!</b>
      </p>
      <p>Kibirden yanlarına yaklaşılmayan, hamaset söylemlerinin yanı sıra bir de sendikacılık yerine siyaset yapan yetkili sendikanın sonunun geldiğini ve artık dur denilmesi gerektiğini belirten Türüt, “Diyanet Sen, din görevlilerine tepeden bakan bir sendikadır. Din görevlilerinin aidatlarıyla kendilerine saltanat kurmuşlar, bu saltanatın içinde din görevlilerinin sorunlarına çare üretmek yerine makam araçlarıyla hava atmayı tercih etmişlerdir. Bugün itibariyle hamaset söylemleri, vesayet ve siyaset, Diyanet Sen’i hakkın ve hukukun üstünlüğü ilkesiyle sendikacılık çizgisinden uzaklaştırmıştır. Proje üretemeyen, 84 bin üyenin hakkını yiyen bir sendika olmuştur! Diyanet İşleri Başkanlığı bünyesinde çalışanların ekonomik ve mesleki sorunlarının çözülememesi, alternatif projeler üretilememesi yetkili sendikanın kuruluş amacından saptığının göstergesidir. En ücra yerler de özverili bir şekilde görev yapan din görevlilerinin aidatlarıyla kendilerine saltanat kuranlar koltuklarını bırakmamak için her yolu mubah görürken, din görevlilerinin sorunları, moral ve motivasyonları, haksız yere açılan disiplin soruşturmaları, sürülmeleri artık umurlarında değildir, saltanatın gücü akıllarını başlarından almış, gözlerini kör etmiş, teşkilatlarını bile göremez hale gelmişlerdir.</p>
      <p>Yetkili sendikanın miadı doldu. Malumunuz olduğu üzere miadı dolan bir ürün kullanılmaz. Bu nedenle yetkili sendika olarak Diyanet Sen’den bir an önce kurtulan din görevlileri huzura ve mutluluğa kavuşur! Gözünü açıp gerçekleri görebilen, hakkın ve hukukun üstünlüğüne inanan, kendisinden hiçbir üstünlüğü bulunmayan insanların kendilerine kurdukları tahakkümü yıkmak isteyenler bir an önce Diyanet Sen’e dur demek zorundadır! Aksi halde enflasyona ezilmeye, masa başında işverene boyun bükmeye, müftülükler de azar yemeye, itilip kakılmaya devam edeceklerdir!</p>
      <p>Diyanet Bir-Sen olarak, Diyanet İşleri Başkanlığı merkez ve taşra teşkilatlarında çalışan tüm kardeşlerimize sesleniyorum: Gelin gücümüze güç katalım. Hamasete, yalana, saltanata dur diyelim. Kardeşliğin, huzurun, dayanışmanın, güvenin ruhumuzu sardığı, idealist ve kararlı duruşu, ilkeli ve vizyon sahibi sendikacılık anlayışı ile hareket eden, çizgisinden taviz vermeyen, dinleyen ve camiamızın sorunlarına sahip çıkan Diyanet Bir-Sen’in çatısı altında buluşalım. Din hizmetinin on binlerce neferinin sesine kulak tıkayanların engelini aşıp, küçük hesapların peşinde olanları hüsrana uğratalım. Kur’an, sünnet, vatan, bayrak yolumuz olsun, meşalemiz Hz. Muhammed, O’nun yolunda hizmet hepimize nasip olsun. Tepenizdeki kibir yumruğunu hep birlikte bükelim, saltanatı yerle yeksan edelim, hizmeti şiar edinelim.” dedi.</p>
      <p>“SESİMİZE SES VERİN, GÜCÜMÜZE GÜÇ KATIN!” diyen Hasan Türüt, hizmet bekleyen din görevlilerinin sabrının tükendiğini ve daha fazla beklemeden Diyanet Bir-Sen’e katılmaları gerektiğinin altını çizerken, sessiz ve mazlum çoğunluğun sesi olan Diyanet Bir-Sen’in, bu sessizliği bozmaya cesaretinin olduğunu ve din görevlilerini eziklikten kurtaracak tek sendikanın da Diyanet Bir-Sen olduğunu söyleyerek, unutmayalım ki; makam araçlarıyla saltanat sürenler sizin sıkıntılarınızı bilmezler, dedi.</p>
    </article>
  </body>
</html>