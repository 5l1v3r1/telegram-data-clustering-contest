<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/nagy-beremelesrol-dontott-a-kormany"/>
    <meta property="og:site_name" content="infostart"/>
    <meta property="article:published_time" content="2019-11-20T09:23:00+00:00"/>
    <meta property="og:title" content="Nagy béremelésről döntött a kormány"/>
    <meta property="og:description" content="A kormány három részletben emeli a bírák és az ügyészek illetményét: január 1-jétől a bírák 32 százalékos, az ügyészek 21 százalékos illetményemelésben részesülnek, majd 2021-ben és 2022-ben 12, illetve 13 százalékos emelésben - jelentette be Varga Judit igazságügyi miniszter."/>
  </head>
  <body>
    <article>
      <h1>Nagy béremelésről döntött a kormány</h1>
      <address><time datetime="2019-11-20T09:23:00+00:00">20 Nov 2019, 09:23</time> by <a rel="author">Infostart / MTI</a></address>
      <h3>A kormány három részletben emeli a bírák és az ügyészek illetményét: január 1-jétől a bírák 32 százalékos, az ügyészek 21 százalékos illetményemelésben részesülnek, majd 2021-ben és 2022-ben 12, illetve 13 százalékos emelésben - jelentette be Varga Judit igazságügyi miniszter.</h3>
      <p>A miniszter jelezte, a parlament igazságügyi bizottságát kérik fel az erről szóló módosító javaslat benyújtására.</p>
      <p>Közölte:</p>
      <blockquote>az EU második legrosszabbul fizetett bírái a magyar bírók,</blockquote>
      <p>legutóbb 2004-ben volt átfogó illetményrendezés az igazságügyi területen; 2016-tól három ütemben, kis mértékben nőtt a bírák illetménye, az ügyészeknél pedig 2018-ban volt pótlékrendezés.</p>
      <p>Varga Judit felidézte: miniszteri kinevezésekor ígéretet tett az igazságügyi dolgozók illetményének rendezésére, most a jól teljesítő gazdaságnak köszönhetően ez megtörténhet.</p>
      <p>A tárcavezető kiemelte:</p>
      <blockquote>2020-tól átlagosan 32, illetve 21 százalékos illetményemeléssel "egy szintre hozzák" a bírák és ügyészek fizetését,</blockquote>
      <p>majd 2021-ben és 2022-ben együtt emelik tovább.</p>
      <p>Polt Péter legfőbb ügyész a sajtótájékoztatón hangsúlyozta: a kormánydöntéssel európai uniós szintre emelkedik a javadalmazás a bíróságokon és az ügyészségeken, ez pedig megfelel annak a felelősségteljes munkának, amit a bírák és ügyészek végeznek.</p>
      <p>Fontosnak nevezte, hogy a két szervezetben azonos szinteken azonos jövedelmek legyenek. Mint mondta, a döntés nem egyszerű illetményemelés, hanem az igazságszolgáltatás korszerűsítéséről, a jogszolgáltatás teljesebbé tételéről szól. A legfőbb ügyész úgy vélte, az illetményemelés jó hatással lesz a két szervezet közötti átjárhatóságra is.</p>
      <p>Répássy Árpád, az Országos Bírósági Hivatal elnökhelyettese felidézte: az alaptörvény és a bírák jogállásáról szóló törvény is úgy rendelkezik, hogy a bírói függetlenség egyik legfontosabb pillére a méltó bírói illetmény. Úgy értékelt:</p>
      <blockquote>az illetményemeléssel "minden eddiginél erősebbé teszi a kormány a bírói függetlenséget".</blockquote>
      <p>Felhívta a figyelmet arra is, hogy nem csak a bírák illetménye fog emelkedni, de korrigálják a jelenlegi illetményrendszer számos problémáját is. Példaként említette, hogy az új rendszer jobban fogja ösztönözni a fiatal jogászokat a bírói hivatás vállalására. A sokéves gyakorlattal rendelkező bírák munkáját és a vezetői felelősséget is jobban elismeri, így várhatóan többen fognak pályázni a felsőbb fokú bíróságokra.</p>
      <p>Az elnökhelyettes történelmi jelentőségűnek nevezte az illetményemelést, mondván, "alapvető és elvi jelentősége van" annak, hogy a bíró és az ügyész ugyanolyan illetményben részesüljön.</p>
      <p>Répássy Árpád megköszönte a bíróknak, hogy évek óta olyan teljesítményt nyújtanak, ami a magyar igazságszolgáltatást Európa élvonalában tartja.</p>
      <p>Az Igazságügyi Minisztérium tájékoztatása szerint a döntés közel háromezer bírát és kétezer ügyészt érint. A bírák illetményemelése 2020-ban 9,5 milliárd forintot tesz ki, az ügyészeké pedig 4,5 milliárdot. Az előbbiből az OBH 3 milliárdot, az utóbbiból az ügyészség 1,5 milliárdot biztosít, a fennmaradó összeg pedig a központi költségvetést terheli.</p>
      <p>
        <i>Nyitókép: Botár Gergely</i>
      </p>
    </article>
  </body>
</html>