<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271476/na-malcie-aresztowano-czolowego-biznesmena-chodzi-o-morderstwo-dziennikarki.html"/>
    <meta property="og:site_name" content="Wprost"/>
    <meta property="article:published_time" content="2019-11-20T09:40:00+00:00"/>
    <meta property="og:title" content="Na Malcie aresztowano czołowego biznesmena. Chodzi o morderstwo dziennikarki?"/>
    <meta property="og:description" content="Yorgen Fenech, własiciel firmy 17 Black, został aresztowany - podaje „The Times of Malta”. Według mediów sprawa ma związek z zabójstwem dziennikarki śledczej Daphne Caruany Galizii."/>
  </head>
  <body>
    <article>
      <h1>Na Malcie aresztowano czołowego biznesmena. Chodzi o morderstwo dziennikarki?</h1>
      <address>
        <time datetime="2019-11-20T09:40:00+00:00">20 Nov 2019, 09:40</time>
      </address>
      <p>
        <b>Yorgen Fenech, własiciel firmy 17 Black, został aresztowany - podaje „The Times of Malta”. Według mediów sprawa ma związek z zabójstwem dziennikarki śledczej Daphne Caruany Galizii.</b>
      </p>
      <p>Jednostka należąca do biznesmena została przejęta przez Siły Zbrojne Malty. Świadkowie twierdzą, że luksusowy jacht Gio wyszedł z portu Portomaso około 5:30 rano i krótko po tym podpłynęła do niego łódź patrolowa marynarki. „Times of Malta” podaje, że jacht z biznesmenem na pokładzie powrócił do portu, a Yorgena Fenecha aresztowano.</p>
      <p>Media podkreślają, że akcja służb została przeprowadzona dzień po tym, jak premier Joseph Muscat podpisał dokument gwarantujący ułaskawienie człowiekowi, który twierdzi, że wie, kto stoi za zleceniem zabójstwa dziennikarki.</p>
      <p>Yorgen Fenech jest dyrektorem generalnym Tumas Group, firmy zajmującej się m.in. inwestowaniem w nieruchomości, ich wynajmem i zarządzeniem. Poza tym biznesmen stoi na czele grupy, która w 2013 roku otrzymała główną koncesję od maltańskiego rządu na budowę elektrowni gazowej.</p>
      <h3>Panamskie interesy</h3>
      <p>Jak podaje Reuters, osiem miesięcy przed śmiercią Caruana Galizia pisała na swoim blogu o tajemniczej firmie 17 Black Limited zarejestrowanej w Dubaju, sugerując jej powiązania z maltańskimi politykami. Nie podała jednak wówczas, skąd ma takie informacje. Nie potrafiła też zidentyfikować, kto jest jej właścicielem. Teraz agencja Reutera ustaliła, że jest to własnie Fenech.</p>
      <p>Z ujawnionego w ramach tzw. Panama Papers maila z grudnia 2015 roku wynika, że z przedsiębiorstwa 17 Black Limited płynęły przelewy za niesprecyzowane usługi na rzecz panamskich firm Hearnville i Tillgate założonych przez konsultantów z Nexia BT dla ministra turystyki Konrada Mizziego i szefa gabinetu premiera Keitha Schembriego. W ciągu roku miało być to około 2 milionów dolarów.</p>
      <h3>Zamach na dziennikarkę</h3>
      <p>Daphne Galizia zginęła 16 października 2017 roku po tym, jak w jej samochodzie wybuchła bomba. Galizia pisała bloga „Running Commentary”, który jest jedną z najczęściej odwiedzanych stron internetowych na Malcie. Dziennikarka prowadziła własne śledztwa, głównie ws. korupcji wśród polityków. Galizia została opisana przez portal POLITICO, jako „jednoosobowa Wikileaks”.</p>
      <related>
        <h4>Czytaj także:</h4>
        <a href="https://www.wprost.pl/tygodnik/10099252/gang-malty.html"/>
      </related>
      <footer>Źródło: The Times of Malta, BBC</footer>
    </article>
  </body>
</html>