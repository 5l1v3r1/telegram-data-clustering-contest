<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714390-pagkosmia-hmera-gia-ta-dikaiomata-toy-paidioy-kai-symvash-oi-nees-apeiles.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T09:14:00+00:00"/>
    <meta property="og:title" content="Παγκόσμια Ημέρα για τα Δικαιώματα του Παιδιού και Σύμβαση: Οι νέες απειλές"/>
    <meta property="og:description" content=" Η Παγκόσμια Ημέρα για τα Δικαιώματα του Παιδιού εορτάζεται κάθε χρόνο στις 20 Νοεμβρίου, με αφορμή την επέτειο υιοθέτησης από τη Γενική Συνέλευση του ΟΗΕ,"/>
  </head>
  <body>
    <article>
      <h1>Παγκόσμια Ημέρα για τα Δικαιώματα του Παιδιού και Σύμβαση: Οι νέες απειλές</h1>
      <address>
        <time datetime="2019-11-20T09:14:00+00:00">20 Nov 2019, 09:14</time>
      </address>
      <p> Η Παγκόσμια Ημέρα για τα Δικαιώματα του Παιδιού εορτάζεται κάθε χρόνο στις 20 Νοεμβρίου, με αφορμή την επέτειο υιοθέτησης από τη Γενική Συνέλευση του ΟΗΕ, το 1989, της<a href="https://www.unric.org/el/index.php?option=com_content&amp;view=article&amp;id=26232&amp;Itemid=33"> Σύμβαση για τα Δικαιώματα του Παιδιού.</a><br/><br/>Η Σύμβαση για τα Δικαιώματα του Παιδιού αποτελεί το πλέον αποδεκτό κείμενο για τα ανθρώπινα δικαιώματα παγκοσμίως. Την έχουν επικυρώσει όλα τα κράτη του κόσμου, εκτός των ΗΠΑ και της Σομαλίας (η Ελλάδα την επικύρωσε στις 2 Δεκεμβρίου 1992 με τον νόμο 2101), και τα 54 άρθρα της καλύπτουν όλα τα δικαιώματα των παιδιών που χωρίζονται σε 4 τομείς: Δικαιώματα Επιβίωσης, Ανάπτυξης, Προστασίας και Δικαιώματα Συμμετοχής.<br/><br/>Παρά τα διεθνή κείμενα προστασίας των παιδιών, που σε πολλές χώρες αποτελούν κενό γράμμα, εκατομμύρια παιδιά εξακολουθούν να υποφέρουν από τη φτώχεια και να στερούνται της στοιχειώδους σχολικής εκπαίδευσης, εκατοντάδες χιλιάδες υφίστανται τις τραγικές συνέπειες συρράξεων και οικονομικού χάους, δεκάδες χιλιάδες ακρωτηριάζονται στους πολέμους και πολλά ακόμη ορφανεύουν ή και σκοτώνονται από τον ιό του AIDS και από άλλες ασθένειες. Τα στοιχεία και οι αριθμοί είναι καταπέλτης στο εφησυχασμό της συνείδησης.</p>
      <p>Ιστορικά είναι τα οφέλη για τα παιδιά όλου του κόσμου από τότε που υπεγράφη η Διεθνής Σύμβαση για τα Δικαιώματα του Παιδιού πριν από 30 χρόνια.<br/><br/>Ωστόσο, παρότι τα παιδιά σήμερα ζουν περισσότερο και είναι πιο υγιή, απειλούνται από την κλιματική αλλαγή και τον ηλεκτρονικό εκφοβισμό bullying, όπως δείχνει έκθεση της Unicef.<br/><br/>Σύμφωνα με την έκθεση, η θνησιμότητα σε παιδιά κάτω των 5 ετών μειώθηκε κατά 60% από το 1989. Περισσότερα παιδιά πηγαίνουν σήμερα στο δημοτικό και τα δικαιώματά τους έχουν ενταχθεί σε νόμους που έχουν θεσπιστεί σε πολλές χώρες.<br/><br/>Αλλά η πρόοδος που έχει σημειωθεί δεν θεωρείται ισό τιμη, καθώς τα φτωχά παιδιά κάτω των πέντε ετών που ζουν σε αναπτυσσόμενες χώρες έχουν διπλάσιες πιθανότητες να πεθάνουν από ασθένειες που θα μπορούσαν να έχουν προληφθεί σε σχέση με τα παιδιά πιο πλούσιων οικογενειών.<br/><br/>Η Παγκόσμια Ημέρα για τα Δικαιώματα του Παιδιού εορτάζεται κάθε χρόνο στις 20 Νοεμβρίου, με αφορμή την επέτειο υιοθέτησης από τη Γενική Συνέλευση του ΟΗΕ, το 1989, της Σύμβαση για τα Δικαιώματα του Παιδιού.</p>
      <p><b>Η έκθεση της UNICEF για το 2019</b><br/><br/>Περισσότερα χρόνια και πιο υγιείς ζωές ζουν τα παιδιά στον κόσμο, αλλά σήμερα βρίσκονται αντιμέτωπα με νέες απειλές, όπως η κλιματική αλλαγή, ανακοίνωσε το Ταμείο του ΟΗΕ για την Παιδική Ηλικία (UNICEF).<br/><br/>Σε έκθεση που έδωσε στη δημοσιότητα ενόψει της 30ης επετείου στις 20 Νοεμβρίου από την υιοθέτηση της Σύμβασης του ΟΗΕ για τα Δικαιώματα του Παιδιού, η UNICEF αναφέρει την πρόοδο που έχει επιτευχθεί και τις προκλήσεις που αντιμετωπίζουν σήμερα οι νέοι.<br/><br/>Η επικεφαλής της UNICEF Χενριέτα Φορ υπογραμμίζει σε σχετική ανακοίνωσή της ότι «έχουν σημειωθεί εντυπωσιακές πρόοδοι για τα παιδιά τις τρεις τελευταίες δεκαετίες», ωστόσο «εξακολουθούν να συσσωρεύονται οι ανισότητες σε βάρος των πιο φτωχών και πιο ευάλωτων» από αυτά.<br/><br/>«Επιπλέον των προκλήσεων που εξακολουθούν να αντιμετωπίζουν όσον αφορά την υγεία, τη διατροφή και την παιδεία, τα παιδιά σήμερα έχουν να αγωνιστούν κατά νέων απειλών όπως η κλιματική αλλαγή, η ηλεκτρονική κακοποίηση και ο ηλεκτρονικός εκφοβισμός (μπούλινγκ)», προσθέτει η Φορ.<br/><br/>Όσον αφορά την πρόοδο που έχει σημειωθεί από το 1989, στην έκθεση επισημαίνεται ότι η θνησιμότητα των παιδιών ηλικίας κάτω των πέντε ετών έχει μειωθεί παγκοσμίως κατά περίπου 60%. Επίσης περισσότερα παιδιά πηγαίνουν δημοτικό σχολείο, σημειώνουν οι συντάκτες της έκθεσης, και τα δικαιώματα των παιδιών έχουν ενταχθεί σε νόμους που έχουν θεσπιστεί σε πολλές χώρες.<br/><br/>Ωστόσο η UNICEF επισημαίνει ότι η πρόοδος που έχει επιτευχθεί δεν είναι ισότιμη, καθώς τα παιδιά κάτω των πέντε ετών των πιο φτωχών οικογενειών στις αναπτυσσόμενες χώρες έχουν τις διπλάσιες πιθανότητες να πεθάνουν από ασθένειες που θα μπορούσαν να έχουν προληφθεί από τα παιδιά των πλουσιότερων οικογενειών.<br/><br/>Επίσης μόνον τα μισά από τα φτωχά παιδιά στην υποσαχάρια Αφρική έχουν εμβολιαστεί κατά της ιλαράς, υπογραμμίζει η υπηρεσία αυτή του ΟΗΕ για τα παιδιά και προσθέτει ότι ορισμένα κορίτσια διατρέχουν τώρα μεγαλύτερο κίνδυνο να εξαναγκαστούν να παντρευτούν από ό,τι το 1989.<br/><br/>Επιπλέον τα παιδιά κινδυνεύουν περισσότερο από τις επιπτώσεις της κλιματικής κρίσης, σύμφωνα με την UNICEF.</p>
      <figure>
        <iframe src="https://www.youtube.com/embed/37a5jX4PgVY" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/lWOwXtYzYDo" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/l37OmYx6ueo" width="560" height="315" data-service="Youtube" scrolling="no"/>
      </figure>
    </article>
  </body>
</html>