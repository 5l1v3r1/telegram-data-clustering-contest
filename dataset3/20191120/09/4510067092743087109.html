<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/partid-la-picioare-localnicii-din-colesti-s-au-trezit-cu-strazile-asfaltate-chiar-in-ziua-alegerilor-prezidentiale-152915.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T09:03:00+00:00"/>
    <meta property="og:title" content="Partid la picioare: Localnicii din Coleşti s-au trezit cu străzile asfaltate chiar în ziua alegerilor prezidenţiale"/>
    <meta property="og:description" content="De decenii întregi, românii de la ţară aşteaptă cu interes scrutinurile electorale, deoarece sunt perioadele în care se mai mişcă ceva şi prin satele în care locuiesc. Aşa s-a întâmplat şi înainte de primul tur al alegerilor prezidenţiale în satul bihorean Coleşti, aparţinând de oraşul Vaşcău. Pe 9 noiembrie, în sâmbăta dinaintea alegerilor, drumul principal din sat, care era din pământ de când lumea, a văzut pentru prima oară un strat de asfalt."/>
  </head>
  <body>
    <article>
      <h1>Partid la picioare: Localnicii din Coleşti s-au trezit cu străzile asfaltate chiar în ziua alegerilor prezidenţiale</h1>
      <address>
        <time datetime="2019-11-20T09:03:00+00:00">20 Nov 2019, 09:03</time>
      </address>
      <figure>
        <img src="https://cdn.ebihoreanul.ro/static/gallery_big/20_Colesti_primar.jpg"/>
      </figure>
      <p>De decenii întregi, românii de la ţară aşteaptă cu interes scrutinurile electorale, deoarece sunt perioadele în care se mai mişcă ceva şi prin satele în care locuiesc. Aşa s-a întâmplat şi înainte de primul tur al alegerilor prezidenţiale în satul bihorean Coleşti, aparţinând de oraşul Vaşcău.</p>
      <p>Pe 9 noiembrie, în sâmbăta dinaintea alegerilor, drumul principal din sat, care era din pământ de când lumea, a văzut pentru prima oară un strat de asfalt. Spre mirarea localnicilor, muncitorii s-au apucat de lucru taman sâmbăta, iar într-o zi au şi încheiat lucrarea, aşa că duminică dimineaţa, când s-au deschis secţiile de vot şi sătenii au ieşit pe uliţă, încă mirosea a bitum.</p>
      <p>Pentru ca oamenii să ştie cine sunt binefăcătorii, un sătean a şi scris pe şosea, cu vopsea şi cu cretă colorată numele partidului din care face parte atât el, cât şi primarul din Vaşcău, Florian Porge, adică PNL, plus numele candidatului liberal la funcţia supremă, Iohannis. Să nu cumva să uite oamenii până la urne cui datorează progresul.</p>
    </article>
  </body>
</html>