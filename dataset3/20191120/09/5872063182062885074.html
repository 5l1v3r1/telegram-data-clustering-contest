<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560809/m-kefalogiannis-zita-koinotiki-hrimatodotisi-gia-tin-kriti-polemos-euthunon-gia-dako/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T09:04:53+00:00"/>
    <meta property="og:title" content="Μ. Κεφαλογιάννης: Ζητά κοινοτική χρηματοδότηση για την Κρήτη – «Πόλεμος» ευθυνών για δάκο"/>
    <meta property="og:description" content="«Στις 8 Νοεμβρίου ήρθαν τα φάρμακα» - Αποκάλυψη Νίκου Συριγωνάκη στην Ώρα Αιχμής"/>
  </head>
  <body>
    <article>
      <h1>Μ. Κεφαλογιάννης: Ζητά κοινοτική χρηματοδότηση για την Κρήτη – «Πόλεμος» ευθυνών για δάκο</h1>
      <address><time datetime="2019-11-20T09:04:53+00:00">20 Nov 2019, 09:04</time> by <a rel="author">Παπαδάκης Χριστόφορος</a></address>
      <p>
        <b>«Στις 8 Νοεμβρίου ήρθαν τα φάρμακα» - Αποκάλυψη Νίκου Συριγωνάκη στην Ώρα Αιχμής</b>
      </p>
      <p>«Κοινοτική χρηματοδότηση για τον τομέα της ελαιοκομίας που πλήττεται στην Κρήτη» ζητά με ερώτησή του προς την Ευρωπαϊκή Επιτροπή ,ο Μανόλης Κεφαλογιάννης, με αφορμή το τεράστιο ζήτημα που έχει δημιουργηθεί στην Κρήτη με τους ελαιοπαραγωγούς</p>
      <p>Αναλυτικά η ερώτηση του Μανόλη Κεφαλογιάννη έχει ως εξής: «Η Κρήτη είναι η δεύτερη πιο σημαντική περιφέρεια στην Ελλάδα για την <a href="https://www.neakriti.gr/article/kriti/1560766/dakos-katevainei-kriti-gia-anakoinoseis-o-gg-agrotikis-anaptuxis/">παραγωγή ελαιολάδου</a>, όπου περίπου το 1⁄4 της συνολικής έκτασης καλύπτεται από ελαιόδεντρα, τα οποία αποτελούν το 65% της γεωργικής γης του νησιού.</p>
      <p>Οι προβλέψεις για το 2019 είναι απογοητευτικές, με<a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"> μεγάλες μειώσεις στην παραγωγή</a> και υποβάθμιση της ποιότητας του παραγόμενου ελαιολάδου, λόγω του συνδυασμού αυξημένων προσβολών από δάκο και γλοιοσπόριο, που διευκολύνονται από τις καιρικές συνθήκες.</p>
      <p>
        <b>Δεδομένου ότι:</b>
      </p>
      <p>- Ο συνδυασμός των παρασίτων αυξάνει τα επίπεδα οξύτητας, που σημαίνει επιπλέον αύξηση του κόστους για τον διαχωρισμό του εξαιρετικά παρθένου ελαιολάδου, απαραίτητο για την απόκτηση ΠΟΠ/ΠΓΕ προϊόντος,</p>
      <p>- Το Ελληνικό Πρόγραμμα Αγροτικής Ανάπτυξης δεν περιλαμβάνει τη στήριξη των γεωργών για τη συμμετοχή σε συστήματα ασφάλισης με στόχο την υποστήριξη των παραγωγών για την αντιμετώπιση της παραγωγής και των απωλειών εισοδήματος από φυσικές καταστροφές,</p>
      <p>
        <b>Ερωτάται η Επιτροπή:</b>
      </p>
      <ol>
        <li>Πώς σκοπεύει να στηρίξει τους ελαιοπαραγωγούς της Κρήτης σε αυτή τη δύσκολη περίοδο κρίσης, όσον αφορά στην αντιμετώπιση αυτών των παρασίτων;</li>
        <li>Σκοπεύει να διαθέσει ειδική χρηματοδότηση για τη στήριξη του τομέα της ελαιοκομίας και, εάν ναι, με ποιον τρόπο;».</li>
      </ol>
      <p>
        <b>Αποκάλυψη Συριγωνάκη – Στις 8 Νοεμβρίου ήρθαν τα φάρμακα</b>
      </p>
      <p>“Πόλεμος” έχει ξεσπάσει - μετά και τις πρόσφατες ανακοινώσεις Βορίδη περί ευθύνης της Περιφέρειας για τη δακοκτονία - ανάμεσα στο υπουργείο Αγροτικής Ανάπτυξης και την Περιφέρεια Κρήτης. Μάλιστα... “λάδι στη φωτιά” έβαλε, στη διάρκεια της εκπομπής <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/">“Ώρα Αιχμής</a>” με τον Μάνο Δασκαλάκη προχθές τη νύχτα, ο αντιπεριφερειάρχης Κρήτης Νίκος Συριγωνάκης, όταν παρουσίασε ένα έγγραφο-δελτίο παραλαβής, σύμφωνα με το οποίο, όπως τόνισε ο κ. Συριγωνάκης, η Περιφέρεια παρέλαβε με πολύ μεγάλη καθυστέρηση, στις 8 Νοεμβρίου, τα φάρμακα για τον δάκο. Παράλληλα, ο κ. Συριγωνάκης χαρακτήρισε άστοχη τη δήλωση του κ. Βορίδη περί ευθύνης της Περιφέρειας!</p>
      <p>Εκτός όμως από τον αντιπεριφερειάρχη Κρήτης, κριτική στον υπουργό άσκησε και η αντιπεριφερειάρχης Ρεθύμνου Μαρία Λιονή, ενώ ο πρόεδρος της ΕΑΣΗ Σταύρος Γαβαλάς, ο αντιπρόεδρος Μύρων Χιλετζάκης αλλά και ο πρόεδρος των αμπελουργών Πρίαμος Ιερωνυμάκης ζητούν επιτακτικά την κήρυξη της Κρήτης σε κατάσταση έκτακτης ανάγκης, καθώς οι ίδιοι χαρακτηρίζουν την καταστροφή στην παραγωγή καθολική.</p>
      <p>Εξάλλου, μεθαύριο Παρασκευή οι αντιπεριφερειάρχες της Κρήτης, με επικεφαλής τον κ. Συριγωνάκη, θα επισκεφτούν στην Αθήνα τον Μάκη Βορίδη.</p>
      <p>Να υπενθυμίσουμε ότι, εκτός από τον δάκο, ίσως και μεγαλύτερες καταστροφές έχει προκαλέσει στην ελαιοπαραγωγή της Κρήτης το γλοιοσπόριο. Αλλά, όπως αποκάλυψε χθες η “Νέα Κρήτη”, δεν αποκλείεται στο επόμενο διάστημα να δούμε στα ελαιόδεντρα και κυκλοκόνιο, κάτι για το οποίο μας μίλησε ο πρόεδρος της Εθνικής Διεπαγγελματικής Οργάνωσης Ελιάς Γιώργος Ντούτσιας. Ως γεωπόνος, προτείνει στους παραγωγούς μετά το λιομάζωμα να προβούν σε ολική κάλυψη των ελαιοδέντρων τους με χαλκούχα σκευάσματα και άλλα μυκητοκτόνα.</p>
      <p>
        <b>Έρχεται Κρήτη ο γ.γ.</b>
      </p>
      <p>Στο μεταξύ, στη σκιά της κόντρας ανάμεσα σε Περιφέρεια και υπουργείο Αγροτικής Ανάπτυξης, σήμερα το απόγευμα “κατεβαίνει” στα Χανιά ο γενικός γραμματέας του υπουργείου Αγροτικής Ανάπτυξης και Τροφίμων Γιώργος Στρατάκος, μετά και την πρωτοβουλία της βουλευτή της Ν.Δ. Ντόρας Μπακογιάννης.</p>
      <p>Στο “μικροσκόπιο” της ευρείας σύσκεψης στην Αντιπεριφέρεια των Χανίων θα μπουν το σοβαρό πρόβλημα με τον δάκο, αλλά και οι καταστροφές από την πρόσφατη κακοκαιρία. Μάλιστα, σύμφωνα με πληροφορίες, από τα Χανιά θα γίνουν ανακοινώσεις και για τον δάκο, στη σκιά των δηλώσεων που έγιναν στη διάρκεια της εκπομπής “Ώρα Αιχμής” για την ευθύνη του υπουργείου όσον αφορά στη δακοκτονία.</p>
      <p>
        <b>H ερώτηση Αραχωβίτη</b>
      </p>
      <p>Επίκαιρη ερώτηση κατέθεσε προχθές Δευτέρα ο βουλευτής Λακωνίας και τομεάρχης Αγροτικής Ανάπτυξης του ΣΥΡΙΖΑ, Σταύρος Αραχωβίτης, σχετικά με τις τιμές στο ελαιόλαδο και τη βρώσιμη ελιά.</p>
      <p>Συγκεκριμένα, ο πρώην υπουργός Αγροτικής Ανάπτυξης και Τροφίμων τονίζει τα ακόλουθα: «Η νέα ελαιοκομική περίοδος που έχει ξεκινήσει σε όλη την Ελλάδα, ενώ διαφαινόταν ότι θα είναι μια καλή περίοδος, τελικά τα μέχρι σήμερα στοιχεία δεν το επιβεβαιώνουν. Αντίθετα, οι τιμές τους τελευταίους μήνες στην ελληνική αλλά και σε άλλες αγορές (ισπανική, πορτογαλική) είναι ιδιαίτερα χαμηλές. Για παράδειγμα, η τιμή του ισπανικού έξτρα παρθένου ελαιολάδου στα μέσα Οκτωβρίου ήταν 33% χαμηλότερη από τον πενταετή μέσο όρο. Ομοίως, η τιμή του ελληνικού παρθένου ελαιολάδου ήταν 13,5% χαμηλότερη από τον πενταετή μέσο όρο.</p>
      <p>Ένας από τους παράγοντες στον οποίο αποδίδονται οι μειωμένες τιμές είναι τα εξαιρετικά υψηλά αποθέματα που έχουν δημιουργηθεί σε επίπεδο Ε.Ε., τον συντριπτικό όγκο των οποίων κατέχει η Ισπανία. Η διαφαινόμενη μείωση των τιμών οδήγησε την Επιτροπή με απόφασή της [Εκτελεστικός Κανονισμός (Ε.Ε.) 2019/1882 της 8ης/11/2019] να ενισχύσει την ιδιωτική αποθεματοποίηση ελαιολάδου. Όμως, τα αποθέματα στη χώρα μας ήταν ιδιαίτερα χαμηλά λόγω της κακής περσινής χρονιάς. Υπάρχει δε η ανησυχία ότι η αύξηση της παγκόσμιας παραγωγής, με νέες χώρες να μπαίνουν δυναμικά στην καλλιέργεια της ελιάς και την παραγωγή ελαιολάδου, με χαμηλό κόστος και τιμές στις εξαγωγές, ενδέχεται να μην ακολουθηθεί από αντίστοιχη αύξηση της κατανάλωσης. Σε τέτοια περίπτωση, μέτρα σαν αυτό της αποθεματοποίησης έχουν μόνο παροδικά αποτελέσματα», αναφέρει, μεταξύ άλλων, και ερωτά τον κ. Βορίδη: «Ποια στρατηγική προτίθεται να ακολουθήσει στον τομέα της ελιάς και του ελαιολάδου;</p>
      <p>Ποια επιπλέον αυτών της Ε.Ε. άμεσα μέτρα προτίθεται να λάβει για τη στήριξη της τιμής και του εισοδήματος των ελαιοπαραγωγών της χώρας μας;».</p>
      <figure>
        <iframe src="https://www.youtube.com/embed/u8U1mVADul8" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"/>
        <a href="https://www.neakriti.gr/article/kriti/1560766/dakos-katevainei-kriti-gia-anakoinoseis-o-gg-agrotikis-anaptuxis/"/>
        <a href="https://www.neakriti.gr/article/kriti/1560751/kodra-anamesa-sto-upourgeio-kai-tin-perifereia-gia-to-dako/"/>
      </related>
    </article>
  </body>
</html>