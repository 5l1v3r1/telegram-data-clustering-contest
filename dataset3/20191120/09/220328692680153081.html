<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/pernik-protestira-sreshchu-vodniya-rezhim-407170.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T09:54:00+00:00"/>
    <meta property="og:title" content="Перник на протест срещу водния режим"/>
    <meta property="og:description" content="От началото на седмица в Перник и още 10 населени места беше въведен воден режим"/>
  </head>
  <body>
    <article>
      <h1>Перник на протест срещу водния режим</h1>
      <address><time datetime="2019-11-20T09:54:00+00:00">20 Nov 2019, 09:54</time> by <a rel="author">Редактори, сн. БГНЕС</a></address>
      <p>Перник излезе днес на протест заради кризата с водата и драстичния спад на язовир "Студена", предаде БНР. От началото на седмица в Перник и още 10 населени места беше въведен воден режим.</p>
      <p>Протестът започна в 9 часа пред сградата на ВиК-Перник. Организаторите са подготвили писмо, което ще връчат на кмета Станислав Владимиров. Те настояват за оставка на ръководството на ВиК-дружеството и търсене на отговорност заради водната криза на бившия кмет Вяра Церовска и областния управител Ирена Соколова. Започна и събирането на подписка.</p>
      <p>Протестиращите носят лозунги с надписи “Къде ни е водата“ и “Оставка“. Някои от тях са си пуснали неплатен отпуск, за да присъстват на протеста.</p>
      <p>Всички осъзнават необходимостта от воден режим на този етап, но искат да знаят защо се е стигнало да тази крайна мярка и кой е виновникът. Недоволството е породено и от неспазването на графика на режима и бавенето от страна на Мерките за допълнително водоподаване (МРРБ).</p>
      <p>Протестиращите ще искат днес и среща с управителя на ВиК.</p>
      <p>Кметът Станислав Владимиров сезира държавното обвинение още в понеделник. "Надявам се Прокуратурата да влезе във ВиК в спешен порядък и да направи преглед на всички действия", коментира той. По думите му, първите стъпки, които ВиК операторът трябваше да предприеме по въвеждането на режима, не са добри, защото разходът на вода от язовир „Студена“ не е намален. „Ако продължаваме така, ще имаме вода още два месеца", каза кметът.</p>
      <p>"Топлофикация Перник" е готова за зимния сезон, съобщи междувременно директорът на дружеството Любомир Спасов. На склад в предприятието има над 100 000 тона въглища. Количеството ще стигне за около 40 дни, дори през това време да не се правят нови доставки.</p>
      <p>Директорът на Топлофикация Любомир Спасов съобщи, че заради водния режим има проблеми с качеството на топлата вода: “Получава се непрекъснато изпразване на системата и пълнене, въздушни възглавници, горене на помпи за битова гореща вода, но малко по малко ще се справим с този проблем. Да се надяваме, че режимът ще бъде по-кратък“, каза Спасов.</p>
      <p>Той не очаква водният режим да се отрази на отоплението. По думите му дружеството разполага с достатъчно екипи, които в случаи на авария да реагират своевременно: “Авариите се работят до отстраняване, т.е. когато някъде има теч, почва се аварията и се работи до отстраняване. Всичко ще се случва в рамките на часове до максимум денонощие“, заяви Спасов.</p>
    </article>
  </body>
</html>