<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/bc1da250df0c18c4/container-frigorific-cu-zeci-de-migranti-descoperit-pe-un-feribot-spre-marea-britanie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T09:29:00+00:00"/>
    <meta property="og:title" content="Container frigorific cu zeci de migranți, descoperit pe un feribot spre Marea Britanie"/>
    <meta property="og:description" content="Echipajul unui feribot olandez a descoperit marţi 25 de migranţi într-un container frigorific la bordul unei nave care se îndrepta spre Marea Britanie, nevoită apoi să se întoarcă, au anunţat poliţia şi serviciile de salvare din Olanda, relatează Agerpres."/>
  </head>
  <body>
    <article>
      <h1>Container frigorific cu zeci de migranți, descoperit pe un feribot spre Marea Britanie</h1>
      <address><time datetime="2019-11-20T09:29:00+00:00">20 Nov 2019, 09:29</time> by <a rel="author">Jurnal.md</a></address>
      <p>
        <b>Echipajul unui feribot olandez a descoperit marţi 25 de migranţi într-un container frigorific la bordul unei nave care se îndrepta spre Marea Britanie, nevoită apoi să se întoarcă, au anunţat poliţia şi serviciile de salvare din Olanda, relatează Agerpres.</b>
      </p>
      <p>Trecătorii clandestini, a căror origine nu a fost precizată, au primit îngrijiri medicale în portul Vlaardingen, în apropiere de Rotterdam, iar doi dintre ei au fost spitalizaţi. ”Odată la bord, s-a dovedit că mai multe persoane au fost descoperite într-un container frigorific. Nava s-a întors în port”, au transmis serviciile de urgenţă din regiunea Rotterdam pe contul lor de Twitter.</p>
      <p>Nava a fost verificată şi de câini poliţişti şi urma să fie trimisă în portul britanic Felixstowe pentru a se stabili dacă mai există şi alţi migranţi la bord.</p>
      <p>Nava aparţine companiei DFDS Seaways, care a precizat că migranţii s-au urcat la bord pe o semiremorcă, potrivit cotidianului De Telegraaf. Această descoperire survine după găsirea a 39 de vietnamezi morţi într-un camion frigorific luna trecută în Marea Britanie.</p>
    </article>
  </body>
</html>