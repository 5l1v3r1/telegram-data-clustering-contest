<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/russia-denounces-u-s-decision-to-support-israeli-settlements-in-west-bank123.html"/>
    <meta property="og:site_name" content="DoolNews"/>
    <meta property="article:published_time" content="2019-11-20T09:25:00+00:00"/>
    <meta property="og:title" content="ഇസ്രഈല്‍ അധിനിവേശം നിയമ ലംഘനമല്ലെന്ന് അമേരിക്ക; എതിര്‍പ്പറിയിച്ച് റഷ്യ"/>
    <meta property="og:description" content="ISRAELI–PALESTINIAN CONFLICT World ജറുസലേം: വെസ്റ്റ് ബാങ്കിലേക്ക് ഇസ്രഈല്‍ നടത്തുന്ന അധിനിവേശം നിയമലംഘനമായി കണക്കാക്കാനാവുന്നതല്ലെന്ന അമേരിക്കയുടെ തീരുമാനത്തിനെതിരെ റഷ്യ."/>
  </head>
  <body>
    <article>
      <h1>ഇസ്രഈല്‍ അധിനിവേശം നിയമ ലംഘനമല്ലെന്ന് അമേരിക്ക; എതിര്‍പ്പറിയിച്ച് റഷ്യ</h1>
      <address><time datetime="2019-11-20T09:25:00+00:00">20 Nov 2019, 09:25</time> by <a rel="author">ന്യൂസ് ഡെസ്‌ക്</a></address>
      <p>ജറുസലേം: വെസ്റ്റ് ബാങ്കിലേക്ക് ഇസ്രഈല്‍ നടത്തുന്ന അധിനിവേശം നിയമലംഘനമായി കണക്കാക്കാനാവുന്നതല്ലെന്ന അമേരിക്കയുടെ തീരുമാനത്തിനെതിരെ റഷ്യ.</p>
      <p>യു.എസിന്റെ നീക്കം അന്താരാഷ്ട്ര നിയമ ലംഘനമാണെന്നും ഇത് ഇസ്രഈല്‍ ഫലസ്തീന്‍ തര്‍ക്കത്തെ രൂക്ഷമാക്കുമെന്നും റഷ്യന്‍ വിദേശ കാര്യ വകുപ്പ് അറിയിച്ചു. ഒപ്പം യു.എസിന്റെ നീക്കം പശ്ചിമേഷ്യയിലെ സമാധാന നീക്കങ്ങളില്‍ ഗുരുതരമായ പ്രത്യാഘാതങ്ങള്‍ ഉണ്ടാക്കുമെന്ന് ജോര്‍ദ്ദാന്‍ വിദേശ കാര്യ മന്ത്രി അയ്മാന്‍ സഫാദിയും മുന്നറിയിപ്പ് നല്‍കി.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞ ദിവസമാണ് വെസ്റ്റ് ബാങ്കിലേക്ക് ഇസ്രഈല്‍ നടത്തുന്ന അധിനിവേശം നിയമ ലംഘനമല്ലെന്ന് അമേരിക്കന്‍ സ്റ്റേറ്റ് സെക്രട്ടറി മൈക്ക് പോംപിയോ വ്യക്തമാക്കിയകത്.<br/>വിഷയത്തിന്റെ എല്ലാ വശങ്ങളും പരിശോധിച്ചിട്ടുണ്ടെന്നും ഇസ്രഈല്‍ നടത്തുന്നത് അധിനിവേശമാണെന്ന് പറയാന്‍ കഴിയില്ലെന്നും മൈക്ക് പോംപിയോ പറഞ്ഞു.</p>
      <p>ഇസ്രഈല്‍ അധിനിവേശത്തില്‍ അന്താരാഷ്ട്ര തലത്തില്‍ തുടര്‍ന്നുവരുന്ന നയത്തെയാണ് പോംപിയോ തള്ളിയിരിക്കുന്നത്.</p>
      <p>1967 ലെ യുദ്ധത്തിനു ശേഷം വെസ്റ്റ് ബാങ്ക് കൈയ്യേറി അധിവേശം നടത്തിയ നടപടി ജനീവ കരാര്‍ പ്രകാരം നിയമലംഘനമാണെന്ന് യു.എന്‍ അടക്കം അംഗീകരിച്ചതാണ്. 2016 ലെ ജനീവ സമ്മേളനത്തിലും പിടിച്ചടക്കിയ ഒരു മേഖലയിലേക്ക് ജനസംഖ്യാപരമായ അധിനിവേശം നടത്തുന്നത് നിയമ ലംഘനമാണെന്ന് പറഞ്ഞിട്ടുണ്ടായിരുന്നു.</p>
      <p>എണ്‍പതുകള്‍ മുതല്‍ ഇസ്രഈല്‍ ഫലസ്തീന്‍ വിഷയത്തില്‍ അമേരിക്ക തുടര്‍ന്നു വരുന്ന നയമാണ് ട്രംപ് മാറ്റിമറിക്കുന്നത്.</p>
      <related>
        <a href="https://www.doolnews.com/whatsapp-leak-cyber-quotation-against-democracy-and-india-israeli-relationship-fb-notification452.html?utm_source=doolnews&amp;utm_medium=related"/>
      </related>
      <p>മുന്‍ അമേരിക്കന്‍ പ്രസിഡന്റായ ബരാക് ഒബാമയുടെ ഭരണകാലത്ത് നിയമവിരുദ്ധമായ ഇസ്രഈല്‍ കുടിയേറ്റങ്ങള്‍ അവസാനിപ്പിക്കണമെന്ന യു.എന്‍ പ്രമേയത്തെ അമേരിക്ക വീറ്റോ ചെയ്യുകയാണുണ്ടായത്. ഇതിനു കടക വിരുദ്ധമായി ഇസ്രഈല്‍ അനുകൂല നിലപാട് സ്വീകരിക്കുന്ന ട്രംപിന്റെ നീക്കങ്ങള്‍ തുടര്‍ന്നു വരുന്നതിന്റെ ഒടുവിലത്തെ ഉദാഹരണമാണ് പോംപിയോയുടെ പ്രസ്താവന. ടെല്‍അവീവില്‍ നിന്ന് ഇസ്രഈല്‍ എംബസി ജറുസലേമിലേക്ക് മാറ്റിയതും ഫലസ്തീനുള്ള ധനസഹായം നിര്‍ത്തലാക്കിയതും ഗോലന്‍ കുന്നുകള്‍ ഇസ്രഈലിന്റെ ഭാഗമായി അംഗീകരിച്ചതും ട്രംപിന്റെ നേരത്തെയുള്ള ഇസ്രഈല്‍ അനുകൂല നീക്കങ്ങളായിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പോപിയോയുടെ പ്രസ്താവനക്കെതിരെ കടുത്ത പ്രതിഷേധമാണ് കഴിഞ്ഞ ദിവസം ഫലസ്തീന്‍ അറിയിച്ചിരിക്കുന്നത്.</p>
      <p>അന്താരാഷ്ട്ര നിയമത്തില്‍ മാറ്റം വരുത്താന്‍ വാഷിംഗ്ടണിന് യാതൊരു അധികരവുമില്ലെന്നതാണ് ഫല്‌സതീന്‍ പ്രസിഡന്റ് മഹമൂദ് അബ്ബാസിന്റെ വക്താവ് പറഞ്ഞിരിക്കുന്നത്. അന്താരാഷ്ട്ര നിയമ വ്യവസ്ഥകള്‍ക്ക് വിരുദ്ധമാണ് യു.എസ് നയമെന്നും ഇവര്‍ വ്യക്തമാക്കി.</p>
      <figure>
        <iframe src="https://www.youtube.com/embed/yKzBjGPYUME" width="560" height="315" data-service="Youtube" scrolling="no"/>
      </figure>
    </article>
  </body>
</html>