<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/chetirima-dushi-ot-telk-v-stara-zagora-sa-osadeni-za-podkupi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T09:37:00+00:00"/>
    <meta property="og:title" content="Четирима души от ТЕЛК в Стара Загора са осъдени за подкупи"/>
    <meta property="og:description" content="Те взимали пари, за да завишат процента нетрудоспособност"/>
  </head>
  <body>
    <article>
      <h1>Четирима души от ТЕЛК в Стара Загора са осъдени за подкупи</h1>
      <h2>Те взимали пари, за да завишат процента нетрудоспособност</h2>
      <address><time datetime="2019-11-20T09:37:00+00:00">20 Nov 2019, 09:37</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Специализираният наказателен съд наложи наказания от по 3 години условно лишаване от свобода с 5-годишен изпитателен срок на председателя, на двама членове и секретаря на ТЕЛК  в МБАЛ „Проф. Д-р Стоян Киркович“ АД в Стара Загора, съобщиха от прокуратурата.</p>
      <p>На тримата лекари в комисията съдът е наложил и глоби от 4000 до 5000 лева, както и лишаване от право да заемат държавна длъжност в ТЕЛК комисии за срок от 5 години. На секретаря на комисията е наложена глоба от 3000 лева.</p>
      <p>Четиримата бяха предадени на съд през март 2016 г. за това, че са участвали в организирана престъпна група за подкупи. В рамките на месец и половина са приели облаги в размер на 4950 лева и 50 евро от 22 лица, за да им издадат експертни решения на ТЕЛК за над 50% трайно намалена работоспособност.</p>
      <p>Подсъдимите по делото са осъдени да заплатят солидарно придобитите в резултат на престъпните деяния суми  по сметка на държавата.</p>
      <p>Присъдата не е окончателна и подлежи на обжалване в 15-дневен срок.</p>
    </article>
  </body>
</html>