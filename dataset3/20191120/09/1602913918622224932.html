<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/aria-cercului-cea-mai-cautata-expresie-pe-google-in-romania-dupa-dezbaterile-de-marti-18598089"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T09:39:51+00:00"/>
    <meta property="og:title" content="„Aria cercului”, cea mai căutată expresie pe Google în România după dezbaterile de marţi"/>
    <meta property="og:description" content="„Aria cercului” a devenit, marţi seara, cea mai căutată expresie pe versiunea locală a celui mai mare motor de căutare din lume, arată datele oferite de serviciul Google Trends."/>
  </head>
  <body>
    <article>
      <h1>„Aria cercului”, cea mai căutată expresie pe Google în România după dezbaterile de marţi</h1>
      <address><time datetime="2019-11-20T09:39:51+00:00">20 Nov 2019, 09:39</time> by <a rel="author" href="https://www.zf.ro/autor/adrian-popa" target="_blank">Adrian Popa</a></address>
      <p>„Aria cercului” a devenit, marţi seara, cea mai căutată expresie pe versiunea locală a celui mai mare motor de căutare din lume, arată datele oferite de serviciul Google Trends.</p>
      <p>Un vârf de interes a fost înregistrat la ora 21.00, la scurt timp după ce Viorica Dăncilă a fost întrebată de o jurnalistă „Care este aria cercului?”. Cele mai multe căutări au fost înregistrate în Sibiu, Bucureşti şi Dolj.</p>
      <p>Ulterior, preşedintele Iohannis a evitat să răspundă când i s-a pus aceeaşi întrebare.</p>
      <p>Cei doi candidaţi au fost profesori înainte de a se dedica politicii. Dăncilă a declarat recent că a dat meditaţii la matematică, iar şeful statului a oferit meditaţii la fizică. Formula pentru aria cercului se învaţă la gimnaziu.</p>
      <p>„Aria cercului” a devenit rapid cea mai căutată expresie pe platforma Google.ro în data de 19 noiembrie, cu peste 100.000 de căutări, depăşind alte expresii populare în timpul zilei, precum „fosfura de aluminiu”.</p>
    </article>
  </body>
</html>