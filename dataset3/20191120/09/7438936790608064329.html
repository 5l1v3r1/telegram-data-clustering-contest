<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Berdychova-ANO-Mladi-sportovci-pojedou-do-Karlovarskeho-kraje-604012"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T09:09:00+00:00"/>
    <meta property="og:title" content="Berdychová (ANO): Mladí sportovci pojedou do Karlovarského kraje"/>
    <meta property="og:description" content="Výprava mladých sportovců – reprezentantů Královéhradeckého kraje – pojede na Hry IX. zimní olympiády dětí a mládeže České republiky, které se budou konat v Karlovarském kraji ve dnech 19. až 24. ledna 2020."/>
  </head>
  <body>
    <article>
      <h1>Berdychová (ANO): Mladí sportovci pojedou do Karlovarského kraje</h1>
      <address>
        <time datetime="2019-11-20T09:09:00+00:00">20 Nov 2019, 09:09</time>
      </address>
      <p>
        <b>Výprava mladých sportovců – reprezentantů Královéhradeckého kraje – pojede na Hry IX. zimní olympiády dětí a mládeže České republiky, které se budou konat v Karlovarském kraji ve dnech 19. až 24. ledna 2020.</b>
      </p>
      <p>Letní a zimní olympiády jsou největší a nejvýznamnější multisportovní akcí svého druhu pořádané pro děti a mládež v České republice. V návrhu rozpočtu Královéhradeckého kraje na rok 2020 je na olympiády vyčleněno 2,5 milionu korun.<br/><br/>„Královéhradecký kraj vyšle na olympiádu 135člennou výpravu, ve které nás bude reprezentovat 101 sportovců a doplní je 31 trenérů a 3 vedoucí výpravy,“ říká náměstkyně hejtmana Martina Berdychová s tím, že věří v dobrá umístění i získání cenných medailí. „V našem kraji totiž vyrůstají talentovaní sportovci, o kterých v příštích letech určitě uslyšíme. Ráda vidím, když mládež aktivně tráví volný čas sportem. Olympiády s nimi každý rok prožívám a fandím,“ dodává náměstkyně Berdychová. </p>
      <p>Sportovci jednotlivých krajů si budou moci poměřit síly v jedenácti sportech a v jedné doplňkové umělecké soutěži. Sportovní klání bude probíhat v následujících disciplínách: alpské lyžování, běžecké lyžování, biatlon, krasobruslení, lední hokej, lyžařský orientační běh, rychlobruslení, skicross, snowboarding, šachy, karate. Doplňkovou uměleckou disciplínou bude hra na elektronické klávesové nástroje.</p>
      <p>Olympiáda dětí a mládeže je republiková soutěž krajských reprezentací v kategoriích mladších a starších žáků a žákyň. Sportovcům navozuje atmosféru opravdových olympijských her a mladí účastníci zažijí kromě samotného sportování i zapálení olympijského ohně, slavnostní ceremoniály, život v olympijské vesnici a složení olympijské přísahy.</p>
      <p>Hry IX. zimní olympiády dětí a mládeže České republiky 2020 v Karlovarském kraji jsou 18. ročníkem Olympiád dětí a mládeže. Všech uplynulých ročníků se sportovci Královéhradeckého kraje aktivně účastnili. V návrhu rozpočtu Královéhradeckého kraje na rok 2020 je na olympiády vyčleněno 2,5 milionu korun.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Berdychova-ANO-V-Novem-Meste-nad-Metuji-se-vyuci-jemni-mechanici-600608"/>
        <a href="https://www.parlamentnilisty.cz/politika/politici-volicum/Berdychova-ANO-Novobydzovske-odborne-dilny-a-ucebny-prosly-modernizaci-599864"/>
        <a href="https://www.parlamentnilisty.cz/politika/politici-volicum/Berdychova-ANO-Technicke-a-remeslne-obory-maji-perspektivu-597928"/>
        <a href="https://www.parlamentnilisty.cz/politika/politici-volicum/Berdychova-Dotace-schvalena-rekonstrukce-Gayerovych-kasaren-muze-zacit-594868"/>
      </related>
    </article>
  </body>
</html>