<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/iconic-balimbing-si-senador-drilon"/>
    <meta property="og:site_name" content="Journal Online"/>
    <meta property="article:published_time" content="2019-11-20T09:56:42+00:00"/>
    <meta property="og:title" content="Iconic balimbing si Senador Drilon"/>
    <meta property="og:description" content="KUNG may monumento ng balimbing na dapat patayuin sa torch tower ng Sea Games, dapat ay si Senador Franklin Drilon iyon."/>
  </head>
  <body>
    <article>
      <h1>Iconic balimbing si Senador Drilon</h1>
      <address><time datetime="2019-11-20T09:56:42+00:00">20 Nov 2019, 09:56</time> by <a rel="author" href="https://journal.com.ph/authors/allan-encarnacion" target="_blank">Allan Encarnacion</a></address>
      <h3>KUNG may monumento ng balimbing na dapat patayuin sa torch tower ng Sea Games, dapat ay si Senador Franklin Drilon iyon.</h3>
      <p>Marami nang atraso sa bayan si Drilon, lalo na sa mga panahong nakatikom ang kanyang bibig at nakapikit ang kanyang mga mata sa maraming kapalpakan ng mga nakaraang administrasyon na pinagsilbihan niya.</p>
      <p>Balimbing  icon na si Drilon na nagsilbi bilang executive secretary ni Cory, Labor secretary din ni Cory, Justice secretary ni Cory at justice secretary din sa panahon ni Ramos.</p>
      <p>Nang maging Presidente si Gloria Arroyo, sumipsip din nang gusto si Drilon. Kaya nga natawag siyang pambansang higop sa mga panahong iyon.</p>
      <p>Sa kainitan ng Hello Garci scandal, inimbita pa ni Drilon si Gloria sa Iloilo at isinigaw sa buong mundo na nakahanda ang kanyang lalawigan na ampuninn si Arroyo kung ayaw sa kanya ng Imperial Manila.</p>
      <p>Katunayan, habang nagliliyab ang galit ng publiko sa eskandalong dayaan sa eleksiyon noong 2004, nagtungo pa si Drilon sa Malacanang na tangay pa ang sangkatutak na LP members. Sumumpa sila ng katapatan kay Arroyo na hindi nila ito iiwanan kahit anong mangyari.</p>
      <p>Ibinunyag nga ni former Presidential Spokesman Ignacio Bunye na isa si Drilon sa nagsulat ng “i am sorry” speech ni Arroyo.</p>
      <p>Ang speech na ito ang naglatag ng linya na “lapse in judgment” in calling one of the election commissioner. Hindi ito nagpawala ng galit sa publiko sa mga panahong iyon.</p>
      <p>Para nga nitong sinabuyan ng gasolina at sinilaban ang galit ng bayan kay Arroyo. Dito na isinilang ang Hyatt 10, mga cabinet member ni Arroyo na nagsipag-resign.</p>
      <p>Nanawagan sila ng resignation ni GMA. Ang nakakagulat, iyong sumigaw na handang umampon kay GMA at sinasabing nagdala pa ng pritong tilapia sa Forbes lunch para kay Arroyo ay biglang bumaligtad.</p>
      <p>Kasama na rin si Drilon sa mga nanawagang mag-resign si GMA.</p>
      <p>Nang maging Presidente naman si Noynoy, lider din ng “yes sir group si Drilon. Wala itong ginawa kung hindi salagin ang lahat ng kapalpakan ni Noynoy mula sa Yolanda surge,  SAF 44 massacre hanggang sa tanim bala.</p>
      <p>Maraming beses nang bumaligtad ng prinsipyo si Drilon na karaniwan ay naisasakripisyo ang bayan. Buwenas lang siya dahil hindi siya kandidato nitong 2019 midterm election kaya hanggang ngayon nasa posisyon pa.</p>
      <p>Ngayon naman, binibira niya ang Build, Build, Build ng Duterte administration. Palibhasa, nawalan ng poder, hindi siya kasama sa gustong makasama ni Pangulong Duterte kaya panay ang hataw.</p>
      <p>Iyong binabanggit niyang “dismal failure” ang BBB, dapat siguro magsalamin si Drilon dahil alam niyang para sa tropa nila ni Noynoy ang kanyang mensahe.</p>
      <p>Nakalimutan ni FMD (not foot and mouth disease), na kaya na-delay ang MRT 7 construction, ang skyway stages, ang NLEX at SLEX connector ay dahil sa dismal failure ng Aquino administration.</p>
      <p>Nang umalis sila sa poder, less than 10% lang ang natapos nilang right of way acquisition sa SLEX at NLEX connector and skyway stages kaya walang nangyari.</p>
      <p>Ang MRT 7 naman, dapat ay 2014 pa natapos pero dahil sa pag dismal failure ng tropa ni Drilon, kahit isang turnilyo ng riles ay walang nagawa!</p>
      <p>Maging ang mga nabuksan na Mactan at Panglao airports, wala pa ring 10% nang iwanan nila dahil puro nga tunganga ang kanilang ginawa sa loob ng anim na taon.</p>
      <p>Kaya nga sa susunod na magbukas ng bibig si Drilon, sana lang ay alam niya ang kanyang sinasabi dahil baka pasukan siya ng bangaw or bumalik sa kanya ang dura na kanyang ibubuga!<br/>allanpunglo@gmail.com</p>
    </article>
  </body>
</html>