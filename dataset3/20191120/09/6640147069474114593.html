<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/elric-di-melnibone-in-arrivo-la-serie-tv-di-un-caposaldo-dellheroic-fantasy/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-20T09:41:00+00:00"/>
    <meta property="og:title" content="Elric di Melniboné, in arrivo la serie TV di un caposaldo dell’heroic fantasy | Cultura Pop"/>
    <meta property="og:description" content="E' stata annunciato il progetto per la realizzazione di una serie TV fantasy basata sulla saga di Elric di Melniboné, l'eroe creato da Michel Moorcok."/>
  </head>
  <body>
    <article>
      <h1>Elric di Melniboné, in arrivo la serie TV di un caposaldo dell’heroic fantasy | Cultura Pop</h1>
      <address>
        <time datetime="2019-11-20T09:41:00+00:00">20 Nov 2019, 09:41</time>
      </address>
      <p>Notizia fantastica per gli appassionati della <b>Saga di Elric di Melniboné</b>, l’eroe tragico nato dalla penna dello scrittore britannico <b>Micheal Moorcok</b>, il principe albino sarà infatti il protagonista di una <b>nuova serie TV fantasy</b> a opera di <b>New Republic Pictures</b>.</p>
      <p>È di ieri la notizia, apparsa sul sito <b>Deadline</b>, che <b>Brian Oliver</b> e il produttore <b>Bradley J. Fischer</b> di <b>New Republic Pictures</b> hanno acquisito i <b>diritti esclusivi</b> per tutte le opere della <b>Saga di Elric</b> di Michael Moorcock. Al lavoro sull’adattamento di questa celebre e amata saga fantasy ci sono <b>Glen Mazzara</b> (<i>The Walking Dead</i> e <i>The Shield</i>) e <b>Vaun Wilmott </b>(<i>Prison Break</i> e <i>Star Trek: Discovery</i>).</p>
      <p>In un momento in cui le varie piattaforme televisive sono alla ricerca di un prodotto che possa bissare il successo ottenuto da <b><i>Game of Thrones</i></b>, questo progetto ha sulla carta tutti i requisiti per catturare l’amore del pubblico. Le storie di <b>Elric</b> sono le opere più vendute di Moorcock, una serie di romanzi complessi e stratificati che si svolgono in molteplici dimensioni della realtà e in un multiverso di universi paralleli in cui si combatte un’<b>eterna lotta tra le forze del Caos e della Legge</b>.</p>
      <figure>
        <img src="https://www.tomshw.it/images/images/2019/11/elric-64090.jpg"/>
      </figure>
      <blockquote>“<i>Glen, Vaun, Brian e io siamo cresciuti con le opere iconiche di maestri della letteratura di genere come Michael Moorcock, e la <b>Saga</b> <b>di</b> <b>Elric</b> è uno tra i titoli che più hanno influenzato il genere fantasy-horror, definendone i canoni</i>“, ha dichiarato <b>Fischer</b>. “<i>Siamo onorati di aver ricevuto il compito da parte di Mike e Linda Moorcock di trasporre un personaggio e un universo narrativo ricchi ed eterogenei come Elric e speriamo di riuscire a creare l’opera che i fan di questo capolavoro della letteratura di genere chiedono da moltissimo tempo</i>“.</blockquote>
      <p><b>New Republic Pictures</b> ha dunque in programma di portare avanti il franchise legato a <b>Elric di Melniboné</b> con la serie TV guidata da Mazzara/Wilmott, ma a quanto pare l’industria di Hollywood ritiene che la saga del principe albino abbia “<b><i>un potenziale multipiattaforma</i></b>“. Questo è emerso nel momento in cui New Republic Pictures ha iniziato a guardarsi intorno alla ricerca di partner per la messa in onda della serie su Elric.</p>
      <p>Per maggiori informazioni sul personaggio di Elric di Melniboné e sulla saga che lo contraddistingue, vi rimandiamo alla <a href="https://www.tomshw.it/culturapop/elric-la-saga-la-recensione/">recensione</a> del volume <b>Elric – La Saga</b> (disponibile su <a href="https://toms.it/tCS11">Amazon</a>), edito recentemente da <b>Mondadori</b>, che comprende tutto il principale ciclo di racconti sul principe albino, di cui consigliamo vivamente la lettura.</p>
      <blockquote>Se siete dei fan del principe albino, su <a href="https://toms.it/UeI5M">Amazon</a> potete trovare tutti i volumi dell’adattamento a fumetti della saga.</blockquote>
    </article>
  </body>
</html>