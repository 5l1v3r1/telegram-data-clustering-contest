<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829032.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T09:23:00+00:00"/>
    <meta property="og:title" content="فداکاری دختر ۱۲ ساله برای نجات خواهر/ او قتل پدر را گردن گرفت"/>
    <meta property="og:description" content="ایران در ادامه نوشت: بدین ترتیب بازپرس جنایی و تیم بررسی صحنه جرم برای تحقیق از متهم کوچک راهی کلانتری ابوذر شدند. بازپرس شعبه دهم دادسرای جنایی با مشاهده مادر و خواهر بزرگتر متهم و سپس صحبت اولیه با دختر 12 ساله دریافت وی نمی‌تواند قاتل پدرش باشد و فرضیه قتل به‌دست این دختر کوچک رنگ باخت. با این حال دخترک در بازجویی‌ها اصرار داشت که خودش قاتل است."/>
  </head>
  <body>
    <article>
      <h1>فداکاری دختر ۱۲ ساله برای نجات خواهر/ او قتل پدر را گردن گرفت</h1>
      <address>
        <time datetime="2019-11-20T09:23:00+00:00">20 Nov 2019, 09:23</time>
      </address>
      <p>ساعت ۵:۳۰ عصر دوشنبه ۲۷ آبان مأموران کلانتری ۱۶۱ ابوذر در تماس با بازپرس کشیک قتل پایتخت از قتل مردی میانسال به دست دختر ۱۲ ساله‌اش خبر دادند. طبق اظهارات مأموران کلانتری این دختر نوجوان که شیما نام داشت برای دفاع از مادرش دست به این جنایت زده است.</p>
      <p>ایران در ادامه نوشت: بدین ترتیب بازپرس جنایی و تیم بررسی صحنه جرم برای تحقیق از متهم کوچک راهی کلانتری ابوذر شدند. بازپرس شعبه دهم دادسرای جنایی با مشاهده مادر و خواهر بزرگتر متهم و سپس صحبت اولیه با دختر 12 ساله دریافت وی نمی‌تواند قاتل پدرش باشد و فرضیه قتل به‌دست این دختر کوچک رنگ باخت. با این حال دخترک در بازجویی‌ها اصرار داشت که خودش قاتل است.</p>
      <p>شیما به بازپرس جنایی گفت: پدرم ما را کتک می‌زد و رفتار مناسبی نداشت. به‌همین دلیل مادرم تصمیم به طلاق داشت. حدود 4:30 عصر بود که او دوباره با مادرم درگیر شد. پدرم دستش را روی گلوی مادرم گذاشته بود و می‌خواست خفه‌اش کند. من که خیلی ترسیده بودم قمه‌ای را که پدرم چند روز قبل به خانه آورده بود و با آن ما را تهدید می‌کرد از داخل کمد برداشتم. نمی‌خواستم او را به قتل برسانم فقط برای دفاع از مادرم این کار را انجام دادم.</p>
      <p>
        <b>اعتراف به قتل</b>
      </p>
      <p>درحالی که دختر 12 ساله اصرار داشت که قاتل است بازپرس جنایی به سراغ شیرین خواهر 17 ساله شیما رفت و با قاطعیت از او پرسید: چرا پدرت را به قتل رساندی؟</p>
      <p>شیرین که فکر می‌کرد خواهرش واقعیت ماجرای قتل پدرشان را لو داده است بی‌اختیار به گریه افتاد و گفت: پدرم همیشه ما را کتک می‌زد. حتی آن روز هم مرا بشدت کتک زد. نزدیک بود مادرم را نیز خفه کند. من هم برای دفاع از مادرم با قمه‌ای که در کمد بود به او ضربه‌ای زدم. وقتی پدرم کشته شد خیلی ترسیده بودیم، با سر و صدای ما همسایه‌ها به خانه‌مان ریختند. آنها وقتی از ماجرا با خبر شدند پیشنهاد دادند که خواهر 12 ساله‌ام قتل را به گردن بگیرد. یکی از همسایه‌ها گفت به خاطر سن کم او را به کانون اصلاح و تربیت می‌فرستند و از نظر قانونی هم مجازات کمتری برایش در نظر می‌گیرند. به همین دلیل قرار شد خواهرم قتل را به گردن بگیرد.</p>
      <p>با اعترافات دختر 17 ساله به قتل، باتوجه به سن متهم نوجوان، به دستور بازپرس دشتبان از شعبه دهم دادسرای امور جنایی تهران پرونده برای رسیدگی به دادسرای اطفال و نوجوانان ارجاع شد.</p>
      <p>
        <b>مجازات قتل برای افراد زیر 15 سال</b>
      </p>
      <p>رحیم دشتبان، کارشناس حقوقی و بازپرس جنایی در ادامه این پرونده گفت: اگر در این پرونده دختر 12 ساله قتل را مرتکب شده بود، هم از نظر ماهیتی و هم از نظر صلاحیتی رسیدگی به پرونده‌اش نسبت به اتهام قتل دختر 17 ساله، فرق داشت. از نظر صلاحیتی در حال حاضر پرونده دختر 17 ساله برای رسیدگی به دادسرای نوجوانان ارجاع می‌شود و بعد از تکمیل تحقیقات و صدور کیفرخواست پرونده برای صدور حکم به دادگاه کیفری نوجوانان ارجاع می‌شود. اما در مورد افرادی که زیر 15 سال سن دارند، پرونده مستقیماً برای رسیدگی به دادگاه اطفال ارجاع می‌شود.درخصوص مجازات افراد زیر 15 سال که مرتکب قتل می‌شوند نیز طبق ماده 88 قانون مجازات اسلامی، اگر فرد حرمت عمل مرتکب شده را نداند یا ماهیت جرم را درک نکند، حداکثر مجازاتش نگهداری در کانون اصلاح و تربیت از 3 ماه تا حداکثر یک سال است.</p>
    </article>
  </body>
</html>