<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/apsudz-audzuvecakus-par-vardarbibu-pret-astoniem-berniem.a338992/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T09:52:00+00:00"/>
    <meta property="og:title" content="Apsūdz audžuvecākus par vardarbību pret astoņiem bērniem"/>
    <meta property="og:description" content="Prokuratūra cēlusi apsūdzību audžuvecākiem, kuri vairāku gadu garumā vērsuši fizisku un emocionālu vardarbību pret astoņiem bērniem, tostarp divas nepilngadīgās meitas cietušas no audžutēva seksuālās vardarbības."/>
  </head>
  <body>
    <article>
      <h1>Apsūdz audžuvecākus par vardarbību pret astoņiem bērniem</h1>
      <address>
        <time datetime="2019-11-20T09:52:00+00:00">20 Nov 2019, 09:52</time>
      </address>
      <p>
        <b>Prokuratūra cēlusi apsūdzību audžuvecākiem, kuri vairāku gadu garumā vērsuši fizisku un emocionālu vardarbību pret astoņiem bērniem, tostarp divas nepilngadīgās meitas cietušas no audžutēva seksuālās vardarbības.</b>
      </p>
      <figure>
        <audio src="https://static.lsm.lv/media/2019/11/c4q7.mp3"/>
        <figcaption>Prokuratūras preses sekretāre Laura Majevska<cite>Zane Mače</cite></figcaption>
      </figure>
      <p>Prokuratūras preses sekretāre Laura Majevska pastāstīja, ka sievietei apsūdzība celta pēc Krimināllikuma normām par cietsirdību un vardarbību pret nepilngadīgo. Noziedzīgais nodarījums izdarīts pret astoņiem cietušajiem. LETA rīcībā esošā informācija liecina, ka sieviete savulaik ieguvusi "Latvijas lepnuma" balvu.</p>
      <p>Savukārt vīrietim apsūdzība celta pēc Krimināllikuma pantiem par cietsirdību un vardarbību pret nepilngadīgo, par seksuālu vardarbību un izvarošanu. Šajā gadījumā par cietušajiem atzīti četri bērni. Vīrietim tagad draud mūža ieslodzījums vai brīvības atņemšana no pieciem līdz divdesmit gadiem.</p>
      <p>Lietu pirms nodošanas <a href="https://www.lsm.lv/raksts/zinas/latvija/policija-atklaj-audzuvecaku-fizisku-un-seksualu-vardarbibu-pret-berniem-aizbildnieciba.a337634/">kriminālvajāšanai izmeklēja Valsts policija </a>(VP). VP iepriekš paziņojumā presei rakstīja, ka kādā no Rīgas reģiona iecirkņiem vērsās divas nepilngadīgas meitenes, kuras ziņoja par audžuģimenē pret viņām notiekošu seksuālo un fizisko vardarbību no audžuvecāku puses.</p>
      <p>Likumsargi nekavējoties sāka resorisko pārbaudi, bet pērn augustā sākts kriminālprocess. Tāpat, iegūstot informāciju par audžuģimenē pret bērniem vērsto iespējamo noziedzīgo nodarījumu, policija informēja konkrētās teritorijas pašvaldības vadību un Valsts bērnu tiesību aizsardzības inspekciju.</p>
      <p>Ņemot vērā izmeklējamās lietas apjomu un sarežģītību, turpmāko kriminālprocesa izmeklēšanu pārņēma VP Dzimumnoziegumu apkarošanas nodaļa.</p>
      <p>Izmeklēšanā noskaidrots, ka kopš 2015. gada decembra pret divām nepilngadīgām audžu meitām vērsta seksuālā vardarbība. Savukārt laikā no 2016. gada vasaras līdz 2016./2017. gada ziemai pret vienu no nepilngadīgajām meitenēm tikusi veikta sistemātiska izvarošana.</p>
      <p>Kopumā vardarbīgas apiešanās rezultātā astoņiem bērniem nodarītas fiziskas un emocionālas ciešanas, kas notika sistemātiski laikā no 2007. gada līdz 2019. gadam.</p>
      <p>Šogad februārī pēc policijas iniciatīvas no ģimenes izņemti visi uz to brīdi aizbildniecībā esošie nepilngadīgie bērni - kopumā pieci, un ievietoti krīzes centrā. Savukārt abi audžuvecāki aizturēti un viņu dzīvesvietā veikta kratīšana.</p>
      <p>1961. gadā dzimušajai sievietei piemērots drošības līdzeklis, kas nav saistīts ar apcietinājumu, savukārt 1968. gadā dzimušajam vīrietim piemērots apcietinājums.</p>
      <related>
        <h4>Saistītie raksti</h4>
        <a href="https://www.lsm.lv/raksts/dzive--stils/ikdienai/ieteikumi-majokla-pasargasanai-no-garnadziem.a338651/"/>
        <a href="https://www.lsm.lv/raksts/zinas/arzemes/latvija-izdevusi-asv-apjomiga-krapsana-apsudzetu-uznemeju.a338653/"/>
        <a href="https://www.lsm.lv/raksts/zinas/latvija/18-novembri-vecriga-pec-ugunosanas-druzmesanos-cer-kavet-ar-koncertu.a338572/"/>
        <a href="https://www.lsm.lv/raksts/zinas/latvija/policijas-pretterorisma-vieniba-omega-papildina-rindas.a338535/"/>
        <a href="https://www.lsm.lv/raksts/zinas/latvija/pedejas-dienas-boja-gajusi-divi-elektorskuteru-vaditaji-plano-papildu-regulejumu.a338418/"/>
        <a href="https://www.lsm.lv/raksts/zinas/latvija/atklaj-pirms-10-gadiem-ogre-izdaritu-slepkavibu-aizdomas-tur-bojagajusas-kolegi.a338005/"/>
        <a href="https://www.lsm.lv/raksts/zinas/latvija/drosibas-audits-rezekne-problemas-rada-spelu-zales-un-neizgaismotie-pagalmi.a337959/"/>
        <a href="https://www.lsm.lv/raksts/zinas/latvija/pec-neveiksmiga-joka-parsutisanas-interneta--apsudziba-par-bernu-pornografijas-izplatisanu.a337700/"/>
      </related>
    </article>
  </body>
</html>