<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ludovic-orban-prima-deplasare-externa-in-calitate-de-premier-participa-la-congresul-ppe-unde-are-intrevederi-cu-angela-merkel-ursula-von-der-leyen-donald-tusk-maia-sandu.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T09:23:00+00:00"/>
    <meta property="og:title" content="Ludovic Orban, prima deplasare externă în calitate de premier: participă la congresul PPE, unde are întrevederi cu Angela Merkel, Ursula von der Leyen, Donald Tusk, Maia Sandu"/>
    <meta property="og:description" content="Liderul PNL Ludovic Orban efectuează, miercuri şi joi, prima deplasare externă în calitate de premier. Orban va participa, la Zagreb, pentru a participa"/>
  </head>
  <body>
    <article>
      <h1> Ludovic Orban, prima deplasare externă în calitate de premier: participă la congresul PPE, unde are întrevederi cu Angela Merkel, Ursula von der Leyen, Donald Tusk, Maia Sandu </h1>
      <address><time datetime="2019-11-20T09:23:00+00:00">20 Nov 2019, 09:23</time> by <a rel="author">Ioana Milonean</a></address>
      <p>Liderul PNL Ludovic Orban efectuează, miercuri şi joi, prima deplasare externă în calitate de premier. Orban va participa, la Zagreb, pentru a participa la congresul Partidului Popular European (PPE), context în care are programate întrevederi cu mai mulţi şefi de guverne şi înalţi oficiali ai Uniunii Europene, între care Angela Merkel, Ursula von der Leyen și Donald Tusk. De asemenea, premierul român va avea o întâlnire și cu fostul premier al Republicii Moldova Maia Sandu.</p>
      <p>Potrivit programului anunţat de Guvern, în cursul zilei de miercuri, premierul Ludovic Orban se va întâlni cu preşedintele ales al Comisiei Europene, Ursula von der Leyen, cu vicepreşedintele CE Jyrki Katainen, cu preşedintele Consiliului European, Donald Tusk, şi cancelarul Germaniei, Angela Merkel. Ludovic Orban mai are programate întrevederi cu prim-ministrul Irlandei, Leo Varadkar, cu secretarul general al Partidului Popular European, Antonio Lopez Isturiz, cu preşedintele Grupului parlamentar CSU din Parlamentul Germaniei, Alexander Dobrindt, şi cu premierul Republicii Elene, Kyriakos Mitsotakis.</p>
      <p>Joi, Ludovic Orban se va întâlni cu președintele Partidului Popular European, Joseph Daul, cu preşedintele Grupului PPE din Parlamentul European, Manfred Weber, cancelarul Austriei, Sebastian Kurz, cu fostul premier al Republicii Moldova Maia Sandu, preşedintele Partidului Acţiune şi Solidaritate, cu preşedintele Partido Popular din Spania, Pablo Casado.</p>
      <p>Tot joi, şeful Guvernului de la Bucureşti va avea o întrevedere cu premierul Republicii Croația, Andrej Plenkovic, urmată de o întâlnire în plenul celor două delegaţii şi declaraţii de presă.</p>
      <p>Congresul Partidului Popular European (PPE), în care va fi aleasă noua conducere a celei mai mari formaţiuni politice paneuropene, începe miercuri la Zagreb. Singurul candidat la funcția de președinte al PPE este polonezul Donald Tusk, care își încheie mandatul de președinte al Consiliului European.</p>
      <p>
        <i>Sursa foto: G4Media.ro</i>
      </p>
    </article>
  </body>
</html>