<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204676-dbr-otrimalo-pershi-spravi-majdanu"/>
    <meta property="og:site_name" content="Mind UA"/>
    <meta property="article:published_time" content="2019-11-20T09:40:00+00:00"/>
    <meta property="og:title" content="ДБР отримало перші справи Майдану"/>
    <meta property="og:description" content="Фізично матеріали справ залишаються у слідчих з ГПУ, але вони не мають права продовжувати розслідування"/>
  </head>
  <body>
    <article>
      <h1>ДБР отримало перші справи Майдану</h1>
      <h2>Фізично матеріали справ залишаються у слідчих з ГПУ, але вони не мають права продовжувати розслідування</h2>
      <address>
        <time datetime="2019-11-20T09:40:00+00:00">20 Nov 2019, 09:40</time>
      </address>
      <p>Генеральна прокуратура України передала до Держбюро розслідувань (ДБР) понад 20 проваджень, пов’язаних із злочинами часів Революції гідності. Вони стосуються убивств силовиків, злочинної організації Віктора Януковича й так званих суддів Майдану. Цю інформацію в коментарі <a href="https://tyzhden.ua/News/237812?fbclid=IwAR2E2mq552gKzNokQaLRPNoFEFB9lyXt3a88CNUutT8Tft8hG0REHIn6HLo">Тижню </a>повідомив заступник начальника одного з департаментів ГПУ Олексій Донський.</p>
      <p> Коментуючи інформацію про можливу передачу справ Майдану до Держбюро розслідувань, Донський зазначив, що частину проваджень ДБР уже отримало.</p>
      <p> «Понад 20 справ Майдану передали до ДБР. Ми дізналися про це зранку, коли наші слідчі й прокурори не змогли побачити їх у Єдиному реєстрі досудових розслідувань (ЄРДР). Тобто вони за нами уже не закріплені. Зокрема, у нас забрали провадження щодо суддів і правоохоронців, які виносили незаконні рішення щодо протестувальників, частину проваджень щодо так званої злочинної організації Віктора Януковича, провадження щодо убивств правоохоронців», – розповів Донський. </p>
      <p>Він додав, що хоча фізично матеріали справ залишаються у слідчих, вони далі не мають права продовжувати розслідування.</p>
      <p> Разом із тим, прокурор додав, що про можливу передачу і дату передачі розслідувань їх не попереджали.</p>
      <p> «Була лише загальна команда готувати постанови про передачу розслідувань. Але цей процес ми пов’язували із тим, що в Держбюро розслідувань мали створити окремий слідчий підрозділ. До якого мали увійти слідчі, які вже займаються цими провадженням. Адже керівництво Генпрокуратури свого часу давало нам таку обіцянку», – зауважив Донський.</p>
      <p> Прокурор також зазначив, що необхідність переведення частини слідчих Управління спецрозслідувань (які займалися справами Майдану – ред.) до ДБР пов’язана «зі специфікою справ». Зокрема, за словами Донського, більшість злочинів часів Майдану є системними і їх не можна розглядати окремо один від одного. До всього, за словами прокурора, їх організовували одні й ті ж особи. І нібито робили це з однією і тією ж метою.</p>
      <p> «Оскільки злочинів у нас понад 4000, то логічно, що має бути один підрозділ, який би ними займався. Однак Верховна Рада не ухвалила змін до законодавства, які б дозволили слідчим прокуратури, які розслідують майданівські справи, в стислі терміни перевестися до ДБР. Сьогодні Держбюро розслідувань заявило, що такий підрозділ створено. А укомплектували його іншими людьми. Нам невідомими. Тому наразі не зрозуміло, яким чином у цих провадженнях забезпечать безперервність слідства. Адже враховуючи обсяг матеріалів справ, новим слідчим потрібен час, аби бодай зрозуміти, про що у тих розслідуваннях ідеться», – додав Донський.</p>
      <p>Нагадаємо: 20 листопада слідчі прокуратури втрачають свої повноваження. Зокрема й слідчі, які розслідували злочини часів Революції гідності. Відтак, їх розслідування мали частково передати до ДБР, а частково – до Національного антикорупційного бюро.</p>
      <related>
        <h4>Також читайте</h4>
        <a href="https://mind.ua/news/20204596-advokat-poroshenka-nazvav-proekt-pidozri-dbr-rosijskim-zamovlennyam"/>
        <a href="https://mind.ua/news/20204587-amerikanske-posolstvo-kontrolyuvalo-nabu-lucenko"/>
        <a href="https://mind.ua/news/20204579-dbr-napravilo-do-genprokuraturi-proekt-povidomlennya-pro-pidozru-poroshenku"/>
      </related>
    </article>
  </body>
</html>