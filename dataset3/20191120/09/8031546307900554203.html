<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109212-Advokatat-na-akusherkata%252C-prebila-bebe%253A-Nyama-dostatachno-izsledvaniya-za-psihicheskoto-y-sastoyanie"/>
    <meta property="og:site_name" content="Канал 3"/>
    <meta property="article:published_time" content="2019-11-20T09:48:00+00:00"/>
    <meta property="og:title" content="Адвокатът на акушерката, пребила бебе: Няма достатъчно изследвания за психическото й състояние"/>
    <meta property="og:description" content="По думите й общественият натиск оказва влияние върху делото"/>
  </head>
  <body>
    <article>
      <h1>Адвокатът на акушерката, пребила бебе: Няма достатъчно изследвания за психическото й състояние</h1>
      <h2>По думите й общественият натиск оказва влияние върху делото</h2>
      <address>
        <time datetime="2019-11-20T09:48:00+00:00">20 Nov 2019, 09:48</time>
      </address>
      <p>
        <b>Намалиха с две години присъдата на акушерката, пребила новородено. Софийският апелативен съд реши, че Емилия Ковачева ще влезе в затвора за 16 години. „Обжалвахме както продължителността на наказанието, така и предявеният гражданският иск в размер на 400 000 лв. Тази сума е прекомерна, защото детето е живо и здраво. Подобни обезщетения, дори и при по-трагични случаи, не се присъждат”, заяви в "Тази сутрин"  Жанет Желязкова, адвокат на Емилия Ковачева.</b>
      </p>
      <p>По думите й общественият натиск оказва влияние върху делото. „Присъдата от 18 години лишаване от свобода клони към своя максимум. Законът предвижда за подобно деяние наказание до 20 години затвор”, уточни адвокатът. Жанет Желязкова е на мнение, че няма как човек, който работи по 36 часа на смяна, да бъде адекватен в действията си.</p>
      <p>„При всеки психиката реагира по различен начин на натоварване. Не са направени достатъчно изследвания по отношение на нейното психическо състояние”, допълни адвокатът. Според заключението на съда обаче Емилия Ковачева няма психично заболяване, нито е страдала от синдрома „бърнаут” (синдром на професионалното прегряване). „Самата тя казва, че няма спомен за това деяние. Затова реших, че трябва да бъде направена една допълнителна съдебно-психиатрична експертиза по отношение на синдрома „бърнаут”, поясни Желязкова. Тя е настоявала да бъде извършена и експертиза по отношение на състоянието на детето, за да се разбере към настоящия момент какво е неговото здравословно състояние и дали има причинно-следствена връзка между нанесената травма и отключената впоследствие епилепсия.</p>
      <related>
        <h4>Още по темата</h4>
        <a href="http://kanal3.bg/news/bulgaria/zakonired/109071-Namaliha-prisadata-na-akusherkata%252C-udryala-39-pati-bebe"/>
        <a href="http://kanal3.bg/news/bulgaria/society/104042-Diana-Kovacheva%253A-Samopriznanieto-ne-tryabva-da-spasyava-ot-dodzivoten-zatvor"/>
        <a href="http://kanal3.bg/news/bulgaria/zakonired/91914-Nov-advokat-na-akusherkata-Kovacheva%252C-shte-gleda-zapisite-za-bitoto-bebe"/>
      </related>
    </article>
  </body>
</html>