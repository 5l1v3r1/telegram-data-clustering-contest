<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381005/erdogandan-o-isme-chp-genel-baskani-olman-gerekir"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T09:08:00+00:00"/>
    <meta property="og:title" content="&quot;Erdoğan'dan o isme: CHP Genel Başkanı olman gerekir&quot;"/>
    <meta property="og:description" content="Külliye'ye çıkan CHP'li önemli bir kişi, Cumhurbaşkanı Erdoğan ile görüştü. Erdoğan'ın CHP'li isime &quot;Türkiye'nin güvenliği için senin CHP Genel Başkanı olman gerekir.&quot; dediği belirtildi."/>
  </head>
  <body>
    <article>
      <h1>"Erdoğan'dan o isme: CHP Genel Başkanı olman gerekir"</h1>
      <h2>Külliye'ye çıkan CHP'li önemli bir kişi, Cumhurbaşkanı Erdoğan ile görüştü. Erdoğan'ın CHP'li isime "Türkiye'nin güvenliği için senin CHP Genel Başkanı olman gerekir." dediği belirtildi.</h2>
      <address>
        <time datetime="2019-11-20T09:08:00+00:00">20 Nov 2019, 09:08</time>
      </address>
      <p>CHP'de kurultay süreci başlarken partinin önemli isimleri arasında delege savaşı başladı. Yaşanan bu süreçte CHP'li önemli bir kişinin ise Cumhurbaşkanı ve AKP Genel Başkanı Recep Tayip Erdoğan'ı Külliye'de ziyaret ettiği ortaya çıktı. Sözcü yazarı Rahmi Turan, bugünkü köşe yazısında Beştepe'ye yakın olan haber kaynağının verdiği bilgileri aktararak "CHP'li önemli kişinin AKP Genel Başkanı ve Cumhurbaşkanı Erdoğan ile memleket meselelerini konuştuğu, Erdoğan'ın ona: "Türkiye'nin güvenliği için senin CHP Genel Başkanı olman gerekir." dediği belirtildi." diye yazdı.</p>
      <p>Turan'ın haber kaynağından aktardıkları şöyle:</p>
      <blockquote>"9 Kasım akşamı çok önemli bir siyasetçi sizin ‘Saray' bizim ‘Külliye' dediğimiz yerde Cumhurbaşkanı ve AKP Genel Başkanı Recep Tayyip Erdoğan'ın huzuruna çıktı.</blockquote>
      <blockquote>CHP'li olduğu belirtilen o önemli kişi Külliye'ye kendi aracıyla değil, değişik plakalı başka bir araçla girdi. Kapıdaki görevliler talimat aldıkları için bilinmeyen plakalı aracın Külliye'ye girmesine izin verdiler.</blockquote>
      <blockquote>Önemli kişi, Cumhurbaşkanı Tayyip Erdoğan'la bir süre sohbet ettikten sonra yine değişik plakalı başka bir araçla Külliye'yi terk etti.</blockquote>
      <blockquote>CHP'li önemli kişinin AKP Genel Başkanı ve Cumhurbaşkanı Tayyip Erdoğan ile memleket meselelerini konuştuğu, Erdoğan'ın ona:</blockquote>
      <blockquote>"Türkiye'nin güvenliği için senin CHP Genel Başkanı olman gerekir." dediği belirtildi. CHP'li siyasetçinin önce ses çıkartmadığı, sonra itiraz eder gibi bir ifadeyle:</blockquote>
      <blockquote>"Engellerim var" şeklinde cevap verdiği ifade edildi.</blockquote>
      <blockquote>AKP Genel Başkanı ve Cumhurbaşkanı Erdoğan'ın ise:</blockquote>
      <blockquote>"Düşün, karar ver. Memleketin iyiliği için bu gerekli. Ben de yardımcı olurum!" şeklinde yanıt verdiği belirtiliyor.</blockquote>
      <blockquote>Şimdi "Kim bu önemli CHP'li?" diye soracaksınız değil mi?</blockquote>
      <blockquote>Külliye'ye, yani Saray'a yakın haber kaynağım bana önemli bir CHP'linin adını söyledi. Ben de bunu sormak için o kişiyi aradım fakat tüm çabalarıma rağmen ulaşamadım.</blockquote>
      <blockquote>Onayını almadığım için de hiçbir isim açıklamıyorum."</blockquote>
    </article>
  </body>
</html>