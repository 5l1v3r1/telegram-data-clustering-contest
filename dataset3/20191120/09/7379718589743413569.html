<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/20/tottenham-via-pochettino-arriva-mourinho?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T09:22:03+00:00"/>
    <meta property="og:title" content="Tottenham, la nuova sfida di Mourinho"/>
    <meta property="og:description" content="Pochi mesi dopo aver raggiunto la finale di Champions League, Mauricio Pochettino non è più l'allenatore del Tottenahm. Gli subentra Josè Mourinho: una nuova sfida per il polemico manager portoghese. Riporterà in alto gli Spurs?"/>
  </head>
  <body>
    <article>
      <h1>Tottenham, la nuova sfida di Mourinho</h1>
      <address><time datetime="2019-11-20T09:22:03+00:00">20 Nov 2019, 09:22</time> by <a rel="author">Cristiano Tassinari</a></address>
      <p>La panchina del <b>Tottenham</b> rimane vuota solo per una notte.<br/>Dopo aver comunicato l'esonero di <b>Mauricio Pochettino</b> in serata, poche ore dopo, all'alba del nuovo giorno, i dirigenti degli Spurs comunicano il nome del nuovo manager: <b>Josè Mourinho</b>.</p>
      <figure>
        <iframe data-src="https://twitter.com/euronewses/status/1197040181657784320" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per la dirigenza londinese, come ha fatto notare in diverse dichiarazioni, sarà stata anche una scelta difficile quella di silurare Pochettino, l'artefice dal 2014 del miracolo Tottenham - una finale di Champions e molto di più, compreso un secondo posto in Premier nel 2017 -, ma per rimpiazzarlo hanno scelto il nome più clamoroso che era sulla piazza, l'ineffabile e polemico "Mou".<br/>Contratto, ricchissimo, fino al 2023.</p>
      <figure>
        <iframe data-src="https://twitter.com/euronewses/status/1196874518951796736" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per il 55enne portoghese si tratta dell'ennesima sfida: dopo il fallimento con il Manchester United - la vittoria di un'Europa League non può essere sufficiente a salvare il suo bilancio con i "Red Devils" - era alla ricerca di una piazza altrettanto importante per rilanciarsi in Champions League al cospetto dei suoi antichi rivali, <b>Guardiola</b> e <b>Klopp</b> in primis, che ora sembrano averlo scalzato dai primissimi posti nella graduatoria degli allenatori migliori del pianeta.</p>
      <blockquote>"José è uno degli allenatori più vincenti della storia del calcio. Ha molta esperienza, ha vinto in tutti i club in cui ha allenato e siamo sicuri che porterà energia nello spogliatoio".<cite>Daniel Levy <br/>Presidente Tottenham Hotspurs</cite></blockquote>
      <p>Mourinho eredita una situazione piuttosto complicata: <b>il Tottenham è attualmente 14° in Premier League</b>, ma ha già avuto assicurazioni dai dirigenti - e dal Presidente Daniel Levy in particolare - per l'acquisto di un paio di giocatori di altissimo livello già dal mercato di gennaio.<br/>Per dare la caccia a quella coppa, la Champions, che Mourinho ha già vinto con il <b>Porto</b> (2004) e con l'<b>Inter</b> (2010). E che anche a lui manca tanto.Del resto, dal Triplete, ormai sono passati dieci anni...</p>
      <figure>
        <img src="https://static.euronews.com/articles/stories/04/31/03/70/606x399_cmsv2_ab859cfc-b325-5b88-84d7-fffebd1a8b41-4310370.jpg"/>
        <figcaption>E Mourinho se la ride...REUTERS/Carl Recine</figcaption>
      </figure>
    </article>
  </body>
</html>