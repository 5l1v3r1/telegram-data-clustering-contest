<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-after-bsnl-now-mtnl-13500-employees-asked-for-vrs-2859403.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T09:52:26+00:00"/>
    <meta property="og:title" content="BSNL के बाद MTNL के 13500 कर्मचारियों ने किया VRS के लिए आवेदन "/>
    <meta property="og:description" content="सार्वजनिक क्षेत्र की दूरसंचार कंपनी महानगर टेलीफोन निगम लिमिटेड (MTNL) की स्वैच्छिक सेवानिवृत्ति योजना (VRS) के लिए 13,500 कर्मचारियों ने आवेदन किया है। कंपनी ने वीआरएस योजना की घोषणा हाल में की थी।..."/>
  </head>
  <body>
    <article>
      <h1>BSNL के बाद MTNL के 13500 कर्मचारियों ने किया VRS के लिए आवेदन </h1>
      <address><time datetime="2019-11-20T09:52:26+00:00">20 Nov 2019, 09:52</time> by <a rel="author">एजेंसी,नई दिल्ली</a></address>
      <p>सार्वजनिक क्षेत्र की दूरसंचार कंपनी महानगर टेलीफोन निगम लिमिटेड (MTNL) की स्वैच्छिक सेवानिवृत्ति योजना (VRS) के लिए 13,500 कर्मचारियों ने आवेदन किया है। कंपनी ने वीआरएस योजना की घोषणा हाल में की थी। इससे पहले एक अन्य सरकारी दूरसंचार कंपनी भारत संचार निगम लिमिटेड (BSNL) की वीआरएस योजना को भी कर्मचारियों की अच्छी प्रतिक्रिया मिली थी।</p>
      <p>शुरुआत में एमटीएनएल का अनुमान था कि उसके 13,500 कर्मचारी इस योजना का विकल्प चुनेंगे। लेकिन अब तक 13,532 कर्मचारी वीआरएस के लिए आवेदन कर चुके हैं। अभी इस योजना को बंद होने में करीब दो सप्ताह का समय बचा है।</p>
      <p>एमटीएनएल के चेयरमैन एवं प्रबंध निदेशक सुनील कुमार ने कहा कि वीआरएस के लिए काफी अच्छी प्रतिक्रिया मिली है। अब तक 13,532 कर्मचारी इसके लिए आवेदन कर चुके हैं। हमारा आंतरिक लक्ष्य 13,500 का था। कुमार ने भरोसा दिलाया कि इस योजना में जितना संभव होगा उतने कर्मचारियों को शामिल करने का प्रयास किया जाएगा।</p>
      <p>उन्होंने कहा कि वीआरएस के लिए आवेदन की तारीख समाप्त होने से पहले 14,500 से 15,000 कर्मचारी इसके लिए आवेदन करेंगे। उन्होंने बताया कि कुल मिलाकर कंपनी के 16,300 कर्मचारी इसके पात्र हैं। वहीं बीएसएनएल के मामले में अभी तक 77,000 कर्मचारी वीआरएस के लिए आवेदन कर चुके हैं।</p>
      <p>एमटीएनएल को पिछले दस में से नौ साल घाटा हुआ है। बीएसएनएल भी 2010 से घाटे में है। दोनों कंपनियों 40,000 करोड़ रुपये का कर्ज है। इसमें से आधा अकेले एमटीएनएल पर है।<br/><a href="https://www.livehindustan.com/business/story-jio-prepaid-and-postpaid-plan-will-be-costly-soon-relinace-jio-declared-2859244.html">Jio ग्राहकों को लगेगा झटका, 2 हफ्ते में महंगे हो जाएंगे सभी प्लान्स </a></p>
    </article>
  </body>
</html>