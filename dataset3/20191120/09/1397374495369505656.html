<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/bejl-zastavom-razbesneo-madrid-nikada-vise-nece-igrati-za-real-393238.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T09:21:00+00:00"/>
    <meta property="og:title" content="Bejl zastavom razbesneo Madrid, nikada više neće igrati za Real?"/>
    <meta property="og:description" content="Ovo je zaista podsmeh i jasna namera da se isprovocira odlazak.."/>
  </head>
  <body>
    <article>
      <h1>Bejl zastavom razbesneo Madrid, nikada više neće igrati za Real?</h1>
      <h2>Ovo je zaista podsmeh i jasna namera da se isprovocira odlazak..</h2>
      <address><time datetime="2019-11-20T09:21:00+00:00">20 Nov 2019, 09:21</time> by <a rel="author">Vladimir Stojanović</a></address>
      <p>Vels je izborio plasman na EP, ponovo će učestvovati na završnom turniru, ovo je definitivno najveća generacija u istoriji "Zmajeva". Predvodi je Garet Bejl, simbol nacije, podsetimo Velšani su stigli do polufinala na prethodnom šampionatu Evrope u Francuskoj.<br/><br/>Garet Bejl nije nikada krio da više voli da igra za nacionalni tim nego za Real.<br/><br/><i>"To je kao da igraš u parku sa prijateljima, poznajemo se, govorim na svom jeziku, prisniji smo"</i>, objasnio je praktično sve što mu nedostaje u Madridu od 2014.<br/><br/>Uvek je spreman da igra za reprezentaciju, iako je oko 50% mečeva Reala propustio zbog povreda.<br/><br/>A onda sinoć, neverica, a onda bes u Madridu.<br/><br/>Igrači Velsa su razvili zastavu na kojoj piše: "Vels, golf, Madrid, tim redom", što je jasna poruka.</p>
      <figure>
        <iframe data-src="https://twitter.com/ODDSbible/status/1196914572864770048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bejlu je reprezentacija na prvom mestu, igranje golfa zbog čega ga često kritikuju u klubu ispred Reala.<br/><br/>U Madridu su šokirani.<br/><br/><i>"Pljunuo je u lice navijačima, Realu, saigračima, on im se podsmeva"</i>, napisao je ogorčeni novinar Ruben Martin.<br/><br/>Za njegovog kolegu Manua Sajnca ovo je namera da ubrza odlazak.<br/><br/><i>"On svesno ovo radi, provocira, kako bi ga Real prodao, ljut je što nije otišao letos u Kinu za ogroman novac"</i>, kaže Sajnc.<br/><br/>Bejl je imao ponudu Šangaj Šenhue, blizu 100 miliona dolara za tri godine, sve je bilo pred realizacijom, ali Kinezi nisu želeli da plate obeštećenje od 40 miliona, čak ni simboličnih desetak. Kada se povredio Asensio, Real je spustio rampu.<br/><br/>Bejl je imao novih problema sa Zidanom, Francuza su razočarale neke izjave Velšanina gde je optuživao trenera da ne igra, iako su imali jasan dogovor da ga odmara u nekim mečevima.<br/><br/>Posle toga se ponovo povredio, a sada mu u Realu nema budućnosti.</p>
      <p>Izvor: Sportske.net</p>
    </article>
  </body>
</html>