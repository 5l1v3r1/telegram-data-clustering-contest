<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/20/musica-e-beneficenza-a-sassari-il-festival-delle-periferie-7-954840.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T09:54:43+00:00"/>
    <meta property="og:title" content="Musica e beneficenza: a Sassari il Festival delle Periferie"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'appuntamento</h6>
      <h1>Musica e beneficenza: a Sassari il Festival delle Periferie</h1>
      <h2>Lo spettacolo è sabato alle 19 nella Chiesa di San Giovanni Bosco</h2>
      <address><time datetime="2019-11-20T09:54:43+00:00">20 Nov 2019, 09:54</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Sassari entra nel cartellone della rassegna corale nazionale "Voci per Santa Cecilia" organizzata dalla Feniarco, la Federazione nazionale italiana dei cori amatoriali.</p>
      <p>Sabato (alle 19) nella Chiesa di San Giovanni Bosco si terrà la prima edizione del "Festival delle Periferie", evento organizzato dall'Associazione Culturale-Musicale Insieme Vocale Nova Euphonia.</p>
      <p>L'appuntamento sassarese vedrà la partecipazione dei Madrigalisti Turritani diretti da Laura Lambroni e del Coro Polifonico Santa Croce di Sorso diretto da Graziano Madrau. Allo spettacolo parteciperanno anche le due formazioni vocali fondate e dirette da Vincenzo Cossu, direttore artistico dell'evento: la Corale Studentesca Città di Sassari, accompagnata al pianoforte da Marco Solinas, e il Nova Euphonia, accompagnato al pianoforte da Valentino Cubeddu.</p>
      <p>Vincenzo Cossu spiega: "Il Festival è un tentativo di riportare la grande musica nelle zone forse più trascurate: le periferie. E poi vorrei che il Festival sostenesse ogni una campagna benefica significativa. La serata di questa prima edizione è a favore del Centro Diurno Suor Giuseppina Nicoli di via Principessa Maria, a Sassari".</p>
      <p>La struttura sassarese è gestita attualmente dalle Suore della Carità di via Turati, che garantiscono non solo riparo, momenti ludici e umana solidarietà, ma anche docce, lavatrici e altri servizi alle decine di persone in difficoltà o senza fissa dimora che ogni giorno bussano alla porta del Centro.</p>
    </article>
  </body>
</html>