<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/novyy_upravytel_tets_na_lvivshchyni_otrymav_litsenziyu_331196.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T09:53:00+00:00"/>
    <meta property="og:title" content="Новий управитель ТЕЦ на Львівщині отримав ліцензію"/>
    <meta property="og:description" content="19 листопада новий управитель Новояворівської та Новорозділської ТЕЦ &quot;Нафтогаз Тепло&quot; отримав ліцензії на виробництво теплової і електричної енергії від Національної комісії, що здійснює державне регулювання у сферах енергетики та комунальних послуг (НКРЕКП)."/>
  </head>
  <body>
    <article>
      <h1>Новий управитель ТЕЦ на Львівщині отримав ліцензію</h1>
      <h2>19 листопада новий управитель Новояворівської та Новорозділської ТЕЦ "Нафтогаз Тепло" отримав ліцензії на виробництво теплової і електричної енергії від Національної комісії, що здійснює державне регулювання у сферах енергетики та комунальних послуг (НКРЕКП).</h2>
      <address>
        <time datetime="2019-11-20T09:53:00+00:00">20 Nov 2019, 09:53</time>
      </address>
      <p>Це важливий крок на шляху відновлення тепла в домівках мешканців Новояворівська та Нового Роздолу Львівської області.</p>
      <p>Найближчим часом борги із зарплати будуть ліквідовані, а теплопостачання відновлено. </p>
      <p>На минулому тижні Прем’єр-міністр України Олексій Гончарук зібрав представників Уряду, місцевої влади та Нафтогазу для вирішення проблем з теплопостачанням на Львівщині. В результаті, АРМА розірвало договір з попереднім управителем майна ПП ʺГарант Енерго Мʺ, яке не забезпечило підготовку обох станцій до початку опалювального сезону.</p>
      <p>Нагадаємо, що у містах Новояворівськ та Новий Розділ, в яких проживає майже 60 тисяч мешканців, через безгосподарність приватного управителя майна ТЕЦ, ПП ʺГарант Енерго Мʺ, опалювальний сезон опинився під загрозою.</p>
      <p>Для відновлення теплопостачання у Новояворівську та Новому Роздолі Уряд та Нафтогаз розробили та виконують план заходів, який дозволить уникнути техногенної катастрофи через безгосподарність попереднього управителя Гарант Енерго М.</p>
      <p>Нагадаємо, як писало <a href="https://galinfo.com.ua/news/pratsivnyky_tets_u_novomu_rozdoli_zustrilys_iz_predstavnykamy_novogo_upravytelya_330993.html">Гал-інфо</a>, працівники ТЕЦ у Новому Роздолі зустрілись із представниками нового управителя.</p>
    </article>
  </body>
</html>