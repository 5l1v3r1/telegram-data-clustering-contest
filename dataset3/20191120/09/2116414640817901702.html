<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/dezvaluiri-investigatii/cronica-unei-achitari-neanuntate-avocatul-durgheu-in-cazul-virgil-laurentiu-g-man-abuzurile-s-v-r-ite-n-faza-de-urm-rire-penal-au-putut-fi-devoalate-1318680"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-20T09:25:00+00:00"/>
    <meta property="og:title" content="Cronica unei achitari neanuntate! Avocatul Durgheu in cazul Virgil Laurentiu Găman: Abuzurile săvârșite în faza de urmărire penală au putut fi devoalate"/>
    <meta property="og:description" content="Având în vedere faptul că ni se pare incredibil ca un inculpat acuzat, printre altele, de luare de mită, să fie achitat de instanța de judecată pentru toate infracțiunile după ce alte trei persoane au fost condamnate definitiv pentru infracțiunea de compl"/>
  </head>
  <body>
    <article>
      <h1>Cronica unei achitari neanuntate! Avocatul Durgheu in cazul Virgil Laurentiu Găman: Abuzurile săvârșite în faza de urmărire penală au putut fi devoalate</h1>
      <address><time datetime="2019-11-20T09:25:00+00:00">20 Nov 2019, 09:25</time> by <a rel="author">ZIUA NEWS</a></address>
      <p>
        <b>Având în vedere faptul că ni se pare incredibil ca un inculpat acuzat, printre altele, de luare de mită, să fie achitat de instanța de judecată pentru toate infracțiunile după ce alte trei persoane au fost condamnate definitiv pentru infracțiunea de complicitate la luarea de mită a inculpatului achitat recent, l-am contactat pentru mai multe detalii pe domnul Constantin Florin Durgheu, avocatul fostului Secretar General al Ministerului Agriculturii, Virgil Laurențiu Găman.</b>
      </p>
      <p>Reporter : În primul rând, maxime felicitări pentru victoria obținută în instanță la începutul acestei săptămâni în dosarul în care este cercetat și Virgil Laurențiu Găman!</p>
      <p>Avocat : Vă mulțumesc pentru felicitări dar să știți că aceste felicitări trebuie multiplicate, astfel încât să fie felicitați și ceilalți doi colegi din dosar, Alexandru Terța și Tiberiu Țărmure, avocații celorlalți doi inculpați achitați alături de clientul meu, Virgil Laurențiu Găman. Mai mult, sincere felicitări merită și doamna judecător Brândușa Gheorghe pentru faptul că a dovedit, încă o dată, că este un judecător așa cum toți judecătorii ar trebui să fie : echilibrat și imparțial. Trebuie subliniat faptul că abuzurile săvârșite în faza de urmărire penală au putut fi devoalate ca urmare a răbdării și dorinței doamnei judecător de a afla adevărul, sens în care a încuviințat și administrat toate probele relevante.</p>
      <p>Reporter : Dumneavoastră felicitați judecătorul pentru faptul că a făcut un lucru normal, potrivit fișei postului, respectiv a încuviințat probe relevante cu scopul de a afla adevărul. Nu așa trebuie să acționeze orice judecător ?</p>
      <p>Avocat : Aveți perfectă dreptate când observați că orice judecător AR TREBUI să încuviințeze toate probele relevante cu scopul de a afla adevărul judiciar, oricare ar fi acesta dar, din păcate, există și acum judecători care nu acționează așa respingând probe relevante și „îmbrățișând" opinia parchetului, în mod nu doar nejustificat, dar și nelegal. Chiar și acum, deși a trecut suficient timp de când CCR a statuat faptul că ofițerii SRI nu puteau, potrivit legii, să facă transcrierile interceptărilor realizate de instituția la care lucrau, mai sunt, din păcate, judecători care resping ca neutilă cauzei solicitarea avocaților de a se emite adrese la D.N.A. și S.R.I. pentru a se comunica instanței cine a făcut transcrierile în respectiva speță.</p>
      <p>Reporter : Revenind la dosarul în care a fost achitat clientul dvs., vă rog să explicați cum a fost posibil ca instanța să-l achite pe Virgil Laurențiu Găman, deși alte trei persoane au fost condamnate definitiv pentru infracțiunea de complicitate la luarea de mită a clientului dvs.?</p>
      <p>Avocat : Cât se poate de simplu : eu, alături de colegii mei, avocații celorlalți doi inculpați „rămași" în dosar în urma disjungerii, am solicitat probele relevante și, în urma încuviințării de către instanța de judecată, aceste probe au fost administrate și au condus judecătorul la soluția pronunțată.</p>
      <p>Reporter : Dumneavoastră vreți să spuneți că cei trei inculpați au fost achitați în mod corect, fiind nevinovați ?</p>
      <p>Avocat : Evident, achitarea are corespondent, atât în situația de fapt, cât și în probatoriul administrat !</p>
      <p>Reporter : Atunci cum explicați faptul că ceilalți trei inculpați care au fost trimiși în judecată prin același rechizitoriu, au recunoscut integral faptele și au ales procedura simplificată ?</p>
      <p>Avocat : Sub nicio formă nu sunt eu în măsură să explic decizia lor. De comun acord cu avocații lor, au considerat, probabil, mai facilă această variantă, motiv pentru care au ales-o. Această soluție este, într-un fel, „deschizătoare de drumuri" deoarece demonstrează faptul că, în urma unei judecăți corecte din toate punctele de vedere, atât din perspectiva apărării, dar și a celui investit cu judecarea cauzei, un inculpat poate fi achitat deși alt inculpat/alți inculpați, au considerat că este mai facilă procedura recunoașterii integrale a vinovăției, exclusiv cu gândul că așa poate obține o pedeapsă cu suspendare.</p>
      <p>Reporter : Observând faptul că, la scurtă vreme de la obținerea achitării fostului Ministru de Interne, Cristian David, ați obținut această spectaculoasă victorie, vă doresc mult succes în continuare !</p>
      <p>Avocat : Așa să fie, cu atât mai mult cu cât în dosarul în care este judecat Virgil Laurențiu Găman am câștigat prima bătălie, războiul fiind departe de a fi încheiat, deoarece urmează faza apelului.</p>
    </article>
  </body>
</html>