<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821763-fond-garantuvanna-znovu-prodae-pul-aktiviv-delta-banku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:18:00+00:00"/>
    <meta property="og:title" content="Фонд гарантування знову продає пул активів Дельта Банку"/>
    <meta property="og:description" content="Фонд гарантування вкладів фізичних осіб продає пул активів АТ «Дельта Банк» у заставі за якими були передані працюючі потужності олійножирових комбінатів в Одеській області та інфраструктура у порту м. Чорноморськ."/>
  </head>
  <body>
    <article>
      <h1>Фонд гарантування знову продає пул активів Дельта Банку</h1>
      <h2>Фонд гарантування вкладів фізичних осіб продає пул активів АТ «Дельта Банк» у заставі за якими були передані працюючі потужності олійножирових комбінатів в Одеській області та інфраструктура у порту м. Чорноморськ.</h2>
      <address>
        <time datetime="2019-11-20T09:18:00+00:00">20 Nov 2019, 09:18</time>
      </address>
      <p>Про це повідомляє <a href="http://www.fg.gov.ua/not-paying/liquidation/118-delta/45624-pul-aktyviv-delta-banku-iz-zabezpechenniam-v-odeskii-oblasti-vystavleno-na-torhy-cherez-debtx">пресслужба Фонду гарантування</a>.</p>
      <p>"27 листопада 2019 року відбудеться аукціон з продажу пулу активів АТ «Дельта Банк», більшу частину якого становлять права вимоги за кредитами юридичним особам (14 шт), майнові права за кредитними договорами (7 шт.), дебіторська заборгованість. Деякі активи перебувають у заставі Національного банку України й АТ "Укрексімбанк", - йдеться в повідомленні.</p>
      <p>У <a href="https://www.ukrinform.ua/tag-fond-garantuvanna">Фонді гарантування</a> зазначають, що у забезпеченні за кредитами – об’єкти з переробки сільськогосподарської продукції, розташовані в Одеській області, зокрема: 39 тис. м кв. промислової нерухомості, діючий масложировий виробничий комплекс з обладнанням, з доступом до під'їзної залізничної колії та морського транспортного порту, 5,43 га земель з цільовим призначенням для розміщення олійножиркомбінату. Передбачалось будівництво морського зерноперевантажувального комплексу та двостороннього пірсу, а також діючий олійножиркомбінат з виробництва маргарину, кулінарних та кондитерських жирів, соняшникової олії та майонезу. Розташований поруч із залізничними коліями на 5,34 га промислових земель.</p>
      <p>Торги відбудуться за голландською моделлю аукціону з поетапним зниженням ціни протягом дня.</p>
      <p>Початкова ціна: 995, 37 млн грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820901-fond-garantuvanna-zaversiv-likvidaciu-unikombanku.html">Фонд гарантування завершив ліквідацію Унікомбанку</a>
      </blockquote>
      <p>Як відомо, до даного пулу активів увійшли майнові права за низкою кредитних договорів, у заставу за якими були передані працюючі потужності олійножирових комбінатів в Одеській області та інфраструктура у порту м. Чорноморськ. Навколо даного пулу раніше розгорівся скандал, влітку Національний банк скасував своє рішення щодо погодження реалізації пулу активів, переданих АТ "Дельта Банк" у заставу. 7 червня відбулись торги з реалізації зазначеного пулу , на яких ТОВ "Фінансова компанія "Скай" придбало їх за ціною 182,5 млн грн, тоді як початкова ціна лоту складала 868,8 млн грн.</p>
      <p>Національний банк вважав, що проведений аукціон відбувся з наявністю обставин та можливих маніпуляцій зі сторони покупця, які могли вплинути на результат торгів та реалізацію майна за заниженою вартістю. Адже 6 березня 2019 року, цей же покупець – ТОВ "Фінансова компанія "Скай" – пропонувало у ході торгів за цей же актив суму майже вп'ятеро більшу - 906,2 млн грн. Однак тоді угода за підсумками аукціону була зірвана судовою забороною Окружного адміністративного суду м. Києва від 5 березня за позовом юридичної особи, яка взагалі не брала участі в торгах.</p>
      <p>У результаті, Фонд гарантування вкладів фізичних осіб повторно виставив зазначені активи на торги після отримання відповідного погодження від Національного банку.</p>
    </article>
  </body>
</html>