<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562414/sarwtiko-perasma-tis-kakokairias-sti-zakyntho"/>
    <meta property="og:site_name" content="NOOZ."/>
    <meta property="article:published_time" content="2019-11-20T09:38:00+00:00"/>
    <meta property="og:title" content="Σαρωτικό πέρασμα της κακοκαιρίας στη Ζάκυνθο"/>
    <meta property="og:description" content="Σημαντικές καταστροφές, πλημμύρες, πτώση δέντρων, φθορές τόσο σε σπίτια όσο και στο οδικό δίκτυο προκάλεσε η έντονη βροχόπτωση που πλήττει από το πρωί τη Ζάκυνθο."/>
  </head>
  <body>
    <article>
      <h1>Σαρωτικό πέρασμα της κακοκαιρίας στη Ζάκυνθο</h1>
      <address>
        <time datetime="2019-11-20T09:38:00+00:00">20 Nov 2019, 09:38</time>
      </address>
      <p>
        <b>Σημαντικές καταστροφές, πλημμύρες, πτώση δέντρων, φθορές τόσο σε σπίτια όσο και στο οδικό δίκτυο προκάλεσε η έντονη βροχόπτωση που πλήττει από το πρωί τη Ζάκυνθο.</b>
      </p>
      <p>Τα προβλήματα καταγράφουν οι αρμόδιες υπηρεσίες της Πολιτικής Προστασίας του νομού, ενώ μέχρι στιγμής δεν υπάρχει πλήρης εικόνα των ζημιών.</p>
      <p>Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, 'Αγιο Λέοντα, Αμπελόκηπους, Βασιλικό.</p>
      <p>Την ίδια ώρα, τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί.</p>
      <p>Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα σούπερ μάρκετ στη Λούμπα και σε κτίριο στους Αμπελόκηπους, ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <related>
        <a href="https://www.nooz.gr/greece/1562357/kairos-i-kakokairia-sarwse-ionio-kai-chalkidiki-poy-tha-brexei-simera-vid-"/>
      </related>
    </article>
  </body>
</html>