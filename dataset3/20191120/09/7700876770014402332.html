<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/diritti-dellinfanzia-in-italia-bisogna-interrompere-il-circolo-della-d/153332/"/>
    <meta property="og:site_name" content="VITA"/>
    <meta property="article:published_time" content="2019-11-20T09:39:00+00:00"/>
    <meta property="og:title" content="Diritti dell’infanzia: in Italia bisogna interrompere il circolo della disuguaglianza"/>
    <meta property="og:description" content="Non è pensabile oggi avere, in Italia, bambini che non hanno garantita un’alimentazione equilibrata e costante; minorenni che vengono esclusi da attività sportive e socioculturali; bambini a rischio di esclusione sociale e abbandono scolastico precoce; bambini che vivono in situazioni abitative non adatte alla loro età e che non riescono ad avere accesso a cure sanitarie adeguate"/>
  </head>
  <body>
    <article>
      <h1>Diritti dell’infanzia: in Italia bisogna interrompere il circolo della disuguaglianza</h1>
      <address><time datetime="2019-11-20T09:39:00+00:00">20 Nov 2019, 09:39</time> by <a rel="author">Ivano Abbruzzi*</a></address>
      <p>
        <b>Non è pensabile oggi avere, in Italia, bambini che non hanno garantita un’alimentazione equilibrata e costante; minorenni che vengono esclusi da attività sportive e socioculturali; bambini a rischio di esclusione sociale e abbandono scolastico precoce; bambini che vivono in situazioni abitative non adatte alla loro età e che non riescono ad avere accesso a cure sanitarie adeguate</b>
      </p>
      <p>Sono trascorsi esattamente trent’anni dalla costituzione della Convenzione Onu per la tutela dei diritti dell’infanzia e dell’adolescenza in tutto il mondo e, nonostante i tanti traguardi raggiunti e i successi ottenuti, oggi che si celebra la Giornata Internazionale dei diritti dell’Infanzia vogliamo pensare a tutti quei bambini e adolescenti che ancora oggi non hanno garantiti i loro diritti, pur vivendo in un Paese e in contesto evoluto come l’Italia che ha ratificato la Convenzione il 27 maggio 1991 (legge 176).</p>
      <p>Secondo gli ultimi dati Istat sono oltre <b>1 milione e 200 mila minorenni</b> che vivono in povertà assoluta nel nostro Paese, i loro diritti continuano ad essere fortemente a rischio. Vista attraverso la lente dei diritti delle persone in età minore, la povertà infantile è infatti riconosciuta come un <b>fenomeno multidimensionale</b> che ricomprende <b>diverse forme di deprivazione e si traduce nel mancato accesso dei bambini a opportunità importanti per la loro crescita.</b></p>
      <p>La Convenzione cerca di garantire al fanciullo il rispetto dei suoi diritti umani. <b>Viene enunciato il principio di non discriminazione, secondo cui ogni bambino deve godere degli stessi diritti, senza eccezioni dovute a razza, colore, sesso, lingua, religione, opinioni politiche, stato sociale, origini, condizioni economiche.</b></p>
      <p>Sulla base dei dati Italiani riferiti alla sola povertà assoluta è necessario rimettere il tema <b>dell’infanzia al centro</b> <b>delle priorità politiche e istituzionali</b> per colmare quel divario che spesso crea bambini di serie A e di serie B. Non è pensabile oggi avere, in Italia, bambini che non hanno garantita un’alimentazione equilibrata e costante; minorenni che vengono esclusi da attività sportive e socioculturali; bambini a rischio di esclusione sociale e abbandono scolastico precoce; bambini che vivono in situazioni abitative non adatte alla loro età e che non riescono ad avere accesso a cure sanitarie adeguate.</p>
      <p>In questa giornata così importante per chi si occupa quotidianamente di tutelare i diritti dei minorenni, chiediamo nuovamente alle Istituzioni di <b>interrompere il circolo vizioso della disuguaglianza.</b></p>
      <p>È compito della politica e delle istituzioni nazionali, regionali e locali dare un nuovo segnale, dimostrare di comprendere la crucialità dell’infanzia per il nostro Paese, <b>stanziare risorse rilevanti</b> e far convergere le migliori metodologie e soluzioni a per tutelare e promuovere diritti, inclusione e sviluppo per tutte le bambine e i bambini. <b>Solo mettendo al centro i diritti dei più piccoli sarà possibile lasciare un mondo migliore alle generazioni che verranno.</b></p>
      <p>
        <i>Ivano Abbruzzi è il Presidente <a href="https://www.alberodellavita.org/">Fondazione L’Albero della Vita</a></i>
      </p>
    </article>
  </body>
</html>