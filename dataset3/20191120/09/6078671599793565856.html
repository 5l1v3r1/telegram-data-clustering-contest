<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/godina-ganev-bolnichnite-1618395.html"/>
    <meta property="og:site_name" content="Cross"/>
    <meta property="article:published_time" content="2019-11-20T09:50:00+00:00"/>
    <meta property="og:title" content="Петър Ганев: Скандалът с болничните отклонява вниманието от бюджета"/>
    <meta property="og:description" content="/КРОСС/ Премиерът Борисов обеща, че орязване на първия ден от болничните няма да има. Работодателите обаче са категорични, че това натоварва бизнеса.  В студиото на &quot;България сутрин&quot; темата коментира икономистът Петър Ганев от Института за пазарна икономика."/>
  </head>
  <body>
    <article>
      <h1>Петър Ганев: Скандалът с болничните отклонява вниманието от бюджета</h1>
      <address>
        <time datetime="2019-11-20T09:50:00+00:00">20 Nov 2019, 09:50</time>
      </address>
      <p>/КРОСС/ Премиерът Борисов обеща, че орязване на първия ден от болничните няма да има. Работодателите обаче са категорични, че това натоварва бизнеса.  В студиото на "България сутрин" темата коментира икономистът Петър Ганев от Института за пазарна икономика.</p>
      <p>Експертът смята, че скандалът със заплащането на първия ден от болничните е изкуствено създаден, за да отклони вниманието на обществото от бюджета за следващата година.</p>
      <p>"Всяка година, когато бъде внесен бюджетът, се създава подобен хаос извън темата. Притеснява ме, че дискутираме неясно появила се тема, а бюджета - не", каза Ганев за Bulgaria ON AIR.</p>
      <p>Относно проблема с болничните, икономистът смята, че в опит да се ограничат злоупотребите се навлиза в територия на ограничение на реалните права на осигурени хора. Според него действията, които трябва да бъдат предприети са свързани изцяло с контрола от страна на системата и изчистване на множество неефективности.</p>
      <p>Основните проблеми на Бюджет 2020, които Ганев изброи, са свързани с липсата на реформи - основно в здравеопазването и публичната администрация.</p>
      <p>"Тази година правителството е най-близо до твърдението си, че не вдига данъци, но на местно ниво все пак те ще бъдат вдигнати. Няма да е драматично за българите, но и няма да напълни в такава степен бюджета. И ще продължим да коментираме нуждата от ресурс", каза той.</p>
      <p>Една от идеите на алтернативния бюджет, който Институтът за пазарна икономика прави всяка година, е една пета от подоходното облагане да остава в общините, за да имат ресурс да планират дългосрочно, а не да разчитат само на проекти.</p>
      <p>"Тази година бюджетът наистина е балансиран. Той повтаря рамката от предходни години без изненади. При евентуална криза няма да имаме излишък, но имаме буфери и можем да си позволим да не режем социални плащания", смята експертът.</p>
    </article>
  </body>
</html>