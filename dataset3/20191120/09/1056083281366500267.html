<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919004/%D8%A7%D8%AE%D8%AA%D8%B5%D8%A7%D8%B5-%DB%B1%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D8%B1%D8%A7%DB%8C-%D9%BE%D8%B1%D9%88%DA%98%D9%87-%D9%87%D8%A7%DB%8C-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T09:56:09+00:00"/>
    <meta property="og:title" content="اختصاص ۱۰ میلیارد تومان برای پروژه‌های محرومیت‌زدایی"/>
    <meta property="og:description" content="ایسنا/زنجان جانشین فرمانده سپاه انصارالمهدی(عج) استان زنجان گفت: ۱۰ میلیارد تومان برای پروژه‌های محرومیت‌زدایی در استان هزینه خواهد شد."/>
  </head>
  <body>
    <article>
      <h6 class="kicker">جانشین فرمانده سپاه انصارالمهدی(عج) استان زنجان عنوان‌کرد</h6>
      <h1>اختصاص ۱۰ میلیارد تومان برای پروژه‌های محرومیت‌زدایی</h1>
      <address><time datetime="2019-11-20T09:56:09+00:00">20 Nov 2019, 09:56</time> by <a rel="author">مریم نوری</a></address>
      <p>ایسنا/زنجان جانشین فرمانده سپاه انصارالمهدی(عج) استان زنجان گفت: ۱۰ میلیارد تومان برای پروژه‌های محرومیت‌زدایی در استان هزینه خواهد شد.</p>
      <p>ابوالفضل طهماسبی در نشست خبری به مناسبت هفته بسیج، اظهار کرد: بسیج به‌عنوان مولود انقلاب با زیربنای اصیل دینی، جشن ۴۰ سالگی خود را با هدف حفظ دستاوردهای انقلاب و تلاش برای تحقق بیانیه گام دوم برگزار می‌کند و  نمایش عمومی و تبیین دستاوردهای ۴۰ ساله برای امیدآفرینی و پیشبرد بیانیه گام دوم انقلاب از مهمترین اهداف گرامی‌داشت این هفته است.</p>
      <p>وی با اشاره به اینکه دشمن در پی سیاه‌نمایی است تا عظمت انقلاب را کوچک کند، تصریح کرد: باید در مقابل این توطئه‌ها به جامعه امید تزریق کنیم که این مهم با برگزاری نشست‌های بصیرتی محقق می‌شود که در این راستا تبیین رویکردها و ظرفیت‌های بسیج و نمایش اقتدار بسیج ده‌ها میلیونی در دستور کار قرار دارد.</p>
      <p>جانشین فرمانده سپاه انصارالمهدی(عج) استان زنجان به ارتقای آگاهی جامعه در مورد خدمات ۴۰ ساله بسیج در عرصه‌های اجتماعی، فرهنگی، سیاسی، اقتصادی و امنیتی تاکید کرد و گفت: رسانه‌ها بازوی قدرتمند برای رشد آگاهی و بینش جامعه به شمار می‌روند که باید توجه به گفتمان رهبر کبیر انقلاب و مقام معظم رهبری درخصوص جایگاه و اهمیت بسیج را مورد توجه قرار دهند.</p>
      <p>وی با اشاره به اینکه باید فرمایشات مقام معظم رهبری برای بسیج و کلیدواژه‌هایی که برای بسیج ارائه دادند را برای قشرهای مختلف واکاوی کنیم، عنوان کرد: نقش بسیج در آینده نظام، تاکید بر فرهنگ ایثار و مقاومت و نیز تاکید بر حفظ تفکر و نشر فرهنگ بسیجی از عناوینی است که در برنامه‌های هفته بسیج مورد تاکید قرار گرفته است.</p>
      <p>این مسئول، "بسیج ۴۰ سال خدمت، جهاد، شهادت" را شعار هفته بسیج عنوان کرد و گفت: این هفته از ۳۰ آبان آغاز می‌شود و تا ۶ آذر ادامه دارد و ۱۶۰ عنوان با ۲۱۰۰ برنامه در سطح استان پیش‌بینی شده است.</p>
      <p>طهماسبی به پرهیز از فعالیت‌ها و تولیدات تشریفاتی تاکید کرد و افزود: مردمی‌سازی فعالیت‌ها و برجسته‌سازی نقش‌آفرینی بسیج در عرصه‌های تربیتی، اجتماعی و فرهنگی با کمک رسانه‌ها امکان‌پذیر است.</p>
      <p>وی تجدید عهد و پیمان با آرمان‌های شهدا، برگزاری ۲۰ عنوان یادواره شهدا، برگزاری نشست بصیرتی، سیاسی و روشنگری برای تبیین جایگاه بسیج و کلاس‌های آموزشی اقتصاد مقاومتی و کارآفرینی را از مهم‌ترین برنامه‌های هفته بسیج برشمرد.</p>
      <p>جانشین فدمانده سپاه انصارالمهدی استان زنجان ادامه داد: رزمایش گردان‌های الی بیت‌المقدس، مسابقه فوتسال قهرمانی استان، برگزاری ۴۰ هیئت مذهبی با یاد شهدای بسیج، اردوهای یک روزه جهادی، دیدار با پیشکسوتان فرماندهان بسیج و تببین الگوی سوم زن مسلمان در مدارس دخترانه از برنامه دیگر هفته بسیج است‌.</p>
      <p>این مسئول برپایی کارگاه‌های آموزش سواد رسانه، برگزاری ۵۰ یادواره بسیج دانش‌آموزی، افتتاح پایگاه‌های مقاومت بسیج و پروژه‌های محرومیت‌زدایی در بخش‌های مختلف اقتصادی، اجتماعی و فرهنگی، تجلیل از نخبگان علمی بسیج، مشاوره‌های تربیتی، افتتاح اندیشیده بسیج اساتید و برگزاری همایش شکوه مقاومت را از برنامه‌های دیگر این هفته خواند.</p>
      <p>وی با اشاره به اینکه ۱۰ میلیارد تومان برای عرصه‌های محرومیت‌زدایی در بخش‌های مختلف عمرانی، فرهنگی و اجتماعی استان هزینه خواهد شد، تصریح‌کرد: با هم‌افزایی دستگاه‌ها این مبلغ قابل افزایش به ۵۰ میلیارد تومان نیز هست و می‌توان با مشارکت بخش‌های دیگر غبار محرومیت را از چهره نقاط مختلف استان زدود.</p>
      <p>انتهای پیام</p>
    </article>
  </body>
</html>