<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/kultura/izklaide/izdod-jaunas-pastmarkas-ziemassvetku-serija.a338988/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T09:11:00+00:00"/>
    <meta property="og:title" content="Izdod jaunas pastmarkas Ziemassvētku sērijā"/>
    <meta property="og:description" content="Latvijas Pasts izdod mākslinieces Anitas Paegles veidotas jaunas pastmarkas Ziemassvētku sērijā"/>
  </head>
  <body>
    <article>
      <h1>Izdod jaunas pastmarkas Ziemassvētku sērijā</h1>
      <address><time datetime="2019-11-20T09:11:00+00:00">20 Nov 2019, 09:11</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Latvijas Pasts izdod mākslinieces Anitas Paegles veidotas jaunas pastmarkas Ziemassvētku sērijā</b>
      </p>
      <p>Gada nogales svētku gaidīšanas laikā Latvijas Pasts izdod trīs jaunas pastmarkas sērijā ''Ziemassvētki'', lai ikviens iedzīvotājs jau laikus varētu nosūtīt siltus sveicienus Ziemassvētkos un Jaunajā gadā. Pastmarku pirmās dienas zīmogošana paredzēta piektdien, 2019. gada 22. novembrī, Rīgas 10. pasta nodaļā Elizabetes ielā 41/43 no plkst.8 līdz 20.</p>
      <p>Ziemassvētku sērijas jauno izdevumu autore ir pazīstamā latviešu māksliniece un bērnu grāmatu ilustratore Anita Paegle, gada svinīgākajās pastmarkās uzburot vieglu un gaišu svētku noskaņu, kas raksturīga tieši šīs mākslinieces rokrakstam. Jaunās pasta vērtszīmes izdotas uz pašlīmējošas pamatnes, un līdz ar tām radīta arī īpaša svētku aploksne 1000 eksemplāros.</p>
      <figure>
        <img src="https://static.lsm.lv/media/2019/11/large/1/c4oc.jpg"/>
        <figcaption>
          <cite>Foto: Latvijas Pasts</cite>
        </figcaption>
      </figure>
      <p>Katrai no pastmarkām ir atšķirīga nominālvērtība un tirāža. Pastmarka ar nominālvērtību € 0,50 ir paredzēta vienkāršas B klases vēstules nosūtīšanai Latvijas teritorijā, un tās tirāža sasniedz vienu miljonu eksemplāru. Savukārt pastmarka ar nominālvērtību € 0,78 atbilst vienkāršas A klases vēstules nosūtīšanas izmaksām Eiropas Savienības teritorijā vai vienkāršas B klases vēstules nosūtīšanas izmaksām uz jebkuru pasaules valsti ārpus Eiropas Savienības, un tā izdota 200 000 eksemplāru.</p>
      <p>Pastmarka ar nominālvērtību € 0,85 izdota 200 000 eksemplāru tirāžā – šī pastmarka atbilst vienkāršas A klases vēstules nosūtīšanas izmaksām uz jebkuru pasaules valsti ārpus Eiropas Savienības.</p>
      <p>Ziemassvētku sērijas pastmarku izdošanu Latvijas Pasts sāka 1994. gadā, un līdz šim izdots ap 70 Ziemassvētku pastmarku vairāk nekā simts miljonu eksemplāru tirāžā. Līdz šim izdotās pastmarkas Ziemassvētku sērijā apskatāmas <a href="https://www.flickr.com/photos/48113023@N03/sets/72157649030766757"><b><i>te</i></b></a>.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/vid-mainis-muitojamo-sutijumu-apstrades-kartibu.a338820/"/>
        <a href="https://www.lsm.lv/raksts/zinas/latvija/latvijas-pasta-piegadatie-sutijumi-no-tresajam-valstim-bus-jadeklare-elektroniski.a338146/"/>
        <a href="https://www.lsm.lv/raksts/zinas/ekonomika/interese-par-iepirksanos-interneta-aug-ka-to-darit-drosi.a337838/"/>
        <a href="https://www.lsm.lv/raksts/kultura/izklaide/laiz-klaja-bermontiades-kauju-simtgadei-veltitu-pastmarku.a337372/"/>
        <a href="https://www.lsm.lv/raksts/zinas/latvija/agenskalna-bezpajumtnieki-ized-pasta-nodalu-no-telpam.a337010/"/>
        <a href="https://www.lsm.lv/raksts/kultura/izklaide/latvijas-pasts-izdod-pastmarku-garliba-merkela-250-jubileja.a336633/"/>
        <a href="https://www.lsm.lv/raksts/zinas/ekonomika/latvija-e-komercijas-pieaugums-zemaks-neka-citviet-pasaule.a336275/"/>
        <a href="https://www.lsm.lv/raksts/zinas/latvija/eglaines-ciema-iedzivotaji-nobazijusies-par-pasta-nodalas-slegsanu.a335236/"/>
      </related>
    </article>
  </body>
</html>