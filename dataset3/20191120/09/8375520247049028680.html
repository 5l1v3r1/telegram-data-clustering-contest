<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-krasnopilskiy-otg-zapracyuvav-suchasniy-centr-nadannya-administrativnih-poslug-641137.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T09:10:25+00:00"/>
    <meta property="og:title" content="У Краснопільській ОТГ запрацював сучасний Центр надання адміністративних послуг"/>
    <meta property="og:description" content="Краснопільська сільська ОТГ Вінниччини розпочала функціонувати наприкінці 2017 року і вже за два роки облаштувала сучасний Центр надання адміністративних послуг"/>
  </head>
  <body>
    <article>
      <h1>У Краснопільській ОТГ запрацював сучасний Центр надання адміністративних послуг</h1>
      <address>
        <time datetime="2019-11-20T09:10:25+00:00">20 Nov 2019, 09:10</time>
      </address>
      <h4>Краснопільська сільська ОТГ Вінниччини розпочала функціонувати наприкінці 2017 року і вже за два роки облаштувала сучасний Центр надання адміністративних послуг</h4>
      <p>19 листопада урочисто відкрився ЦНАП громади. Експерти Вінницького Центру розвитку місцевого самоврядування Програми «U-LEAD з Європою» - радник з муніципальних послуг Віталій Швець та радниця з юридичних питань Людмила Гурба , на запрошення ОТГ, відвідали визначну подію, аби привітати мешканців громади.</p>
      <p>Створенню сучасного ЦНАП Краснопільської ОТГ передувала значна робота. За словами керівництва сільської ради, громада відразу після створення ОТГ розпочала підготовку приміщення для ЦНАП і подала заявку на участь у проекті, що підтримується Програмою «U-LEAD з Європою» з напрямку покращення якості адміністративних послуг для населення України.</p>
      <p>Краснопільська громада має 4300 осіб населення, тож на початку створення ЦНАП не проходила за критеріями відбору U-LEAD, адже в проекті брали участь ОТГ з населенням від 5 тис. Відтак, в ОТГ почали ремонт приміщення самотужки, а коли до громади приїхали представники Програми, вони відразу погодились допомогти, адже фактично, у Краснопілці створили приміщення « прозорого офісу» за всіма сучасними вимогами.</p>
      <p>За словами голови Краснопільської сільської ОТГ Катерини Романенко – на облаштування належного ЦНАП громада витратила близько 300 тис грн з місцевого бюджету, вдалося залучитись і підтримкою спонсорів – ПРаТ «Зернопродукт МХП». Підприємство профінансувало капітальний ремонт приміщення сільської ради, де на першому поверсі розміщено, в тому числі і ЦНАП, на суму близько 2 млн грн. Потужну фінансову та методичну підтримку з модернізації ЦНАП Краснопільської ОТГ надала Програма «U-LEAD з Європою».</p>
      <p>«До об’єднання ми не могли мріяти про такий рівень послуг в громаді. В ході реалізації ідеї з облаштування ЦНАП ми виконали всі вимоги міжнародних донорів, було важко, адже це високі стандарти. Всі працівники отримали відповідну кваліфікацію і ось маємо результат. Хочу підкреслити, що дуже цінним є досвід, який ми отримали під час облаштування ЦНАП. Адже якщо громада хоче бути спроможною, то це і відповідні стандарти, знання та навички господарювання. Сподіваюсь, що жителі громади оцінять позитивні зміни якості життя у Краснопільській ОТГ», - зауважила голова Краснопільської сільської ради, яка привітала мешканців громади під час урочистого відкриття ЦНАП.</p>
      <p>Краснопільська сільська рада повністю упорядкувала прилеглу територію ЦНАП, наразі облаштовується робоче місце адміністратора у Нараївському старостинському окрузі. Сьогодні ЦНАП Краснопільської ОТГ – це сучасний відкритий простір, забезпечений всіма зручностями для відвідувачів. ЦНАП громади планує надавати 140 видів послуг, а в перспективі їх кількість буде збільшуватись.</p>
      <p>Представники громади – майбутні працівники ЦНАП відвідали ряд навчальних сесій з тематики адміністративних послуг, що пройшли у Вінницькому ЦРМС, стали учасниками стаді-туру до Івано-Франківська, який організувала Програма, а також відвідали кілька навчальних сесій від Програми «U-LEAD з Європою». Як повідомила Оксана Шиндер, державний реєстратор ЦНАП , Краснопільська ОТГ першою на Вінниччині підписала Меморандум про співпрацю із Держгеокадастром та матиме можливість надавати послуги з реєстрації земельних прав.</p>
      <p>«7 робочих місць облаштовано у нашому ЦНАП, з них одне віддалене. Програма «U-LEAD з Європою» повністю забезпечила приміщення комп’ютерною технікою, обладнанням та меблями. Коштом ОТГ ми придбали робочу станцію з виготовлення закордонних паспортів та ID – карток, це послуга, яку ми можемо надавати мешканцям громади та сусідніх населених пунктів, адже поряд Черкаська область і окремі села розташовані ближче до нас, ніж до обласних чи районних центрів. Крім того, забезпечено послуги державної реєстрації майнових прав, фізичних та юридичних осіб, соціальні послуги , надаватимуться і послуги Пенсійного фонду та Центру зайнятості. Громада уклала угоду про співробітництво із Державною міграційною службою у Вінницьккій області, а також планує надавати послуги із правової допомоги мешканцям ОТГ», - зазначила державний реєстратор фізичних, юридичних осіб та громадських формувань Краснопільського ЦНАП Оксана Шиндер.</p>
      <p>Краснопільська сільська ОТГ розташована на міжнародній трасі М12, має гарне сполучення із сусідніми територіями, тож тут сподіваються на велику завантаженість власного Центру надання адміністративних послуг, а в майбутньому планують відкрити віддалені робочі місця ЦНАП у старостатах громади.</p>
    </article>
  </body>
</html>