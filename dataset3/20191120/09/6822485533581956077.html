<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T09:01:00+00:00"/>
    <meta property="og:title" content="حکم اعدام برای مردی که نامزدش را آتش زد"/>
    <meta property="og:description" content="ایران در ادامه نوشت: چند روز بعد مأموران پلیس جسد نیمه سوخته این دختر جوان را در جاده آتشگاه پیدا کردند."/>
  </head>
  <body>
    <article>
      <h1>حکم اعدام برای مردی که نامزدش را آتش زد</h1>
      <address>
        <time datetime="2019-11-20T09:01:00+00:00">20 Nov 2019, 09:01</time>
      </address>
      <p>سال گذشته معصومه که دانشجوی مهندسی صنایع غذایی بود هنگام رفتن به دانشگاه ناپدید شد. پدرش با مراجعه به کلانتری ۴۱ خرمدشت به پلیس گفت دخترم امروز صبح از خانه خارج شد تا به دانشگاه برود اما دیگر برنگشت.</p>
      <p>ایران در ادامه نوشت: چند روز بعد مأموران پلیس جسد نیمه سوخته این دختر جوان را در جاده آتشگاه پیدا کردند.</p>
      <p>بقایای جسد این دختر به دستور بازپرس کشیک قتل به پزشکی قانونی منتقل شد و معاینه جسد نشان ‌داد قربانی قبل از سوختن در اثر خفگی به قتل رسیده وسپس جسدش را به آتش کشیده‌اند. </p>
      <p>در ادامه تحقیقات، کارآگاهان با ردیابی آخرین تماس‌های تلفن همراه این دختر دریافتند وی آخرین بار در محدوده حصارک کرج دیده شده که قنادی محل کار نامزدش درآنجاست. از طر فی با بررسی دوربین‌های محل، پلیس یک خودرو206 را که متعلق به زنی به‌نام فرانک بود شناسایی کرد. در ادامه کارآگاهان دریافتند سیامک، نامزد دختر دانشجو با این زن متأهل ارتباط پنهانی داشته است. با دستگیری و بازداشت سیامک، وی سرانجام به قتل هولناک نامزدش اعتراف کرد.</p>
      <p>با اعتراف‌های تکان دهنده مرد جنایتکار، مأموران فرانک را نیز به اتهام همدستی با او دستگیر کردند و هر دو متهم در شعبه یکم دادگاه کیفری استان البرز پای میز محاکمه ایستادند.</p>
      <p>در ابتدای جلسه، پدر و مادر مقتول در جایگاه ایستادند و برای عاملان قتل دخترشان قصاص خواستند.</p>
      <p>سیامک در مورد نحوه آشنایی خود با فرانک گفت: سال 96 بود که این زن به شیرینی فروشی پدرم که من هم در آنجا کار می‌کردم آمد و کیک تولد سفارش داد. ما یک سوپر مارکت هم در کنار شیرینی فروشی داشتیم که این زن گاهی برای خرید به آنجا می‌آمد. می‌دانستم او شوهر و دو فرزند دارد.</p>
      <p>این متهم گفت: مدتی از رابطه من با فرانک می‌گذشت که به درخواست خانواده‌ام به خواستگاری معصومه رفتیم و باهم عقد کردیم. حدود شش ماه از عقد ما می‌گذشت که نامزدم متوجه رابطه من و فرانک شد. می‌خواست شکایت کند و آبروی مرا ببرد به او گفتم بهتر است تو خودت با این زن رودررو حرف بزنی تا ماجرا تمام شود. روز حادثه باز هم جرو بحثمان شد تا اینکه فرانک با خودرو 206 به محل قرار آمد. نامزدم وقتی او را دید شروع به سرو صدا کرد من به زور او را داخل خودرو انداختم و جلو دهانش را گرفتم بعد با طناب سبزرنگی که در جیبم بود خفه‌اش کردم. دقایقی بعد نیز با تینر جسد را کنار جاده سوزاندیم و فرار کردیم.</p>
      <p>پس‌ از اظهارات این متهم فرانک در برابر قضات دادگاه ایستاد و ضمن انکار همدستی با سیامک گفت: من نمی‌دانستم می‌خواهد او را بکشد. فقط از من خواست به آن محل بروم ولی وقتی نامزدش مرا دید شروع به ناسزاگویی کرد و با سیامک درگیر شد.</p>
      <p>صبح دیروز با حکم قضات متهم اصلی پرونده به اتهام قتل عمد به قصاص وهمدستش به اتهام معاونت درقتل و آدم ربایی به حبس محکوم شد، همچنین قرار است این زن متأهل به اتهام رابطه نامشروع در دادگاه دیگری هم محاکمه شود.</p>
    </article>
  </body>
</html>