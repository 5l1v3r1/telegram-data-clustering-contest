<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/elizabet-vtora-i-prints-filip-otbelyazvat-72-godini-brak-407165.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T09:30:00+00:00"/>
    <meta property="og:title" content="Елизабет Втора и Филип отбелязват 72 години брак"/>
    <meta property="og:description" content="Събитието обаче е помрачено от влошеното здравословно състояние на херцога на Единбург"/>
  </head>
  <body>
    <article>
      <h1>Елизабет Втора и Филип отбелязват 72 години брак</h1>
      <address><time datetime="2019-11-20T09:30:00+00:00">20 Nov 2019, 09:30</time> by <a rel="author">Редактори</a></address>
      <p>Кралица Елизабет Втора и нейният съпруг принц Филип отбелязват днес 72 години от своята сватба. Събитието обаче е помрачено от влошеното здравословно състояние на херцога на Единбург.</p>
      <p>Близки до кралското семейство изразиха загриженост за здравето на принц Филип след съобщения, че често му прилошава по време на престоя му в имението Сандрингам. Херцогът на Единбург, който е на 98 години, сега е настанен в Wood Farm – петстайна къща в имението Сандрингам, където прекарва времето си основно в четене и „вършене на дребни, незначителни неща“, както заявиха очевидци.</p>
      <p>Един от вестниците пише, че доскоро принц Филип е бил много активен за възрастта си, като е ходел за риба и е карал колата си между именията, но откакто катастрофира през януари вече не шофира по обществени пътища.</p>
      <p>Бъкингамският дворец няма официален коментар за здравословното състояние на принц Филип. Според някои източници двамата няма да празнуват заедно паметната дата именно заради състоянието на съпруга на кралицата, която е на 93 г. и продължава да изпълнява задълженията си.</p>
      <p>Медиите припомнят, че принцеса Елизабет и Филип са се срещнали за първи път през 1934 година, пет години по-късно започва любовната им връзка, за да се стигне до 20 ноември 1947 година и сватбата в Уестминстърското абатство.</p>
    </article>
  </body>
</html>