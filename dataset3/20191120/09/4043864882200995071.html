<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232493/"/>
    <meta property="og:site_name" content="Українська правда"/>
    <meta property="article:published_time" content="2019-11-20T09:24:20+00:00"/>
    <meta property="og:title" content="Міноборони зобов’яже військових знати англійську мову"/>
    <meta property="og:description" content="Міністерство оборони планує зробити обов’язковим знання англійської мови для певних військових посад і створити пілотні бригади, які функціонуватимуть за стандартами Північно-атлантичного альянсу."/>
  </head>
  <body>
    <article>
      <h1>Міноборони зобов’яже військових знати англійську мову</h1>
      <address>
        <time datetime="2019-11-20T09:24:20+00:00">20 Nov 2019, 09:24</time>
      </address>
      <p>Міністерство оборони планує зробити обов’язковим знання англійської мови для певних військових посад і створити пілотні бригади, які функціонуватимуть за стандартами Північно-атлантичного альянсу.</p>
      <p><b>Джерело:</b> заступниця міністра оборони Аліна Фролова в інтерв’ю "<a href="https://www.radiosvoboda.org/a/oborona-frolova-armiya/30281089.html">Радіо Свобода</a>"</p>
      <p><b>Деталі:</b> На зауваження про низький рівень знання англійської мови в армії, вона сказала: "Це дуже болюче питання. Це не тільки про вступ до НАТО і про інтеграцію, але й про можливість читати англійською мовою статті, наукові дослідження і переймати досвід інших країн".</p>
      <p><b>Пряма мова</b>: "Міністерство оборони розуміє, що це проблема і визначило, що у нас буде спеціальний напрям. Ми розклали його на три компоненти.</p>
      <p>Перше – ввести англійську мову в систему військової освіти. Це дієво, але потребує часу, щоб поступово усі збройні сили у тих чи інших формах проходили навчання.</p>
      <p>Друге – це спосіб терміново залагодити найбільш проблемні питання: ми зробимо перелік посад, для яких знання англійської мови буде обов’язковим. Ми дамо час – за рік чи два, але обов’язково на цій посаді вивчити англійську мову. Нам украй необхідно, щоб люди на ключових із точки зору інтеграції з НАТО позиціях, добре володіли англійською мовою.</p>
      <p>І третє – ідея створення модульних або пілотних бригад, у яких повністю застосовані всі принципи і стандарти НАТО. У цих бригадах, всі військовослужбовці також будуть проходити навчання англійської мови.</p>
      <p>Тож, у нас є фіксація цієї проблеми і довгостроковий план та термінові засоби її подолання".</p>
      <related>
        <a href="https://www.pravda.com.ua/news/2019/11/20/7232490/"/>
        <a href="https://www.pravda.com.ua/news/2019/11/20/7232485/"/>
        <a href="https://www.pravda.com.ua/news/2019/11/19/7232378/"/>
      </related>
    </article>
  </body>
</html>