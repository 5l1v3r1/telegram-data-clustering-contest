<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831294-Detalji-pokusaja-otmice-mladog-fudbalera-Srbije-Jurili-ga-po-auto-putu-trazili-mu-novac-naneli-telesne-povrede-spasio-ga-taksista"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T09:44:00+00:00"/>
    <meta property="og:title" content="Detalji pokušaja otmice mladog fudbalera Srbije: Jurili ga po auto-putu, tražili mu novac, naneli telesne povrede, spasio ga taksista"/>
    <meta property="og:description" content="Po povratku iz Niša primetio je Audi A6 da ga prati i da se unosi u njegov BMW italijanskih tablica"/>
  </head>
  <body>
    <article>
      <h6 class="kicker">NOVOSTI SAZNAJU</h6>
      <h1>Detalji pokušaja otmice mladog fudbalera Srbije: Jurili ga po auto-putu, tražili mu novac, naneli telesne povrede, spasio ga taksista</h1>
      <address><time datetime="2019-11-20T09:44:00+00:00">20 Nov 2019, 09:44</time> by <a rel="author">I. J.</a></address>
      <p>
        <b>Po povratku iz Niša primetio je Audi A6 da ga prati i da se unosi u njegov BMW italijanskih tablica</b>
      </p>
      <p>Policija je brzom akcijom u sredu ujutru uhapsila dvoje, od troje, napadača na fudbalera Aleksu Terzića (20). Dok se u Policijskoj upravi grada Beograda utvrđuju razlozi i detalji incidenta, “Novosti” su došle do saznanja kroz šta je prošao tokom noći mladi reprezentativac Srbije i prvotimac Fiorentine, kao i da je završio sa lakšim telesnim povredama: frakturom nosa, iščešenjem ruke, hematomima na glavi i licu.</p>
      <p>Po povratku iz Niša, gde je Terzić igrao u nacionalnom dresu utakmicu protiv Rusije, na autoputu oko Autokomande primetio je Audi A6 da ga prati i da se unosi u njegov automobil marke BMW italijanskih tablica. Aleksa je procenio da nije bezbedan i ubrzao, ali su napadači krenuli da ga jure i da voze paralelno sa njim tražeći mu da otvori prozor što je on i učinio. Tada su od njega tražili da stane i da im da 5.000 evra. Terzić je nastavio da vozi i u jednom momentu, već na Novom Beogradu, udario u taksi koje se našao na putu. Tu je trka prestala i usledio je fizički napad. Dva momka su izašla iz A6, izvukla ga iz automobila i nanela mu lakše telesne povrede.</p>
      <p>Svemu tome je svedočio taksista, koji je bio priseban i pozvao policiju. Policija i hitna pomoć su brzo stigli na lice mesta, a napadači su pobegli. Terzić je prevezen u Zemunsku bolnicu gde su mu ustanovljene povrede.</p>
      <p>U audiju A6 je bila i devojka, koja je rano jutros uhapšena sa jednim momkom, dok se za drugim još traga.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:831272-Izazvali-udes-pokusali-da-ga-gepekuju-pa-mu-ukrali-auto-Pokusaj-otmice-mladog-fudbalera-na-Novom-Beogradu"/>
        <a href="http://www.novosti.rs/vesti/beograd.74.html:830472-Pokusao-da-namami-dete-u-svoja-kola-Majka-apelovala-na-roditelje-da-paze-na-svoje-malisane-FOTO"/>
        <a href="http://www.novosti.rs/vesti/naslovna/republika_srpska/aktuelno.655.html:824649-POKUSAJ-OTMICE-DETETA-Nagovarao-decaka-da-udje-u-kola-10-godisnjak-uspeo-da-pobegne"/>
        <a href="http://www.novosti.rs/vesti/planeta.299.html:812358-ZBOG-PREVARE-OD-50000-EVRA-Pokusali-da-otmu-Srpkinju-u-Torinu-VIDEO"/>
      </related>
    </article>
  </body>
</html>