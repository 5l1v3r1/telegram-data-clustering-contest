<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ssha_volker_zminyv_chastynu_svidchen_u_spravi_pro_impichment_trampa_331195.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T09:32:00+00:00"/>
    <meta property="og:title" content="США: Волкер змінив частину свідчень у справі про імпічмент Трампа"/>
    <meta property="og:description" content="Колишній спецпредставник США по Україні Курт Волкер разом із колишнім високопосадовцем Ради національної безпеки Тімом Моррісоном протягом п'яти годин 19 листопада свідчили в Палаті представників Конгресу в справі про імпічмент."/>
  </head>
  <body>
    <article>
      <h1>США: Волкер змінив частину свідчень у справі про імпічмент Трампа</h1>
      <h2>Колишній спецпредставник США по Україні Курт Волкер разом із колишнім високопосадовцем Ради національної безпеки Тімом Моррісоном протягом п'яти годин 19 листопада свідчили в Палаті представників Конгресу в справі про імпічмент.</h2>
      <address>
        <time datetime="2019-11-20T09:32:00+00:00">20 Nov 2019, 09:32</time>
      </address>
      <figure>
        <img src="https://galinfo.com.ua/media/gallery/intxt/v/o/volker.jpg"/>
      </figure>
      <p>Як виглядає, під час публічних слухань Волкер змінив частину попередніх свідчень, які він дав у закритому режимі. Зокрема, він заявив, що нещодавно зрозумів: українська енергетична компанія ʺБурізмаʺ пов’язана з сином провідного політика-демократа Гантером Байденом. Волкер відокремлює розслідування щодо ʺБурізмиʺ, яке, за його словами, було б ʺдоцільнимʺ, і щодо Байденів, яке він вважає ʺнеприйнятнимʺ, - передає <a href="https://www.radiosvoboda.org/">Радіо Свобода</a>.</p>
      <p>Крім того, він назвав ʺтеорією змовиʺ твердження, що Джо Байден мав корупційні зв’язки з Україною на посаді віцепрезидента.</p>
      <p>ʺЯ знаю віцепрезидента Байдена вже 24 роки. Він чесна людина, і я поважаю йогоʺ, – сказав Волкер.</p>
      <p>Свідчення Волкера стосувалися зустрічі 19 липня з особистим адвокатом Трампа Руді Джуліані. Того дня вони обговорювали роль Джо Байдена як віцепрезидента в час, коли його син був членом правління ʺБурізмиʺ.</p>
      <p>На запитання про майже 400 мільйонів доларів військової допомоги, виділення яких Україні затримував Трамп, Волкер відповів, що виступав проти будь-яких затримок із надання такої допомоги.</p>
      <p>Раніше 19 листопада свідчення дав високопосадовець Білого дому, керівник Європейського відділу в Раді національної безпеки США підполковник Александер Віндман, а також помічниця віцепрезидента Майкла Пенса Дженніфер Вільямс.</p>
      <p>20 листопада показання дасть посол США в ЄС Гордон Сондланд. 21 листопада виступлять двоє чиновників Міністерства оборони і Держдепартаменту США, 22 листопада – колишня співробітниця Білого дому, яка відповідала за роботу з Росією й Україною, Фіона Гілл.</p>
      <p>Палата представників Конгресу США вивчає питання про те, чи чинив Трамп тиск на владу України з метою нашкодити своєму політичному опонентові, демократу Джо Байдену. У центрі розслідування – питання про те, чи була прямо пов’язане замороження військової допомоги Києву з боку США з вимогою до української влади розслідувати діяльність сина Байдена в Україні.</p>
    </article>
  </body>
</html>