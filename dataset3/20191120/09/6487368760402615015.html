<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/tuzifa-vasarlasi-tanacsok/"/>
    <meta property="og:site_name" content="FEMINA"/>
    <meta property="article:published_time" content="2019-11-20T09:06:03+00:00"/>
    <meta property="og:title" content="Hogyan vegyél jó tűzifát? Nehezebben vernek át, ha pár aprósággal tisztában vagy"/>
    <meta property="og:description" content="Az, hogy milyen tűzifát választasz, valamint, hogy honnan és kitől szerzed be, egyáltalán nem egy elhanyagolható kérdés."/>
  </head>
  <body>
    <article>
      <h1>Hogyan vegyél jó tűzifát? Nehezebben vernek át, ha pár aprósággal tisztában vagy</h1>
      <h2>Az, hogy milyen tűzifát választasz, valamint hogy honnan és kitől szerzed be, egyáltalán nem egy elhanyagolható kérdés.</h2>
      <address><time datetime="2019-11-20T09:06:03+00:00">20 Nov 2019, 09:06</time> by <a rel="author">Femina</a></address>
      <p>Az előző évek felmérései szerint a magyar emberek körében még mindig a fa az egyik legkedveltebb fűtőanyag. Ez annak köszönhető, hogy a tűzifával sikerül a legnagyobb hőenergiát előállítani a legkedvezőbb áron, ám nem mindegy, hogy ehhez milyen fát választunk. A STIHL szakértői hasznos tanácsokat adnak a megfelelő tűzifa kiválasztásához, feldolgozásához és tárolásához. Ha jól választasz, pénzt spórolhatsz!</p>
      <h3>Honnan vegyél fát?</h3>
      <p>Már az interneten is számtalan helyről lehet fát vásárolni, ám muszáj elővigyázatosnak lenni, mert sajnos könnyű csalókba ütközni. Számtalan olyan esetet hallani, hogy jó minőségű, száraz fa helyett nagyon magas víztartalmú, frissen vágott fát adnak el.</p>
      <p>- Törekedni kell arra, hogy a vásárló ellenőrzött minőségű fát vegyen. Ha biztosra akar menni, érdemes olyan eladótól szerezni be a fűtőanyagot, aki a NÉBIH hatósági nyilvántartásában is szerepel, a számlát pedig minden esetben meg kell őrizni egy esetleges panasz esetére - tanácsolta a szakértő.</p>
      <figure>
        <img src="https://kep.cdn.indexvas.hu/1/0/3042/30426/304261/30426133_ad1f6b051b028932b7153fde7da0239c_wm.jpg"/>
      </figure>
      <h3>Mikor vásárolj fát?</h3>
      <p>Ne hagyd az utolsó pillanatra! A tűzifát jó minél előbb megvásárolni, mert így van ideje száradni a felhasználásig. A szakértők szerint a tárolásnál a legfontosabb szempont, hogy a fa lehetőleg mindig védve legyen a csapadéktól, de azért oldalt helyet kell hagyni a szellőzésnek, hogy ne induljon korhadásnak. Az ideális kültéri fatároló dél felé néz, így csapdába ejti a nap melegét, valamint egy kis emelvényen van elhelyezve, hogy a talajnedvesség se érje.</p>
      <p>Lehetőleg hasogatva tárold a fát, mert úgy gyorsabban szárad a nagyobb felülete miatt. A jó tűzifa nedvességtartalma 20% alatti, de inkább 10-15% között van. Csak az összehasonlítás kedvéért: a frissen vágott fának körülbelül 40-50% közötti a víztartalma, így égésekor a víz elpárolgása elnyeli a benne lévő energia jó részét. Ha az ember kellő odafigyeléssel választ fát, és megfelelő körülmények között tárolja, akár 30%-kal is növekedhet a tűzifa fűtőértéke.</p>
      <h3>Milyen fát vegyél?</h3>
      <p>Sokan a legpraktikusabb megoldásnak azt tartják, ha rögtön kandallókész fát vásárolnak. Ez természetesen jóval drágább a kevésbé feldolgozott tűzifánál, hiszen a faanyag feldolgozottságával arányosan nő az ára, és csökken az elérhetősége. A vastag, aprított fák, vagyis a fahasábok a legkelendőbbek, az úgynevezett kandallófák közül pedig azok, amelyek minél keményebbek, ugyanis ezek tovább égnek.</p>
      <p>Ilyen például az akác, a bükk, a kőris, a tölgy vagy a gyümölcsfák. - Ha nem a kényelem az elsődleges szempont, hanem a spórolás, érdemes minél kevésbé feldolgozott tüzelőt vásárolni, és inkább megfelelő védőfelszerelésbe és munkaeszközökbe fektetni a pénzt, hiszen így akár otthon a szükséges méretűre vághatók a fadarabok - tette hozzá a szakértő.</p>
      <p>
        <i>Fotók: Getty Images</i>
      </p>
      <p>
        <b>10 dolog, ami felelős a téli lakástüzekért</b>
      </p>
      <p>Télen duplájára emelkedik az otthonokban a tűzesetek száma, és ez nem írható egyedül a fűtés vagy az ünnepek számlájára. Az évnek ebben a szakában különösen sok dolog képes tüzet okozni. Mutatjuk a leggyakoribb felelősöket.</p>
      <figure>
        <img src="https://kep.index.hu/1/0/2034/20345/203452/20345298_1286522_1707f3cc3284d6b62bb5792bc77119d1_wm.jpg"/>
        <figcaption>
          <a href="https://femina.hu/otthon/lakastuz-okai/">Nézegess képeket! 10 kép<br/><b>Pillanatok alatt tüzet okozhatnak: 10 dolog, ami felelős a téli lakástüzekért</b></a>
        </figcaption>
      </figure>
    </article>
  </body>
</html>