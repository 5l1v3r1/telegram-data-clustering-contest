<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-israil-syria-udar/30282380.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T09:59:03+00:00"/>
    <meta property="og:title" content="Ізраїль завдав «широкомасштабних» ударів по цілях у Сирії"/>
    <meta property="og:description" content="Ізраїль в ніч на середу, 20 листопада, завдав ракетних ударів по цілях на території Сирії. Як повідомляється в Twitter Армії оборони Ізраїлю, було завдано «широкомасштабних» ударів по об’єктах батал"/>
  </head>
  <body>
    <article>
      <h1>Ізраїль завдав «широкомасштабних» ударів по цілях у Сирії</h1>
      <address>
        <time datetime="2019-11-20T09:59:03+00:00">20 Nov 2019, 09:59</time>
      </address>
      <p>Ізраїль в ніч на середу, 20 листопада, завдав ракетних ударів по цілях на території Сирії.</p>
      <p>Як повідомляється в Twitter Армії оборони Ізраїлю, було завдано «широкомасштабних» ударів по об’єктах батальйону «Аль-Кудс» іранського Корпусу вартових ісламської революції, а також сирійських збройних сил.</p>
      <figure>
        <iframe data-src="https://twitter.com/1/status/1196973332689833985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Стверджується, що удару було завдано також по об’єктах ППО Сирії, знищено ряд зенітних батарей. У повідомленні наголошується, що це стало відповіддю на обстріл ізраїльської території, здійснений іранськими силами з території Сирії за день до того. Тоді ізраїльська ППО над спірною територією Голанських висот перехопила чотири ракети.</p>
      <p>Державні ЗМІ Сирії стверджують, що велика частина ізраїльських ракет була збита, проте деякі досягли цілей і завдали шкоди. Дамаск заявляє про загибель двох мирних жителів. Сирійський центр моніторингу прав людини стверджує, що загинули не менше 11 осіб, переважно – громадяни Ірану.</p>
      <p>На території Сирії діють іранські збройні формування, як найманці, так і офіцери Корпусу вартових ісламської революції. Ізраїль називає іранську військову присутність в Сирії загрозою своїй безпеці.</p>
    </article>
  </body>
</html>