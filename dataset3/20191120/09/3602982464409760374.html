<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/scorende-oranje-debutanten-eeuw-boadu/"/>
    <meta property="og:site_name" content="Sportnieuws"/>
    <meta property="article:published_time" content="2019-11-20T09:51:35+00:00"/>
    <meta property="og:title" content="Scorende Oranje-debutanten: pas 7 spelers lukte dit deze eeuw voor Boadu"/>
    <meta property="og:description" content="Myron Boadu is deze eeuw de 8e speler die bij zijn debuut voor Oranje scoort. Deze spelers gingen hem sinds 2000 in het Nederlands elftal voor!"/>
  </head>
  <body>
    <article>
      <h1>Scorende Oranje-debutanten: pas 7 spelers lukte dit deze eeuw voor Boadu</h1>
      <address>
        <time datetime="2019-11-20T09:51:35+00:00">20 Nov 2019, 09:51</time>
      </address>
      <p>
        <b>Myron Boadu verdiende zijn haasje, het speldje dat iedere Oranje-debutant krijgt, <a href="https://sportnieuws.nl/voetbal/binnenland/samenvatting-zo-tikte-oranje-estland-mat-5-0/">tegen Estland</a>. Dat alleen al maakte het een mooie dag voor hem. De aanvaller van AZ gaf zijn debuut extra glans door ook meteen te scoren! Scoren bij je Oranje-debuut, is dat nou zo bijzonder? Ja, want het komt niet super vaak voor. Er zijn deze eeuw pas 8 spelers die dat lukten! Deze 7 mannen gingen Boadu voor.</b>
      </p>
      <p><b>Donyell Malen<br/></b>In de gewonnen EK-kwalificatiewedstrijd tegen Duitsland (2-4) in september maakte Donyell Malen zijn debuut en <a href="https://sportnieuws.nl/voetbal/binnenland/malen-goal-debuut-uniek-rijtje/">zorgde die avond voor de 2-3</a>. Het lijkt toeval (of het zijn allebei gewoon absolute topspelers) dat 2 spelers zo snel na elkaar bij hun debuut scoren. Voordat dit Malen lukte, was er 7 jaar lang niemand die in zijn 1ste shirt van Oranje ook meteen op het scoreformulier kwam.<br/><br/><b>Ruben Schaken<br/></b>In oktober 2012 was het feest voor Ruben Schaken. De buitenspeler speelde in totaal slechts 7 interlands, maar pakte toch mooi een goaltje mee bij zijn debuut tegen Andorra.<br/><br/><b>Georginio Wijnaldum<br/></b>In september 2011 kwam Wijnaldum voor het eerst binnen de lijnen van het Nederlands Elftal tijdens de EK-kwalificatiewedstrijd tegen San Marino. Hij stond nog geen 4 minuten in het veld of hij had zijn 1ste interlanddoelpunt al achter zijn naam staan.<br/><br/><b>Jermain Lens</b><br/>Onder bondscoach Bert van Marwijk maakte Lens zijn debuut in de zomer van 2010. In een oefenwedstrijd tegen Oekraïne vond hij het net. Helaas voor Lens mocht hij 2 jaar later niet mee naar het EK van 2012. Hij viel op het laatste moment af, ondanks zijn bliksemstart bij Oranje.<br/><br/><b>Klaas-Jan Huntelaar<br/></b>'The Hunter' gaf zijn visitekaartje meteen af bij zijn debuut tegen Ierland in 2006. Waar Huntelaar ook komt, overal maakt hij zijn doelpunten. Bij zijn debuut maakte hij er zelf 2! Alsof dat nog niet genoeg is gaf hij ook nog 2 assists. Zo had hij een behoorlijk aandeel in de 4-0 overwinning.<br/><br/><b>Ryan Babel</b><br/>Tijdens de WK-kwalificatiewedstrijd tegen Roemenië in maart 2005 liet Babel onder bondscoach Marco van Basten direct zien dat hij belangrijk kon zijn in de aanval. Hij viel in voor Arjen Robben en prikte de 0-2 binnen. Babel was toen slechts 18 jaar oud en werd de op 3 na jongste doelpuntenmaker van Oranje.<br/><br/><b>Andy van der Meijde<br/></b>Voordat Van der Meijde in zijn dikke auto Nederlandse voetballers door het land reed, kon hij ook heel aardig voetballen. Hij debuteerde in 2002 onder bondscoach Dick Advocaat. Hij nam de 2-0 voor zijn rekening in de gewonnen oefenwedstrijd tegen de Verenigde Staten.</p>
      <figure>
        <iframe data-src="https://twitter.com/OnsOranje/status/1196912795549388800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>