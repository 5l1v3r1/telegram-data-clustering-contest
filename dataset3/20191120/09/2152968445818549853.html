<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/televizia/2019/11/20/bloomberg-tv-bulgaria-razkriva-niuansite-v-biznesa-veche-4-godini.430201"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T09:52:00+00:00"/>
    <meta property="og:title" content="Bloomberg TV Bulgaria разкрива нюансите в бизнеса вече 4 години"/>
    <meta property="og:description" content="През 2019 г. медията стартира нови предавания и дигитални проекти | Dnes.bg"/>
  </head>
  <body>
    <article>
      <h1>Bloomberg TV Bulgaria разкрива нюансите в бизнеса вече 4 години</h1>
      <h2>През 2019 г. медията стартира нови предавания и дигитални проекти</h2>
      <address><time datetime="2019-11-20T09:52:00+00:00">20 Nov 2019, 09:52</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Bloomberg TV Bulgaria - единствената бизнес телевизия в страната, отбелязва четвъртата си годишнина. Точно преди 4 години бе излъчена за пръв път програмата на Bloomberg TV Bulgaria в българския ефир. Оттогава досега телевизията извървя дълъг път, утвърждавайки се като най-достоверния източник на информация и анализи за световната и българската икономика, бизнес и финанси.</p>
      <p>Отличителна черта на медията, която е част от семейството на Bloomberg LP, са историите, разказани чрез данни. Всеки ден журналистите от Bloomberg TV Bulgaria успяват да разкрият на зрителите кои са нюансите в бизнеса и така да дадат най-детайлната картина на икономическата обстановка. </p>
      <p>"През последните 4 години Bloomberg TV Bulgaria стана част от всекидневието не само на бизнес и финансовата общност в страната, но и на будните и любознателни хора, които са двигатели на обществото. Едно от големите постижения на екипа ни от журналисти е, че успя да наложи медията като източник на знания, стойностни анализи и коментари“, казва Таня Кръстева, главен редактор на Bloomberg TV Bulgaria.</p>
      <p>С цел да затвърди мисията си да предоставя актуална информация, статистики и данни от всяка сфера на бизнеса и пазарите, през изминалата година Bloomberg TV Bulgaria стартира три нови предавания.</p>
      <p>Неделното предаване "ИмоТиТе" с водещ Христо Николов разкрива най-новите тенденции в строителството, архитектурата и пазара на недвижими имоти, а всеки понеделник от 20 часа "Смарт час“ с Живка Попатанасова среща зрителите с успешните практики и актуалните тенденции в българското и световното образование. Вече няколко месеца трейдърите също имат своето запазено място в ефира на Bloomberg TV Bulgaria, благодарение на предаването за капиталови пазари “Insider” с водещ Бисер Варчев.</p>
      <p>Като част от стратегията си за развитие Bloomberg TV Bulgaria инвестира в постоянното развитие на онлайн платформата Bloombergtv.bg. Според статистическите измервания на Gemius аудиторията на сайта през септември е достигнала рекордните 107 хил. души, което е нарастване два пъти спрямо година по-рано.</p>
      <p>За да отговори на нарастващите изисквания на потребителите, съвсем скоро бизнес телевизията ще разшири дигиталното си портфолио и с нов мащабен видео проект, който ще даде безплатен достъп на аудиторията до ексклузивно онлайн съдържание.</p>
      <p>За четвърти пореден път, през октомври 2019 г. се проведе ежегодната конференция на Bloomberg TV Bulgaria – The Next Big Thing. Представители на международната бизнес общност се включиха във важен дебат за глобалните предизвикателства пред икономиката. Сред лекторите на тазгодишното издание бяха един от най-влиятелните икономисти в света – Даниел Лакайе, Мейва Кузин, икономист в Bloomberg Economics, Джеръми Шапиро, директор на научните изследвания в Европейския съвет по външна политика и Томас Якимавичуис, директор по политика и регулации в GSMA Европа.</p>
      <p>Вече 4 години задълбочените материали в комбинация с многообразието от теми правят Bloomberg TV Bulgaria предпочитан телевизионен канал от бизнеса. Доказателство за високото зрителско доверие са резултатите от маркетингово проучване сред аудиторията за 2018 г., проведено от консултантска къща "Прогрес Консулт“.</p>
      <p>Данните от него показват, че близо 40% от зрителите на бизнес телевизията заемат високи ръководни позиции или управляват собствен бизнес. Около една трета от тях оформят мнението си по дадена тема, благодарение на Bloomberg TV Bulgaria, а най-предпочитаното съдържание са коментарите, анализите и дебатите.</p>
    </article>
  </body>
</html>