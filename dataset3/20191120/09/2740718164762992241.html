<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/islandai-of-monsters-and-men-vasara-surengs-pasirodyma-lietuvoje.b9946d7a-0b77-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T09:29:00+00:00"/>
    <meta property="og:title" content="Islandai „Of Monsters and Men“ vasarą surengs pasirodymą Lietuvoje"/>
    <meta property="og:description" content="Paaiškėjo pirmieji vasaros headlineriai. Patvirtinta, kad liepos 15 d. islandų muzikos eksportas grupė „Of Monsters and Men“ surengs pasirodymą Botanikos sode Kairėnuose. 5 asmenų grupė žinoma jau beveik 10 metų ir užsitarnavo savo vietą ne viename sąraše, tinkamą epitetams ir pagyroms. Pagaliau išgirsite, kaip tikra indie folk klasika „Little Talks“ skamba gyvai. Jiems tai bus pirmasis pasirodymas Baltijos šalyse."/>
  </head>
  <body>
    <article>
      <h1>Islandai „Of Monsters and Men“ vasarą surengs pasirodymą Lietuvoje</h1>
      <address><time datetime="2019-11-20T09:29:00+00:00">20 Nov 2019, 09:29</time> by <a rel="author">Žmonės.lt</a></address>
      <p>
        <b>Paaiškėjo pirmieji vasaros headlineriai. Patvirtinta, kad liepos 15 d. islandų muzikos eksportas grupė „Of Monsters and Men“ surengs pasirodymą Botanikos sode Kairėnuose. 5 asmenų grupė žinoma jau beveik 10 metų ir užsitarnavo savo vietą ne viename sąraše, tinkamą epitetams ir pagyroms. Pagaliau išgirsite, kaip tikra indie folk klasika „Little Talks“ skamba gyvai. Jiems tai bus pirmasis pasirodymas Baltijos šalyse.</b>
      </p>
      <p>„Of Monsters and Men“ – pirmas iš Islandijos kilęs vardas muzikos agentūros „8 Days A Week” favoritų sąraše. Tikėtina, ne paskutinis. Išankstiniai bilietai jau prekyboje. Pirmieji bilietai visada pigiau. Tiesa, tam prašo specialaus kodo.<br/><br/><b>Of Monsters and Men – Dirty Paws</b></p>
      <figure>
        <iframe src="https://www.youtube.com/embed/mCHUw7ACS8o" width="1280" height="720" data-service="Youtube" scrolling="no"/>
      </figure>
      <p>„Of Monsters and Men“ istorija prasidėjo nuo laimėto „Músíktilraunir” konkurso gimtinėje. Jie greitai iššovė ir pasirašė sutartį su įrašų gigantais „Republic“. Pirmas jų albumas „My Head Is An Animal” atnešė karjeros aukštumas ir plačius užsienio horizontus. Debiutas buvo toks stiprus, kad Amerikoje, Australijoje ir kitose šalyse jis iškart buvo aplietas platina.<br/><br/>Viena daina pakeitė jų gyvenimus. Tiesa, jie tikrai nėra tik vienos dainos atlikėjai. Islandų grupės hitas „Little Talks“ užkariavo internetą, radijo stočių grojaraščius ir atsidūrė „Billboard 200” dešimtuke. Šis darbas net neturėjo būti tikra daina. Greitai visi sukluso, kas toji grupė iš šaltos ir mažos šalies. Jie papirko nuoširdumu ir indie folk muzika, kuri vienodai gerai skamba ir miegamajame, ir stadione.<br/><br/><b>Of Monsters and Men – Little Talks</b></p>
      <figure>
        <iframe src="https://www.youtube.com/embed/ghb6eDopW8I" width="1280" height="720" data-service="Youtube" scrolling="no"/>
      </figure>
      <p>Taip sceną jiems užleido didžiausi muzikos festivaliai. Apie juos tada kalbėjo visa muzikos industrija. Gyvi pasirodymai ir koncertai visame pasaulyje dar labiau pakėlė jų vertę. „Bado žaidynės”, „Vaikštantys numirėliai”, „Grei Anatomija”, „Volterio Mičio slaptas gyvenimas“ – tai tik keletas serialų ir filmų, kuriuose skamba „Of Monsters and Men” muzika. Jie netgi nusifilmavo viename „Game of Thrones” sezone. Šiandien juos feisbuke seka 2 milijonai fanų. Jie tapo pirmąja islandiška grupe, kuri vien „Spotify“ platformoje turi milijardą perklausų. Nekuklūs skaičiai kukliems islandams, kuriuos linksniuoja visas pasaulis.<br/><br/>Jie išgrynino savo idėjas ir pristato naujas dainas. Pas mus jie atsiveš trečiąjį albumą „Fever Dream”. Šiame 11 kūrinių rinkinyje grupė ieškojo naujų garsų ir eksperimentavo su elektronika. Pirmoji singlo „Alligator“ minutė geriausiai iliustruoja tai. Tik paklausykite – kažkas tarp „Arcade Fire“ ir „Yeah Yeah Yeahs“. Jie pasirašo po kiekvienu naujo albumo kūriniu ir nuoširdžiai jais didžiuojasi. Šį albumą prodiusavo muzikos prodiuseris Richas Costey, kurio klientų sąraše „Muse“, „Wampire Weekend“ ir kiti.<br/><br/><b>Of Monsters and Men – Alligator Live</b></p>
      <figure>
        <iframe src="https://www.youtube.com/embed/94GUNQn0oUM" width="1280" height="720" data-service="Youtube" scrolling="no"/>
      </figure>
      <p>„Of Monster and Men“ atidavė širdį ir atrado save iš naujo. Smalsumas – didžiausia naujo albumo varomoji jėga. Islandai nebėra tik švelnaus ar stadionams parašyto folko grupė. Šiandien jie gali pasiūlyti daugiau. Bus įdomu pamatyti, kaip albumo „Fever Dream“ kūriniai ar seni geri hitai skambės gyvai Botanikos sode. Grupės muzikantai netgi nupirko pripučiamą valtį vokalistei Nannai. Turbūt tam, kad ji galėtų ja plaukti ant gerbėjų rankų festivaliuose, kaip kokia roko žvaigždė.<br/><br/>„Tai naujas garsas ir idėjos, nes grupei „Of Monsters and Men“ nusibodo ta pati folko kryptis. Jiems nesvarbu, ar tai atneš dar daugiau sėkmės – jie eina savo keliu ir tai puiku“, – rašo žurnalas „Clash“. <br/><br/><b>Of Monsters and Men – Wild Roses Live</b></p>
      <figure>
        <iframe src="https://www.youtube.com/embed/yKzXjPdRGAs" width="1280" height="720" data-service="Youtube" scrolling="no"/>
      </figure>
      <p>Visi sutinka, jog Botanikos sodas Kairėnuose yra magiška vieta. Ją labai mėgsta ir „8 Days A Week“, ir atlikėjai. Vasara, geras oras, gražūs žmonės, alus ir muzika be stogo. Ko ne festivalis? Priminsime, kad ten savo pasirodymus jau surengė tokie vardai kaip „Franz Ferdinand“, „Royal Blood“, „BadBadNotGood“, Tove Lo, „Unknown Mortal Orchestra“, Father John Misty, Connanas Mockasinas, „Rhye“ ir RY X. Tiek įdomių užsienio atlikėjų vasarą Vilniuje nesam girdėję. Ir tai jau labai daug, kaip tokio dydžio miestui ar industrijai. Kitą vasarą sode pasimatymų su muzika bus tikrai ne vienas.</p>
      <p>Daugiau informacijos:<br/><a href="http://www.ofmonstersandmen.com/">www.ofmonstersandmen.com</a><br/><a href="http://www.instagram.com/ofmonstersandmen">www.instagram.com/ofmonstersandmen</a><br/><a href="http://www.facebook.com/ofmonstersandmen">www.facebook.com/ofmonstersandmen</a> <br/><a href="http://www.youtube.com/user/monstersandmen">www.youtube.com/user/monstersandmen</a></p>
    </article>
  </body>
</html>