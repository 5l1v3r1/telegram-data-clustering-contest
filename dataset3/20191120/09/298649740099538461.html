<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/20/non-abbassare-il-livello-di-guardia-nella-tutela-dei-minori-mattarella-top10_20191120_102924/"/>
    <meta property="og:site_name" content="Askanews"/>
    <meta property="article:published_time" content="2019-11-20T09:29:24+00:00"/>
    <meta property="og:title" content="“Non abbassare il livello di guardia nella tutela dei minori” (Mattarella)"/>
    <meta property="og:description" content="Roma, 20 nov. (askanews) – “Trenta anni fa l’Assemblea generale delle Nazioni Unite approvava la convenzione sui diritti dell’infanzia e dell’adolescenza riconoscendo i diritti umani dei bambini, dei fanciulli e dei ragazzi, la necessità di politiche e strumenti adeguati a tutelarne la vulnerabilità e promuoverne la crescita. Grazie a quanto fatto, le condizioni in cui […]"/>
  </head>
  <body>
    <article>
      <h1>“Non abbassare il livello di guardia nella tutela dei minori” (Mattarella)</h1>
      <h2>"Per vittime guerra, minoranze o chi necessita protezione"</h2>
      <address>
        <time datetime="2019-11-20T09:29:24+00:00">20 Nov 2019, 09:29</time>
      </address>
      <figure>
        <img src="http://www.askanews.it/wp-content/uploads/2019/11/20191120_102914_B61599AA.jpg"/>
      </figure>
      <p>Roma, 20 nov. (askanews) – “Trenta anni fa l’Assemblea generale delle Nazioni Unite approvava la convenzione sui diritti dell’infanzia e dell’adolescenza riconoscendo i diritti umani dei bambini, dei fanciulli e dei ragazzi, la necessità di politiche e strumenti adeguati a tutelarne la vulnerabilità e promuoverne la crescita. Grazie a quanto fatto, le condizioni in cui vivono bambini e ragazzi hanno registrato nel mondo e nel nostro Paese progressi importanti”. Lo afferma il presidente della Repubblica Sergio Mattarella in occasione della Giornata internazionale per i diritti dell’infanzia e dell’adolescenza.</p>
      <p>“Tuttavia, molto resta ancora da fare per i bambini che vivono in contesti difficili o in condizioni di fragilità e nell’implementazione dei diritti basilari in un mondo in trasformazione – aggiunge -. Non possiamo abbassare il livello di guardia nella tutela dei minori vittime di conflitti armati, di quanti appartengono a minoranze, di coloro i quali necessitano di specifica protezione e sostegno per situazioni di vita o condizioni fisiche”.</p>
      <p>“L’indice di progresso di una società si misura dal modo in cui tutela i minori, nonché dalle risorse e dalle scelte che dedica loro. In questo ambito è il futuro stesso della società a essere in gioco”, conclude.</p>
      <p>Vep/Int9</p>
    </article>
  </body>
</html>