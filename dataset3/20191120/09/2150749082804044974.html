<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/zakon-pro-shtrafi-za-perevezennya-ditey-bez-avtokrisel-nabuv-chinnosti/"/>
    <meta property="og:site_name" content="Прямий"/>
    <meta property="article:published_time" content="2019-11-20T09:26:00+00:00"/>
    <meta property="og:title" content="Закон про штрафи за перевезення дітей без автокрісел набув чинності"/>
    <meta property="og:description" content="Закон про штрафи за перевезення дітей без автокрісел набув чинності. Вчора він був опублікований у виданні &quot;Голос України&quot;. Текст закону також оприлюднено"/>
  </head>
  <body>
    <article>
      <h1>Закон про штрафи за перевезення дітей без автокрісел набув чинності</h1>
      <address>
        <time datetime="2019-11-20T09:26:00+00:00">20 Nov 2019, 09:26</time>
      </address>
      <p>
        <b>Закон про штрафи за перевезення дітей без автокрісел набув чинності. Вчора він був опублікований у виданні "Голос України".</b>
      </p>
      <p>Текст закону також оприлюднено на <a href="http://www.golos.com.ua/article/324206">сайті видання</a>.</p>
      <p>Закон доповнює статтю 121 Кодексу України про адміністративні правопорушення частинами десятою та одинадцятою, у яких встановлюється адміністративна відповідальність за порушення правил перевезення дітей та за вчинення такого правопорушення повторно протягом року відповідно.</p>
      <p>Так, закон визначає, що порушення правил перевезення дітей тягне за собою накладення штрафу на водія в розмірі 13 неоподатковуваних мінімумів доходів громадян (510 грн). При цьому повторне протягом року вчинення порушення передбачає штраф у розмірі 50 неоподатковуваних мінімумів доходів громадян (850 грн).</p>
      <p>Перевозити дітей, зріст яких менше як 145 см або тих, що не досягли 12-річного віку, – у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби... заборонялося й раніше, але штрафи не були передбачені.</p>
      <p>Водночас на органи Національної поліції покладено обов’язок розглядати справи про адміністративні правопорушення, передбачені у частинах десятій та одинадцятій статті 121 КУпАП (зміни до частини першої статті 222).</p>
      <p>Закон набирає чинності наступного дня після його опублікування.</p>
      <p>Раніше президент України <a href="https://prm.ua/v-ukrayini-vveli-shtrafi-za-perevezennya-ditey-do-12-rokiv-bez-avtokrisla/">Володимир Зеленський підписав закон</a> про відповідальність за порушення правил перевезення дітей.</p>
      <related>
        <h4>Схожі новини</h4>
        <a href="https://prm.ua/zdachu-natsionalnih-interesiv-nam-budut-podavati-yak-veliku-peremogu-pavlenko/"/>
        <a href="https://prm.ua/yakshho-truba-ne-dast-poyasnen-to-dlya-nogo-tse-pogano-zakinchitsya-ekspert-pro-oprilyudneni-skandalni-audiozapisi/"/>
        <a href="https://prm.ua/tsya-sprava-dlya-nas-prioritetna-truba-zvituye-pered-bogdanom-shhodo-vikliku-poroshenka-do-dbr/"/>
      </related>
    </article>
  </body>
</html>