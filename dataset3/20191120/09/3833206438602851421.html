<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zadurzhaha-psihar-ot-Varna-maltretiral-roditelite-si-zaplashval-gi-s-ubiistvo-915305"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T09:05:00+00:00"/>
    <meta property="og:title" content="Задържаха психар от Варна, малтретирал родителите си, заплашвал ги с убийство"/>
    <meta property="og:description" content="46-годишният Дечко И. е предаден на съд от Районната прокуратура във Варна за извършени пет престъпл..."/>
  </head>
  <body>
    <article>
      <h1>Задържаха психар от Варна, малтретирал родителите си, заплашвал ги с убийство</h1>
      <address>
        <time datetime="2019-11-20T09:05:00+00:00">20 Nov 2019, 09:05</time>
      </address>
      <p>46-годишният Дечко И. е предаден на съд от Районната прокуратура във Варна за извършени пет престъпления срещу родителите си – неизпълнение на заповед за защита от домашно насилие, за причиняване на леки телесни повреди на майка си и баща си в условията на домашно насилие, както и за закани към двамата с убийство. Три от обвиненията, за които е предаден на съд от прокуратурата, са извършени като продължавани деяния.</p>
      <p>Подсъдимият работил във Великобритания. Там бил осъден и след като изтърпял наказание от 4 години и пет месеца лишаване от свобода, се завърнал и заживял в дома на своите родители от февруари 2015 г. Започнал да проявява агресия към майка си и баща си, обиждал ги, удрял ги и ги малтретирал редовно. Тормозът бил и физически, и психически. С молба до Варненския районен съд родителите  му поискали защита по Закона за защита от домашно насилие. Съдът уважил молбата на тормозените родители и  агресивният син бил отстранен от жилището за срок от 10 месеца, като му било забранено да доближава дома и лозето на родителите си на по-малко от 100 метра. Съдът разпоредил Дечко да посещава специализирана програма за извършители на домашно насилие.</p>
      <p>Подсъдимият нямал доходи и разчитал изцяло на пенсиите на своите родители. Въпреки това за грижите и издръжката отговарял с насилие. След побой над тях бил настанен в психиатрична клиника.</p>
      <p>В периода от 20 декември 2018 до 10 април тази година подсъдимият нарушил заповедта за защита от домашно насилие няколко пъти – престъпление по член 296, ал. 1 от НК. На 3 април 2019 г. в условията на домашно насилие нанесъл леки телесни повреди на баща си и на майка си, което представлява престъпление  по член 131, ал. 1, т. 5а от НК. В периода от 20 декември 2018 г. до 10 април тази година в условията на продължавано престъпление агресивният син се заканил да убие родителите си.</p>
      <p>В момента Дечко И. е преведен във варненския затвор, където ще дочака началото на наказателния процес във Варненския районен съд.</p>
      <p> </p>
      <p> </p>
    </article>
  </body>
</html>