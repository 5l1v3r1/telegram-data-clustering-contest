<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/20/news/_quel_ragazzo_e_autistico_e_non_puo_gareggiare_con_voi_ma_il_resto_della_squadra_si_ritira_e_come_noi_-241469308/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T09:27:00+00:00"/>
    <meta property="og:title" content="&quot;Quel ragazzo è autistico e non può gareggiare con voi&quot;. Ma il resto della squadra si ritira:&quot;E' come noi&quot;"/>
    <meta property="og:description" content="Domenica in una gara di ciclocross tra ragazzi nel Vercellese"/>
  </head>
  <body>
    <article>
      <h1>"Quel ragazzo è autistico e non può gareggiare con voi". Ma il resto della squadra si ritira:"E' come noi"</h1>
      <h2>Domenica in una gara di ciclocross tra ragazzi nel Vercellese</h2>
      <address><time datetime="2019-11-20T09:27:00+00:00">20 Nov 2019, 09:27</time> by <a rel="author">CRISTINA PALAZZO</a></address>
      <p>Il giudice decide che il compagno deve correre da solo perché è autistico, così il resto della squadra incrocia le braccia: “Se non può correre con noi, noi non partiamo”. È quanto accaduto nella gara di ciclocross di Serravalle Sesia nel Vercellese, e i protagonisti sono i ragazzi della squadra Flower Bike di Villareggia.<br/> Tutto è successo prima della gara di domenica scorsa. La giuria ha comunicato che, dopo aver approfondito il regolamento, Andrea, 16enne di Viverone - in squadra dal 2010 ma che gareggia da 3 anni - sarebbe dovuto partire staccato rispetto agli altri perché autistico. Dal team avevano proposto di farlo partire in coda e accompagnato, come è successo negli anni, ma la disciplina questa volta era diversa (non country cross ma ciclocross), così la giuria all’inizio ha proposto di farlo partire un minuto prima, poi 30 secondi. A quel punto i compagni di squadra non hanno avuto dubbi: "Se non parte con noi, ce ne andiamo tutti". Anche gli altri team hanno chiesto "di farlo partire come sempre, insieme agli altri, perché lui sa correre esattamente come i suoi coetanei - spiegano dal team -. Niente, proprio non si può fare, perché lui è diverso”.<br/><br/>Ed è per questo che la squadra ha deciso di abbandonare la gara e di andare a festeggiare: “È stata una vittoria perché avere il coraggio di "metterci la faccia" a 13-17 anni va considerata come una vittoria morale, un successo nella propria esperienza di vita”. Con la piena soddisfazione degli educatori che però annunciano di continuare nella missione con l’hashtag #iocorroconandrea: “Ci muoveremo nelle sedi opportune per far correre Andrea, ma è bene che anche chi ci segue lo sappia, perché ora siamo stufi di combattere in silenzio e con discrezione; lo facciamo da ormai troppo tempo...e non è servito”, spiega il direttore sportivo della società Christian Peterlin. Andrea è munito di tessera speciale "Intellettual disability", che permette, a seguito di un accordo tra la federazione che si occupa di sport paralimpici e quella ciclistica, di partecipare alle gare ma non è chiaro come. Finora è stato accompagnato in ogni gara, come richiesto dalla giuria (tranne alla gara di mountain bike di 48 chilometri che aveva un regolamento diverso) ma «ora Andrea non lo tollera più. È in grado di gareggiare da solo e non capisce perché non può farlo. E questo a causa di un regolamento esistente ma non chiaro. Per questo Ieri sera - aggiunge Peterlin - ho sentito la vicepresidente della federazione ciclistica, le ho spiegato che nonostante le modifiche il regolamento è confuso e non spiega come fare. Mi ha assicurato che se ne interesserà e aspetteremo, preparandoci a sollecitare periodicamente. Anche perché il problema è a livello nazionale e per noi si riproporrà già nella gara di domenica: se questa volta non lo faranno partire con gli altri, Andrea però resterà a casa. È  stufo di essere trattato così». <br/> <br/> </p>
    </article>
  </body>
</html>