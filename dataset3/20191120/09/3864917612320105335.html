<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821814-kuleba-rozpoviv-pro-onlajnsistemu-puls-ugodi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T09:57:00+00:00"/>
    <meta property="og:title" content="Кулеба розповів про онлайн-систему “Пульс угоди”"/>
    <meta property="og:description" content="Ухвалення урядом плану заходів з виконання Угоди про асоціацію України з ЄС актуалізує цей важливий документ і зробить її максимально ефективною."/>
  </head>
  <body>
    <article>
      <h1>Кулеба розповів про онлайн-систему “Пульс угоди”</h1>
      <h2>Ухвалення урядом плану заходів з виконання Угоди про асоціацію України з ЄС актуалізує цей важливий документ і зробить її максимально ефективною.</h2>
      <address>
        <time datetime="2019-11-20T09:57:00+00:00">20 Nov 2019, 09:57</time>
      </address>
      <p>Про це заявив віцепрем'єр-міністр з питань європейської та євроатлантичної інтеграції Дмитро Кулеба на засіданні уряду 20 листопада, повідомляє кореспондент Укрінформу.</p>
      <p>"Сьогодні уряд ухвалить низку важливих рішень, одне з них - це план заходів уряду з виконання Угоди про асоціацію. По суті, ми перепрошиваємо операційну систему євроінтеграції, актуалізуємо її, прибираємо "баги", робимо її максимально ефективною", - сказав Кулеба.</p>
      <p>У цьому контексті він нагадав про анонсоване Прем'єр-міністром Олексієм Гончаруком відкриття "Пульсу угоди", тобто системи моніторингу виконання плану заходів.</p>
      <p>За словами Кулеби, протягом трьох попередніх років ця система була доступною виключно представникам органів державної влади.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821786-evrointegracia-v-ukraini-zapuskaut-onlajnsistemu-puls-ugodi.html">Євроінтеграція: в Україні запускають онлайн-систему "Пульс угоди"</a>
      </blockquote>
      <p>"Попередній уряд відмовлявся робити її публічною. Ми відкриваємо цю систему для доступу зовнішніх спостерігачів та аналітиків", - акцентував віцепрем'єр-міністр.</p>
      <p>Він також зазначив, що ініційоване ним разом з Головою Верховної Ради Дмитром Разумковим започаткування урядово-парламентської платформи євроінтеграції поглибить співробітництво парламенту з урядом у цій важливій сфері. "Конкретно - ми матимемо "дорожню карту" євроінтеграційних законопроєктів, яка буде пріоритезована, і ми синхронно з парламентом будемо рухатися у цьому напрямі за участю всіх (парламентських) комітетів", - підкреслив <a href="https://www.ukrinform.ua/tag-kuleba">Кулеба</a>.</p>
      <p>Раніше Прем'єр-міністр Олексій Гончарук поінформував, що уряд відкриває систему "Пульс угоди", яка дозволить громадянам у режимі реального часу відслідковувати дії, яка робить влади на шляху євроінтеграції.</p>
    </article>
  </body>
</html>