<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/silutiskio-advokato-nuostata-pasipelnyti-is-kaltinamojo-ir-nukentejusiojo-1751106/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="Šilutiškio advokato nuostata: pasipelnyti iš kaltinamojo ir nukentėjusiojo!"/>
    <meta property="og:description" content="Reklama"/>
  </head>
  <body>
    <article>
      <h1>Šilutiškio advokato nuostata: pasipelnyti iš kaltinamojo ir nukentėjusiojo!</h1>
      <address><time datetime="2019-11-20T09:10:00+00:00">20 Nov 2019, 09:10</time> by <a rel="author">„Šilokarčema"</a></address>
      <p>Reklama</p>
      <p>
        <b>Į redakciją užsuko vienas Šilutės rajono verslininkas, plėtojantis kaimo turizmą. Jonas (vardas pakeistas, - red. pastaba) papasakojo istoriją apie tai, kaip advokatas gali pamiršti etikos kodeksą, o tikrasis nusikalstamą veiką darantis žmogus - tapti nukentėjusiuoju. Ši istorija prasidėjo Jono ištartais žodžiais: „Skambutis naktį, apie 2 val. 30 min.“</b>
      </p>
      <h3>Norėjo linksmai leisti naktį</h3>
      <p>Kaimo turizmo sodybos savininkui paskambinęs vyriškis pageidavo laisvo kambario, paaiškino, kad jame linksmą naktį leis 4 vyrukai su 2 laisvo elgesio merginomis. Verslininkas tokiems atsisakė išnuomoti kambarį. Pokalbis baigėsi, bet... Nepraėjus nė valandai linksmoji kompanija atsirado kieme. Vienas iš jų šlapinosi, kur tik sugalvojo, kitas garsiai leido muziką, visi vartojo alkoholį.</p>
      <p>„Išėjau į balkoną ir liepiau ramintis - keliauti iš privataus kiemo. Tuomet vienas iš jų išsitraukė savo lytinį organą ir eidamas link manęs masturbavosi. Jie rėkė: „Nežinai su kuo susidūrei, atėjūne“. Kol nuėjau į apačią, jie dingo. Sėdau į mašiną ir jų ieškojau. Beieškant, sustabdė policija. Paaiškėjo, kad šią kompaniją pareigūnai jau buvo sustabdę Pagėgiuose. Kai taip padarė, visi iš mašinos pabėgo, liko sėdėti tik vienas vairuotojas. Tos nakties nuotykiai tęsėsi ir ryte. Nuvyko mano žmona į parduotuvę, iš kurios paskambino ir pasakė, kad kompanija ten. Tuoj pat susiruošiau ir išvažiavau prie parduotuvės. Su savimi pasiėmiau medinę lazdą apsigynimui. Ta grupelė žmonių man buvo žinoma ir sodyboje nepageidaujama, kadangi jie anksčiau nuomojosi pirtį ir ją jau buvo apvogę. Nesitikėjau, kad iš vietinių gyventojų galiu sulaukti tokio elgesio. Taigi, tą rytą norėjau viską išsiaiškinti“, - dėstė pašnekovas.</p>
      <h3>Pasiryžo išsiaiškinti iki galo</h3>
      <p>Nuvykęs prie parduotuvės verslininkas nuėjo su jaunimu kalbėtis. Tačiau jie iš mašinos skubėjo traukti metalinių vėzdų. Vienas jų bėgdamas pargriuvo ir išsinarino riešą. Netrukus visi išsiskirstė.</p>
      <p>Vakare į Jono namus atvyko policija. Paaiškėjo, kad tas pargriuvęs vaikinas kreipėsi į pareigūnus, medikus, kurie užfiksavo sužalojimą. Dėl jo buvo kaltinamas Jonas.</p>
      <p>Įtariamasis pradėjo aiškintis – kas atlieka tyrimą, kada, kas kreipėsi ir pan. Buvo iškviestas ir apklausai. Jos metu sužinojo, kad vandališkai elgęsis ir apvirtęs vaikinas, pats išsinarinęs riešą, parašė pareiškimą, reikalavo 5 000 eurų žalai atlyginti. Po apklausos Jonas vežė savo lazdą į komisariatą.</p>
      <p>Reklama</p>
      <p>„Susitikau ir su „nukentėjusiuoju“. Jis buvo drąsus, mat jau turėjo konsultuojantį savo advokatą. Nesileido į kompromisus. Sužinojęs, kad jis turi advokatą, susiradau ir aš. Nuvykau pas advokatą. Už pirmąją konsultaciją sumokėjau lyg tai 30 eurų. Jis man rekomendavo taikytis ir mokėti prašomą sumą. Rekomendavo derėtis. Taip ir padariau. Derėjausi. Pavyko nusiderėti iki 700 eurų ir pasirašyti taikos sutartį. Sumokėjau pinigus pavedimu. Dar tam tikrą sumą Valstybinei ligonių kasai“, - „Šilokarčemai“ pasakojo Jonas.</p>
      <h3>Norėjo kompensacijos</h3>
      <p>Po padaryto pinigų pervedimo „nukentėjusysis“ paskambino savo „skriaudėjui“.  Padėkojo už pinigus ir pats papasakojo istoriją, kuri verslininką tiesiog pribloškė.</p>
      <p>„Vyrukas teigė, kad jam advokatas dirbo į skolą, kol pinigai pasieks sąskaitą. Advokatui iš 700 eurų kliuvo 400 eurų. Pokalbio metu paaiškėjo, kad mus konsultavo tas pats advokatas.  Supratau ir tai, kad, kai aš nuvykau konsultuotis, advokatas visą istoriją jau puikiai žinojo. Paskui, kai pagalvojau, pasidarė aišku, kodėl man advokatas jokių patarimų nedavė, o tik rekomendavo greičiau atsiskaityti. Tiesa, jis net įvardino 1 200 eurų sumą, kuri man kainuotų jei norėčiau „ištrinti“ šią istoriją iš duomenų bazės.  Bet viskas tik po to, kai atsiskaitysiu su „nukentėjusiuoju“. Tokie dabar pas mus advokatai. Jie - verslininkai. Šiuo atveju toks advokatas iš karto turėjo mane informuoti, kad negali konsultuoti, mat atstovauja kitą pusę. Tačiau tai nebuvo padaryta“, - kalbėjo Jonas.</p>
      <p>Dabar pastarasis pataria prieš kreipiantis į advokatus atsakingiau pasidomėti, įsitikinti, ar jis nedirba abiem šalims – ir nukentėjusiajam, ir kaltinamajam.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/klauskite/konstitucijos-31-straipsnis-zodis---sidabras-tylejimas---auksas-1736926/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/klaipedos-raudonieji-pelekai-tradiciskai-dalyvavo-zuvienes-virimo-cempionate-1734284/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/siluteje-vyks-tradicinis-tarptautinis-zuvienes-virimo-cempionatas-1734005/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/kretingiskiu-seimos-advokatas-apie-atimtus-vaikus-1715690/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/siluteje---ispudinga-prakartele-1681416/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/silutiskiu-kova-del-medziu-arba-ka-gali-pilietiskumas-1631227/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptunas-akvaservis-isvykoje-palauze-silute-1613424/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/silute-krenta-i-dugna-1602838/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>