<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T09:10:00+00:00"/>
    <meta property="og:title" content="انتقاد روزنامه جمهوری اسلامی از عملکرد دستگاه‌های امنیتی در حوادث اخیر"/>
    <meta property="og:description" content="این روزنامه در ادامه نوشت: با گذشت دو سه روز از این ماجرا و به دست آمدن اطلاعات جدید درباره این افراد، اکنون روشن شده است که این برداشت درست بوده و تخریب‌ها و شرارت‌ها کاملاً سازمان‌دهی شده بود. شورشیان، در گروه‌های چندنفره به نقاط از قبل در نظر گرفته شده و با هدایت اطاق فکر مشخص، اقدام به تخریب، آتش‌سوزی، تحریک مردم، سر دادن شعارهای غیرمرتبط با موضوع سهمیه‌بندی و افزایش قیمت بنزین و حتی ضرب و شتم و کشتن افرادی که در برابر آنها مقاومت می‌کردند نموده و هدفی مهم‌تر از ایجاد آشوب داشتند."/>
  </head>
  <body>
    <article>
      <h1>انتقاد روزنامه جمهوری اسلامی از عملکرد دستگاه‌های امنیتی در حوادث اخیر</h1>
      <address>
        <time datetime="2019-11-20T09:10:00+00:00">20 Nov 2019, 09:10</time>
      </address>
      <p>روزنامه جمهوری اسلامی در سرمقاله امروز خود نوشت: ابعاد تخریب‌ها و شرارت‌های دو شبانه‌روز بعد از اعلام و اجرائی شدن طرح سهمیه‌بندی و افزایش قیمت بنزین بقدری زیاد و اقدامات بقدری حرفه‌ای بود که ذهن‌ها را متوجه امکان دست‌اندرکار بودن یک شبکه تعلیم‌دیده، مجهز و برخوردار از پشتیبانی‌های مالی و اطلاعاتی قوی کرد.</p>
      <p>این روزنامه در ادامه نوشت: با گذشت دو سه روز از این ماجرا و به دست آمدن اطلاعات جدید درباره این افراد، اکنون روشن شده است که این برداشت درست بوده و تخریب‌ها و شرارت‌ها کاملاً سازمان‌دهی شده بود. شورشیان، در گروه‌های چندنفره به نقاط از قبل در نظر گرفته شده و با هدایت اطاق فکر مشخص، اقدام به تخریب، آتش‌سوزی، تحریک مردم، سر دادن شعارهای غیرمرتبط با موضوع سهمیه‌بندی و افزایش قیمت بنزین و حتی ضرب و شتم و کشتن افرادی که در برابر آنها مقاومت می‌کردند نموده و هدفی مهم‌تر از ایجاد آشوب داشتند.</p>
      <p>درباره جزئیات این اقدامات، وابستگی‌های سازمانی تخریب‌گران و اهدافی که دنبال می‌کردند، لازم است مسئولان امنیتی و اطلاعاتی با مردم سخن بگویند و افکار عمومی را در جریان طرح شومی که حامیان و سازمان‌دهندگان این عناصر وابسته و مزدور داشتند قرار دهند. قطعاً اگر مردم از حضور این جریان شوم و برانداز اطلاع می‌داشتند، وارد صحنه تجمعات اعتراضی به سهمیه‌بندی و افزایش قیمت بنزین نمی‌شدند و مطالبات خود را از طرق دیگر مطرح و دنبال می‌کردند.</p>
      <p>نکته بسیار مهم ‌اکنون اینست که در این ماجرا دستگاه‌های اطلاعاتی و امنیتی ضعیف عمل کرده‌اند. انتظار این بود که این دستگاه‌ها قبل از ورود عناصر وابسته آنها را شناسائی می‌کردند. اصولاً صحنه کشور باید همواره از وجود چنین مجموعه‌های تشکیلاتی پاک باشد تا در مواقعی که مردم با هدف مطالبه خواسته‌های بر حق خود تجمعاتی تشکیل می‌دهند، مزدوران اجیر شده توسط بیگانگان نتوانند از فرصت سوءاستفاده کنند و با سوار شدن بر موج پدید آمده، اهداف شوم اربابان خود را دنبال کنند.</p>
      <p>در هفته‌ها و ماه‌های اخیر بارها شاهد بودیم که مسئولان دستگاه‌های اطلاعاتی و امنیتی از تسلط زیرمجموعه‌های خود بر تحرکات دشمنان سخن گفتند و انصافاً ثابت کردند که در زمینه سخنرانی کردن هیچ کمبودی ندارند، ولی وظیفه آنها سخنرانی نیست. آنها باید تسلط خود و زیرمجموعه‌های خود را در عمل نشان‌ دهند و کاری کنند که عناصر وابسته قبل از آنکه بتوانند تشکیلات منسجمی به وجود بیاورند، در نطفه خفه شوند و هرگز امکان سوءاستفاده از فرصت‌ها و سوار شدن بر موج‌های مردمی را پیدا نکنند.</p>
      <p>در کنار این گلایه جدی که از دستگاه‌های اطلاعاتی و امنیتی داریم، تاکید بر این نکته را نیز ضروری می‌دانیم که لازم است از تلاش و همت تمام نیروهائی که در سرکوب عناصر وابسته در روزهای گذشته حضور فعال داشتند ازجمله از نیروهای اطلاعاتی و امنیتی قدردانی نمائیم و توصیه کنیم در تقویت هرچه بیشتر خود بکوشند، ضعف‌ها را برطرف نمایند و برای خنثی‌سازی توطئه‌های دشمنان قبل از آنکه وارد عمل شوند آمادگی کامل پیدا کنند. آه و افسوسی که این روزها از دولتمردان آمریکائی، اسرائیلی، سران منافقین، سلطنت‌طلب‌ها و مرتجعین عرب به گوش می‌رسد برای اینست که آنها در اغتشاشات اخیر خود را در یک قدمی براندازی نظام جمهوری اسلامی تصور می‌کردند ولی با هوشیاری مردم و مسئولین، ناکام ماندند.</p>
      <p>نیروهای اطلاعاتی و امنیتی ما باید چنان قدرتمندانه در صحنه باشند که از این پس هرگز این دشمنان نتوانند توطئه براندازی را به ذهن خود راه بدهند.</p>
    </article>
  </body>
</html>