<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/ig-ciis-malakas-din-kaya-hanggang-senado"/>
    <meta property="og:site_name" content="Journal Online"/>
    <meta property="article:published_time" content="2019-11-20T09:55:29+00:00"/>
    <meta property="og:title" content="IG, CIIS malakas din kaya hanggang Senado?"/>
    <meta property="og:description" content="NAPAPAMURA na lang ang ibang kawani sa Bureau of Customs dahil sa sinasabi ng ilang opisyal at operatiba ng IG,CIIS at ESS na hindi nila kilala o namumukhaan si “Kimberly.”"/>
  </head>
  <body>
    <article>
      <h1>IG, CIIS malakas din kaya hanggang Senado?</h1>
      <address><time datetime="2019-11-20T09:55:29+00:00">20 Nov 2019, 09:55</time> by <a rel="author" href="https://journal.com.ph/authors/vic-reyes" target="_blank">Vic Reyes</a></address>
      <h3>NAPAPAMURA na lang ang ibang kawani sa Bureau of Customs dahil sa sinasabi ng ilang opisyal at operatiba ng IG,CIIS at ESS na hindi nila kilala o namumukhaan si “Kimberly.”</h3>
      <p>Sa mga mamamahayag na nakabase sa Aduana, ito’y hindi kataka-taka dahil ang kalansing ng pera ni Kimberly ay nakakabulag, nakakapipi, nakakabingi at nakaka-amnesiya.</p>
      <p>Kantiyawan nga sa Aduana, kahit daw langaw at ipis ay kilala itong si Kimberly.</p>
      <p>Kung si Michael Y.  ay tinaguriang hari ng mga magician, si “Kimberly” naman ang reyna ng palusutan sa Aduana.</p>
      <p>Sabi ng ating miron, balik sa “normal” na naman ang sitwasyon sa pantalan. Tuloy ang palusutan.</p>
      <p>Pagkatapos na maupo si Commissioner Rey Leonardo Guerrero ay talaga namang nanahimik ang Aduana.</p>
      <p>Iyon pala’y nagmasid at nakikiramdam lang ang mga player/ismagler at tiwaling kawani ng BoC.</p>
      <p>At unti-unting pinag-aralan si Guerrero.</p>
      <p>Kaya ngayon, balik na naman daw sila sa dating gawi.</p>
      <p>Kabisado na nila ang estilo ng pamamalakad ng dating hepe ng Armed Forces of the Philippines.</p>
      <p>Parang larong chess ang nangyayari sa Aduana.</p>
      <p>Ang naglalaban ay ang mga matitinong empleyado ng BoC at ismagler/player.</p>
      <p>Mukhang lamang nga lang ang mga ismagler/player dahil nandiyan ang mga kasabwat nilang lingkod bayan.</p>
      <p>Hindi nga natin maintindihan kung bakit nakalulusot sa mga opisyal ng IG at CIIS ang tuloy-tuloy na palusutan ng kontrabando nila Michael at Kimberly. Ang balita pa natin, binigyan na daw ng tip ang IG kaugnay ng mga baluktot na trabaho ni Kimberly at Michael pero hindi naman daw ito ginagalaw.</p>
      <p>Bakit nga kaya?</p>
      <p>Takot kaya sila kay Michael at Kimberly?  </p>
      <p>Ang masakit, kapag maliliit na importer at broker, todo itong mga taga IG at CIIS.</p>
      <p>Dadaanin pa sa pag-hold ng kargamento, maperhuwisyo lang ang importer.</p>
      <p>Ayon pa sa ating miron, ipinapa-alert pa pala nila ang kargamento kapag hindi “nagbibigay” o “mahinang magbigay.”  </p>
      <p>Kung sabagay malakas naman kay Commissioner Guerrero ang mga taga-IG at CIIS kaya malalakas ang loob na mambaldog ng kargamento.</p>
      <p>Tingnan lang natin kung hanggang Senado, ganyan sila kalakas.</p>
      <p>Abangan.</p>
      <p>***</p>
      <p>Pagpasok ng 2020 sa darating na Enero ay magsisimula ng magparamdam ang mga tatakbo sa pagka-presidente, bise presidente at senador.</p>
      <p>Mas maaga ang preparasyon nila kaysa sa mga kakandidato sa mga lokal na posisyon.</p>
      <p>Palihim silang maghahanap ng mga kaalyado, lider at iba pang magamit na supporter.</p>
      <p>Huwag natin kalimutan na buong Pilipinas ang iikutin nila para magparamdam.</p>
      <p>Magsisimula na rin ang balimbingan.</p>
      <p>Ang mga kawawa dito ay ang mga walang pera na gagamitin sa pagpaparamdam.</p>
      <p>Kaya mapipilitan silang maki-alyansa sa mga maperang may balak kumandidato sa 2022.</p>
      <p>Pero dapat matuto ng kumilatis ng mga mabubuting iboboto.</p>
      <p>Ito’y para mawala na ang mga hindi karapat-dapat na government officials.</p>
      <p>Tama ba, Pangulong Duterte?</p>
      <p>***</p>
      <p>Sampung araw na lang at Disyembre na.</p>
      <p>Pero ngayon pa lang ay alam na ng mga taga-Bureau of Customs  kung may pag-asang maabot nila ang kanilang collection target sa taong ito.</p>
      <p>Kapag hindi nila naabot ang target, ang isang malaking dahilan ay ang hindi matigil-tigil na palusutan ng kargamento sa mga pantalan.</p>
      <p>Mukhang nagkakarera sa palusutan ang mga ismagler na may bendisyon ng ilang tiwaling  lingkod bayan.</p>
      <p>Ganyan talaga ang mga walang kabusugan mga ismagler at kasabwat nilang mga opisyal ng BoC.</p>
      <p>Ingat lang, baka mabilaukan kayo!</p>
      <p>***</p>
      <p>Commissioner Guerrero, paki bantayan pala ‘yan nahuli niyong mga asukal. Baka magkalutuan para ma-release ‘yan.</p>
      <p>Ang balita natin, isang sikat na opisyal ng BoC ang me trabaho niyan.</p>
      <p>Ingat, Ingat!</p>
      <p>(Para sa inyong komento at suhestiyon, tumawag o mag-text sa #0921-4765430/email:vicreyesjr08@yahoo.com. Ilagay lang ang buonv pangalan at tirahan.)</p>
      <p> </p>
    </article>
  </body>
</html>