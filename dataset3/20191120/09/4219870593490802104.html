<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831283-Nastavljeni-napadi-Izraelski-avioni-napali-20-ciljeva-sirijska-PVO-oborila-vecinu-raketa"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T09:27:00+00:00"/>
    <meta property="og:title" content="Nastavljeni napadi: Izraelski avioni napali 20 ciljeva, sirijska PVO oborila većinu raketa"/>
    <meta property="og:description" content="Izraelska armija saopštila je u sredu da je napala mnogo ciljeva koji pripadaju iranskim snagama Kuds i vojsci Bašara el Asada u Siriji"/>
  </head>
  <body>
    <article>
      <h6 class="kicker">RAT U SIRIJI</h6>
      <h1>Nastavljeni napadi: Izraelski avioni napali 20 ciljeva, sirijska PVO oborila većinu raketa</h1>
      <address><time datetime="2019-11-20T09:27:00+00:00">20 Nov 2019, 09:27</time> by <a rel="author">NovostiOnline/ Agencije</a></address>
      <p>
        <b>Izraelska armija saopštila je u sredu da je napala mnogo ciljeva koji pripadaju iranskim snagama Kuds i vojsci Bašara el Asada u Siriji</b>
      </p>
      <p>Izraelska vojska je saopštila da je napala desetine ciljeva u Siriji, prenosi list „Harec“.</p>
      <p>Izraelska armija saopštila je u sredu da je napala mnogo ciljeva koji pripadaju iranskim snagama Kuds i vojsci Bašara el Asada u Siriji“, piše list.</p>
      <p>„Napad je izvršen kao odgovor na raketiranje Izraela od strane iranskih snaga u Siriji, čiji je cilj bio napad na izraelsku teritoriju“, saopštila je armija, prenosi list.</p>
      <related>
        <a href="http://www.novosti.rs/vesti/planeta.299.html:800045-IZRAEL-NASTAVLjA-SA-NAPADIMA-Oboreni-projektili-na-jugu-Sirije"/>
      </related>
      <p>​U saopštenju vojske se navodi da su napadi izvršeni na oko 20 ciljeva, od kojih je više od polovine pripadalo iranskim snagama. Jedan od ciljeva bila je zgrada u blizini aerodroma u Damasku, u kojoj se, navodno, nalazi sedište Kuds. Tvrdi se da je izraelske snage namerno nisu potpuno uništile.</p>
      <p>Pres-služba izraelske vojske javila je ranije da je vojska presekla lansiranje četiri rakete na izraelskoj teritoriji iz Sirije.</p>
      <related>
        <a href="http://www.novosti.rs/vesti/planeta.299.html:703181-%D0%A1%D0%B8%D1%80%D0%B8%D1%98%D0%B0-%D0%9E%D0%B1%D0%BE%D1%80%D0%B5%D0%BD-%D0%B2%D0%BE%D1%98%D0%BD%D0%B8-%D0%B0%D0%B2%D0%B8%D0%BE%D0%BD-%D0%BF%D0%BE%D0%B3%D0%B8%D0%BD%D1%83%D0%BE-%D0%BF%D0%B8%D0%BB%D0%BE%D1%82"/>
      </related>
      <p>​Tokom noći u Damasku su odjeknule eksplozije, a sirijska državna televizija je saopštila da je protivvazdušna odbrana (PVO) odbila napad na glavni grad i okolinu.</p>
      <p>Sirijska agencija SANA je, pozivajući se na izvor u Ministarstvu odbrane ove zemlje, javila da su sirijski sistemi za protivvazdušnu odbranu uništili nekoliko raketa u okolini Damaska.</p>
      <p>
        <i>
          <b>Ilustracija Foto Twitter @Liam A Ryan</b>
        </i>
      </p>
      <figure>
        <img src="http://www.novosti.rs/upload/thumbs/images/2019//01/21/sirija-twiter_620x0.jpg"/>
      </figure>
      <p>„Izraelski vojni avioni su sa teritorije Golanske visoravni i libanskog grada Mardžajun lansirali nekoliko raketa u pravcu Damaska“, navodi se u saopštenju.</p>
      <p>Agencija ističe da su sirijska „sredstva PVO uspela da presretnu ove rakete i unište većinu pre nego što su došle do svojih ciljeva“.</p>
      <p>
        <b>OPSERVATORIJA: U IZRAELSKIM UDARIMA U SIRIJI 11 MRTVIH</b>
      </p>
      <p>Sirijska Opservatorija za ljudska prava saopštila je da je 11 osoba ubijeno u izraelskim vazdušnim udarima u Siriji.</p>
      <p>Opservatorija, opoziciona aktivistička grupa sa sedištem u Britaniji, navodi da je među žrtvama sedam osoba koji nisu Sirijci, dodajući da su u pitanju najverovatnije Iranci.</p>
      <p>Ove podatke je izneo šef Opservatorije Rami Abdurahman, tvrdeći da su se na meti izraelskih udara našla skladišta oružja u predgrađu Damaska koja pripadaju iranskim elitnim Kuds snagama, prenosi AP.</p>
      <p>Abdurahman je dodao da je, između ostalog, gađana i vazduhoplovna baza u zapadnom delu Damaska, gde su stacionirane jedinice protivvazdušne odbrane.</p>
      <p>Prethodno je Sirijska državna televizija objavila je da je dvoje civila poginulo u izraelskim vazdušnim udarima u blizini Damaska.</p>
      <p>Agencija Sana je navela da u udarima ima i ranjenih, a da je sirijska protivvazdušna odbrana uništila većinu raketa pre nego što su stigle do cilja.</p>
      <p>U izveštaju se dodaje da su dve osobe poginule od udara šrapnela izraleske rakete koja je pogodila kuću u gradu Sasa, jugozapadno od Damaska.</p>
      <p>Izraelska vojska je saopštila da je izvela "udar širokog obima" protiv iranskih meta u Siriji posle raketnog napada na Golansku visoravan, koja je pod kontrolom Izraela, prethodnog dana.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:831164-Sleteli-helikopterom-na-kucu-Americki-specijalci-oteli-dva-brata"/>
        <a href="http://www.novosti.rs/vesti/planeta.299.html:830323-Rusi-zauzeli-americku-vojnu-bazu-Specijalci-se-rastrkali-iz-helikoptera-traze-zamke-VIDEO"/>
        <a href="http://www.novosti.rs/vesti/planeta.299.html:829680-Dve-osobe-stradale-u-napaduekstremisti-preuzeli-odgovornost"/>
        <a href="http://www.novosti.rs/vesti/planeta.299.html:829547-Britanski-sponzor-sirijskih-Belih-slemova-pronadjen-mrtav"/>
        <a href="http://www.novosti.rs/vesti/planeta.299.html:829285-Asad-otkriva-duple-standarde-EU-se-plasi-izbeglica-dok-podrzava-hiljade-terorista-u-Siriji"/>
      </related>
    </article>
  </body>
</html>