<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109211-Osadiha-chetirima-lekari-ot-TELK-Stara-Zagora-za-poiskani-podkupi"/>
    <meta property="og:site_name" content="Канал 3"/>
    <meta property="article:published_time" content="2019-11-20T09:45:00+00:00"/>
    <meta property="og:title" content="Осъдиха четирима лекари от ТЕЛК-Стара Загора за поискани подкупи"/>
    <meta property="og:description" content="В хода на досъдебното производство са изготвени 64 медицински експертизи на освидетелствани лица"/>
  </head>
  <body>
    <article>
      <h1>Осъдиха четирима лекари от ТЕЛК-Стара Загора за поискани подкупи</h1>
      <h2>В хода на досъдебното производство са изготвени 64 медицински експертизи на освидетелствани лица</h2>
      <address>
        <time datetime="2019-11-20T09:45:00+00:00">20 Nov 2019, 09:45</time>
      </address>
      <p>
        <b>Специализираният наказателен съд наложи наказания от по 3 години „Лишаване от свобода“ с 5 годишен изпитателен срок на председателя, на двама членове и секретаря на ТЕЛК – трети състав, в МБАЛ „Проф. Д-р Стоян Киркович“ АД в Стара Загора, съобщиха от пресцентъра на специализираната прокуратура.</b>
      </p>
      <p>На тримата лекари в комисията съдът наложи и глоби от 4000 до 5 000 лева, както и лишаване от право да заемат държавна длъжност в органите на медицинската експертиза и на Регионалните картотеки за медицинска експертиза за срок от 5 години. На секретаря на комисията е наложена глоба от 3000 лева.</p>
      <p>Четиримата осъдени бяха предадени на съд през март 2016 г. за това, че са участвали в организирана престъпна група за подкупи. В рамките на месец и половина са приели облаги в размер на 4950 лева и 50 евро от 22 лица, за да им издадат експертни решения на ТЕЛК за над 50 на сто трайно намалена работоспособност. Подсъдимите по делото са осъдени да заплатят солидарно придобитите в резултат на престъпните деяния суми по сметка на държавата.</p>
      <p>В хода на досъдебното производство са изготвени 64 медицински експертизи на освидетелствани лица, получили завишен процент на инвалидност, или такива, с вписан висок процент, без да страдат от заболявания, налагащи определяне на нетрудоспособност. Присъдата не е окончателна и подлежи на обжалване и протестиране в 15-дневен срок.</p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/109033-TELK-lishi-tedzko-bolno-dete-ot-pomoshti"/>
        <a href="http://kanal3.bg/news/world/108586-Yarostna-uchitelka-prebi-vtorokursnichka%252C-hvarli-ya-na-zemyata-i-ya-rita-po-glavata-%2528VIDEO%2529"/>
        <a href="http://kanal3.bg/news/bulgaria/zakonired/108582-Prokuraturata-podhvashta-bolnicata-v-Pazarddzik-zaradi-skandalnite-TELK-resheniya"/>
      </related>
    </article>
  </body>
</html>