<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109194-Mourinyo-poe-Totnam-sled-uvolnenieto-na-Pochetino"/>
    <meta property="og:site_name" content="Канал 3"/>
    <meta property="article:published_time" content="2019-11-20T09:19:00+00:00"/>
    <meta property="og:title" content="Моуриньо пое Тотнъм след уволнението на Почетино"/>
    <meta property="og:description" content="Биха шута на аржентинеца 5 месеца след като класира отбора на финал в ШЛ"/>
  </head>
  <body>
    <article>
      <h1>Моуриньо пое Тотнъм след уволнението на Почетино</h1>
      <h2>Биха шута на аржентинеца 5 месеца след като класира отбора на финал в ШЛ</h2>
      <address>
        <time datetime="2019-11-20T09:19:00+00:00">20 Nov 2019, 09:19</time>
      </address>
      <p>
        <b>Буквално няколко часа след като оповести уволнението на мениджъра Маурисио Почетино ръководството на Тотнъм обяви Жозе Моуриньо за негов наследник с договор до 2023 г. Специалния бе големият фаворит на букмейкърите с коефициент от 1.30 за назначението му, още повече, че португалецът бе свободен и живееше в Тотнъм.</b>
      </p>
      <p>
        <i>
          <b>"Аз съм развълнуван, че се присъединявам към клуб с подобно велико наследство и толкова страстни привърженици", са първите думи на Жозе, който бе уволнен от Ман Юнайтед миналата година. "</b>
          <b>Качествата и на първия отбор, и на футболната академия, са стимулиращи за мен. Да работя с тези играчи е това, което ме привлече". </b>
        </i>
      </p>
      <p>Тотнъм е на 14-то място във Висшата лига с 14 точки, дебютът на Моу е срещу Уест Хем в ранния мач в събота на стадион "Лондон". Жозе ще излезе с новия си тим срещу бившите си отбори Юнайтед и Челси в следващите седмици.</p>
      <p>
        <a href="http://kanal3.bg/news/sport">
          <i>
            <b>Още футбол и спорт ще намерите тук</b>
          </i>
        </a>
      </p>
      <p><i>"Лудост е, че Тотнъм назначи Жозе Моуриньо... той ще изсмуче душата, и живота, и радостта от отбора, и ще разруши всичко, което Маурисио Почетино изгради“, смята журналистът Йън Хърбърт от "Дейли Мейл“</i>.</p>
      <p>
        <b>Първият играч, който наруши мълчанието след светкавичната смята в Тотнъм, бе английският национал Деле Али, когото Почетино привлече в Тотнъм от МК Донс през 2015 г. "Невъзможно е да изразя цялата си благодарност към този мъж (Почетино), той ме научи на толкова много неща и съм толкова благодарен за всичко, което той направи за мен. Късмет и се надявам пак да те видя, приятелю“, написа Деле Али в Туитър.</b>
      </p>
      <p>Съотборниците му Алдервейрелд и Бен Дейвис заявиха, че са "шокирани“ и "изненадани“ от отстраняването на Почетино.</p>
      <p>
        <b>"Късмет с намирането на заместник, който да е по-добър от Почетино... Едва ли ще се получи“, бе ироничното послание в Туитър на легендата на Тотнъм Гари Линекер, сега влиятелен тв водещ в Би Би Си, след като стана ясно за уволнението и че Моу е фаворит за поста.</b>
      </p>
      <p>Според друга легенда на Шпорите – мениджъра Хари Реднап, играчите са уволнили Почетино, защото изобщо не са се напрягали, за да го спасят. "Когато хората говорят как играчите го обичат, ако те толкова го обичаха, може би трябваше да поработят малко по-добре за него“, коментира Реднап пред "Скай“. "В крайна сметка те му уредиха уволнението, защото не бяха достатъчно добри.“</p>
      <figure>
        <img src="http://kanal3.bg/assets/uploads/gallery/36450.jpg"/>
      </figure>
      <p>
        <i>Маурисио Почетино е сред най-харесваните млади треньори в момента, така че едва ли ще остане дълго без отбор</i>
      </p>
      <p>
        <b>Самият Почетино трябва да бъде богато възмезден за уволнението си – Тотнъм е длъжен да му плати над 12 милиона паунда, тъй като той имаше договор до 2023 г. Аржентинецът, обаче, едва ли ще остане дълго без работа вкъщи – той вдигна много акциите си със свършената работа в Саутхемптън и Тотнъм, клубовете, които даваха и дават най-много национали на Англия.</b>
      </p>
      <related>
        <h4>Още по темата</h4>
        <a href="http://kanal3.bg/news/sport/football/105484-Izgonen-ot-Arsenal-nabuta-4-na-Totnam-v-London"/>
        <a href="http://kanal3.bg/news/sport/football/77690-Pochetino-ne-e-variant-za-Real-Madrid"/>
      </related>
    </article>
  </body>
</html>