<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/global-malayali/gulf/2019/11/20/This-Saudi-Company-Is-Wealthiest-In-World.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T21:09:00+00:00"/>
    <meta property="og:title" content="‘നിധി’ കുഴിച്ച് സൗദി, ആപ്പിളും ഗൂഗിളുമെല്ലാം പിന്നിൽ; പുതിയ നീക്കത്തിന് ഒരുങ്ങുമ്പോൾ"/>
    <meta property="og:description" content="റിയാദ് ∙ ലോകത്തെ ഏറ്റവും ലാഭകരമായ കമ്പനി ഏതാണ്? ആപ്പിളും ഗൂഗിളുമെല്ലാണ് നിങ്ങളുടെ മനസിലേക്ക് വരുന്നതെങ്കിൽ തെറ്റി. അത് സൗദി അറേബ്യയുടെ"/>
  </head>
  <body>
    <article>
      <h1>‘നിധി’ കുഴിച്ച് സൗദി, ആപ്പിളും ഗൂഗിളുമെല്ലാം പിന്നിൽ; പുതിയ നീക്കത്തിന് ഒരുങ്ങുമ്പോൾ</h1>
      <address><time datetime="2019-11-20T21:09:00+00:00">20 Nov 2019, 21:09</time> by <a rel="author">മനോരമ ലേഖകൻ</a></address>
      <p>റിയാദ് ∙ ലോകത്തെ ഏറ്റവും ലാഭകരമായ കമ്പനി ഏതാണ്? ആപ്പിളും ഗൂഗിളുമെല്ലാണ് നിങ്ങളുടെ മനസിലേക്ക് വരുന്നതെങ്കിൽ തെറ്റി. അത് സൗദി അറേബ്യയുടെ എണ്ണക്കമ്പനിയായ സൗദി അരാംകോ ആണ്. ലോകത്തിലെ ഏറ്റവും വലിയ എണ്ണക്കമ്പനിയും ഇതുതന്നെ. വലിയ മുന്നേറ്റവുമായി ആരാംകോ കുതിക്കുന്നതിനിടെയാണ് സൗദി അരാംകോയുടെ ഓഹരി വിൽപന ആരംഭിച്ചിരിക്കുന്നത്. പുതിയ നീക്കത്തിലൂടെ ശക്തി വർധിപ്പിക്കുകയാണ് ആരാംകോയുടെ ലക്ഷ്യം. ഓഹരിയുടെ അടിസ്ഥാന വില വ്യക്തികൾക്ക് 32 റിയാൽ (ഏകദേശം 610 രൂപ), സ്ഥാപനങ്ങൾക്ക് 30 റിയാൽ എന്നിങ്ങനെയാണ് നിരക്ക്. വ്യക്തികൾക്ക് നവംബർ 28 വരെയും കമ്പനികൾക്ക് ഡിസംബർ 4 വരെയും അപേക്ഷ നൽകാം. അന്തിമ വില അഞ്ചിന് പ്രഖ്യാപിക്കും.</p>
      <p>ഈ വർഷം വന്ന കണക്കിലാണ് ഏറ്റവും വലിയ എണ്ണ ഉൽപാദകരായ സൗദി അരാംകോ 111.1ബില്യൻ ഡോളർ അറ്റാദായം നേടി ‌ലോകത്തിലെ ഏറ്റവും ലാഭകരമായ കമ്പനിയായത്. ആപ്പിളിനേക്കാൾ ഏകദേശം ഇരട്ടിയിലധികം വരുമാനമാണിത്‌. കഴിഞ്ഞ വർഷം 111.1 ബില്യൻ ഡോളറാണ്‌ കമ്പനിയുടെ അറ്റാദായം. അഞ്ച് രാജ്യാന്തര എണ്ണക്കമ്പനികളുടെ മൊത്തം വരുമാനത്തേക്കാൾ ഉയർന്നതാണിത്. ഏപ്രിൽ മാസത്തിലാണ് ഇതുസംബന്ധിച്ച കണക്ക് പുറത്തുവന്നത്. കഴിഞ്ഞ വർഷം ആപ്പിളിന്റെ മൊത്തവരുമാനം 59.5 ബില്യൻ ഡോളറായിരുന്നു‌. ഇതിന്റെ ഇരട്ടിയോളമാണ് ആരാംകോയുടെ വരുമാനം. ഗൂഗിളിന്റെ എണ്ണ കമ്പനിയായ ആൽഫാബെറ്റ്‌ (30.7)‌, ഷെൽ(23.9), എക്സൽ മൊബിൽ(20.8) എന്നീ കമ്പനികളെയും പിന്നിലാക്കിയാണ്‌ അരാംകോ ഒന്നാം സ്ഥാനത്തെത്തിയത്‌.</p>
      <figure>
        <img src="https://img-mm.manoramaonline.com/content/dam/mm/mo/global-malayali/gulf/images/2019/11/20/Aramco-oil1.jpg"/>
      </figure>
      <p>ഫോബ്സ് മാസിക കഴിഞ്ഞ വർഷം ഏറ്റവും ലാഭം നേടിയ കമ്പനിയായി തിരഞ്ഞെടുത്തത് ആപ്പിളിനെയായിരുന്നു. റേറ്റിങ് ഏജൻസികളായ 'ഫിറ്റ്‌ചും' 'മൂഡി'യും അരാംകോയ്ക്ക്‌ യഥാക്രമം എ പ്ല്സ്‌, എ വൺ റേറ്റിങ്ങാണ് ഇപ്പോൾ നൽകിയിട്ടുള്ളത്. കഴിഞ്ഞ വർഷം പ്രതിദിനം 13.6 ദശലക്ഷം ബാരൽ എണ്ണയാണ് അരാംകോ ഉൽപ്പാദിപ്പിച്ചത്‌‌. ഇത്‌ പാശ്ചാത്യ എണ്ണ കമ്പനിയായ എക്സൻ മൊബിലിന്റെ മൂന്നിരട്ടിയിലധികമാണ്‌. 3.8 ദശലക്ഷം ബാരൽ ആണ്‌ എക്സൻ മൊബിലിന്റെ പ്രതിദിന ഉൽപാദനം.കപ്പൽമാർഗം കയറ്റി അയക്കാവുന്ന ദ്രവീകൃത പ്രകൃതി വാതകം, ശീത ഇന്ധനം തുടങ്ങിയ മേഖലകളിലേക്ക്‌ കൂടി അരാംകോ പ്രവേശിക്കുമെന്നു അധികൃതർ വ്യക്തമാക്കിയിരുന്നു. </p>
      <p>
        <b>ഓഹരി വിൽപ്പന, ലക്ഷ്യം പുതിയ ഉയരങ്ങൾ</b>
      </p>
      <p>ഓഹരി വിറ്റഴിച്ച് 4000 കോടി ഡോളർ വരെ സ്വരൂപിക്കാനാണു ലക്ഷ്യം. സൗദി സർക്കാരിന്റെ ഉടമസ്ഥതയിലാണ് അരാംകോ. ആഗോള തലത്തിൽ ഏറ്റവും ലാഭകരമായ കമ്പനിയുടെ 1.5% ഓഹരിയാണ് വിറ്റഴിക്കുന്നത്. ഓഹരികൾ സൗദിയിലെ തദാവുൽ സ്റ്റോക്ക് എക്സ്ചേഞ്ചിൽ വ്യാപാരം ആരംഭിക്കുന്നതോടെ ലോകത്തിലെ ഏറ്റവും മൂല്യമുള്ള കമ്പനിയായി സൗദി അരാംകോ മാറും. സൗദിയിൽ താമസിക്കുന്ന ഇന്ത്യക്കാരടക്കമുളള വിദേശികൾക്ക് ഓഹരികൾ വാങ്ങാം. ഇതിന് സൗദി സെൻട്രൽ സെക്യൂരിറ്റീസ് ഡെപോസിറ്ററി(ഈദാ)യിൽ പോർട്ട്‌ഫോളിയോ അക്കൗണ്ട്, സൗദിയിൽ പ്രത്യേക കസ്റ്റഡി അക്കൗണ്ട്, സ്റ്റോക്ക് എക്‌സ്‌ചേഞ്ചിൽ സ്വന്തം പേരിൽ അക്കൗണ്ട്, തദാവുൽ അക്കൗണ്ട് എന്നിവ തുറക്കേണ്ടതുണ്ട്.</p>
      <figure>
        <img src="https://img-mm.manoramaonline.com/content/dam/mm/mo/global-malayali/gulf/images/2019/11/20/Logo-of-Saudi-Aramco.jpg"/>
      </figure>
      <p>സൗദി ഓഹരി വിപണിയിൽ പ്രവർത്തനാനുമതിയുള്ള ഓഹരി ബ്രോക്കറേജ് സ്ഥാപനങ്ങളിലൂടെ ഇന്ത്യയിലുള്ളവർക്കും ലിബറലൈസ്ഡ് റെമിറ്റൻസ് സ്കീം(എൽആർഎസ്) പ്രകാരം രണ്ടര ലക്ഷം ഡോളറിനു വരെ ഓഹരി വാങ്ങാനാകും. വിദേശത്ത് ഓഹരികളും കടപ്പത്രങ്ങളും വാങ്ങുന്നതിന് രാജ്യത്തിനു പുറത്തേക്ക് പണം അയയ്ക്കാൻ റിസർവ് ബാങ്ക് ഒരുക്കിയിരിക്കുന്ന സംവിധാനമാണ് ലിബറലൈസ്ഡ് റെമിറ്റൻസ് സ്കീം (എൽആർഎസ്).</p>
      <p>
        <b>ആക്രമണത്തിലും തളരാതെ മുന്നോട്ട്</b>
      </p>
      <p>അരാംകോയ്ക്കുനേരെ ഹൂതികൾ നടത്തിയ ഡ്രോൺ ആക്രമണത്തിൽ രണ്ട് എണ്ണ സംഭരണ ശാലകൾക്കു തീപിടിച്ചു വൻ നാശനഷ്ടമുണ്ടായെങ്കിലും അതിനൊന്നും ആരാംകോയുടെ കുതിപ്പിനെ തടയാൻ സാധിച്ചില്ല. ദമാമിനടുത്ത്, ലോകത്തെ ഏറ്റവും വലിയ എണ്ണ സംസ്കരണ പ്ലാന്റുകളുള്ള അബ്ഖൈഖ്, ഖുറൈസ് എന്നിവിടങ്ങളിൽ സെപ്തംബറിലായിരുന്നു യെമൻ വിമതരായ ഹൂതികളുടെ ആക്രമണം. ഈ 2 കേന്ദ്രങ്ങളിലും 10 ഡ്രോണുകൾ ഉപയോഗിച്ചായിരുന്നു ആക്രമണം. ഇതിന് മുൻപും അരാംകോ എണ്ണസംഭരണ ശാലയ്ക്കുനേരെ ഹൂതി ആക്രമണം നടന്നിട്ടുണ്ട്. ആക്രമണത്തിന് പിന്നിൽ ഇറാന് പങ്കുണ്ടെന്നാണ് സൗദിയുടെ വാദം.</p>
      <figure>
        <img src="https://img-mm.manoramaonline.com/content/dam/mm/mo/global-malayali/gulf/images/2019/11/20/Aramco-oil.jpg"/>
      </figure>
      <p>ആക്രമണത്തെ തുടർന്ന് രണ്ടു മൂന്നു ദിവസം ഉൽപാദനത്തിൽ ചെറിയ ഇടിവ് ഉണ്ടായിരുന്നു. ഇത് ലോകത്ത് എണ്ണ വിലവർധനവിനും കാരണമാക്കിയിരുന്നു. എന്നാൽ, അധികം വൈകാതെ എണ്ണയുൽപാദനം പൂർണമായും പുനഃസ്ഥാപിച്ചു. ആക്രമണത്തിന് മുൻപുണ്ടായിരുന്ന അളവിനെക്കാൾ ഉൽപാദനം കൂട്ടി. ലോകത്തിലെ ഏറ്റവും വലിയ എണ്ണ സംസ്കരണ പ്ലാന്‍റായ അബ്ഖൈഖിൽ പ്രതിദിനം 70 ലക്ഷം ബാരൽ എണ്ണയാണ് സംസ്കരിച്ചിരുന്നത്. ഇത് 97 ലക്ഷം ബാരലായി ഉയർത്തി‌‌യെന്ന് അധികൃതർ വ്യക്തമാക്കിയിരുന്നു.</p>
      <p>സൗദി അരാംകോയ്ക്കു നേരെയുള്ള ആക്രമണം ലോക എണ്ണ വിതരണത്തിൽ 5 ശതമാനം കുറവു വരുത്തിയിരുന്നു. ഇതേതുടർന്ന് പ്രതിദിനം എണ്ണയുൽപാദനത്തിൽ 57 ലക്ഷം ബാരലിന്റെ കുറവാണുണ്ടായത്. ആക്രമം നടന്ന് 2 ദിവസത്തിനുശേഷം ഉൽപാദനം 50 ശതമാനം പുനഃസ്ഥാപിച്ചിരുന്നതായി സൗദി ഊർജമന്ത്രി അബ്ദുൽ അസീസ് ബിൻ സൽമാൻ പറഞ്ഞിരുന്നു. പിന്നീട് ഘട്ടംഘട്ടമായാണു വർധിപ്പിച്ചത്.</p>
      <p>English Summary: Saudi Aramco Is Wealthiest In World</p>
    </article>
  </body>
</html>