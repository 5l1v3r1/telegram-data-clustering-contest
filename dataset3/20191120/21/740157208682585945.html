<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/wladze-psl-podejma-decyzje-o-zmianie-w-zarzadzie-wojewodztwa-opolskiego,135309.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:46:00+00:00"/>
    <meta property="og:title" content="Władze PSL podejmą decyzję o zmianie w zarządzie województwa opolskiego"/>
    <meta property="og:description" content="Prezes wojewódzkich struktur PSL Stanisław Rakoczy złożył wniosek o wycofanie mu rekomendacji do pełnienia funkcji członka zarządu województwa opolskiego - poinformował rzecznik opolskiego PSL Marcin Oszańca."/>
  </head>
  <body>
    <article>
      <h1>Władze PSL podejmą decyzję o zmianie w zarządzie województwa opolskiego</h1>
      <address><time datetime="2019-11-20T21:46:00+00:00">20 Nov 2019, 21:46</time> by <a rel="author">PAP/JS  </a></address>
      <h4>Prezes wojewódzkich struktur PSL Stanisław Rakoczy złożył wniosek o wycofanie mu rekomendacji do pełnienia funkcji członka zarządu województwa opolskiego - poinformował rzecznik opolskiego PSL Marcin Oszańca.</h4>
      <hr/>
      <ul>
        <li>
          <b>Stanisław Rakoczy złożył wniosek o cofnięcie rekomendacji ze stanowiska członka zarządu województwa opolskiego.</b>
        </li>
        <li>
          <b>Zdaniem niektórych oponentów Rakoczego w PSL, złożona na prezydium deklaracja nie oznacza, że do zmiany przedstawiciela PSL w kierownictwie urzędu marszałkowskiego dojdzie szybko.</b>
        </li>
        <li>
          <b>Sam Rakoczy w wypowiedzi dla opolskiego radia przyznał, że ostateczną decyzję o ewentualnym odejściu z zarządu województwa podejmie po wysłuchaniu opinii władz wojewódzkich PSL.</b>
        </li>
      </ul>
      <p>Zmiana na stanowisku członka zarządu województwa opolskiego z ramienia PSL to efekt uzgodnień podjętych po ubiegłorocznych wyborach samorządowych, w których ludowcy stracili sześć z ośmiu mandatów w sejmiku województwa opolskiego i jedno z dwóch miejsc w zarządzie województwa. Jednym z przegranych był prezes opolskich struktur PSL, Stanisław Rakoczy, który nie dostał się do sejmiku.</p>
      <p>W wyniku wewnętrznych rozmów w PSL, podjęto decyzję, zgodnie z którą z zarządu województwa odszedł Antoni Konopka, jeden z dwóch ludowców, którzy ponownie otrzymali mandat radnych wojewódzkich. Jednocześnie Rakoczy zobowiązał się do złożenia rezygnacji z tej funkcji po wyborach parlamentarnych - niezależnie od ich wyniku.</p>
      <p>Jak poinformował Oszańca, dzisiejsza decyzja Rakoczego przedstawiona podczas prezydium zarządu wojewódzkiego PSL to początek procedury umożliwiającej zmianę na stanowisku członka zarządu województwa.</p>
      <p>"Prezes Stanisław Rakoczy złożył wniosek o cofnięcie rekomendacji ze stanowiska członka zarządu województwa opolskiego. W związku z tym prezydium zarządu zobowiązane jest do przygotowania uchwały na najbliższe posiedzenie plenarne Zarządu Wojewódzkiego PSL. Jednocześnie prezes Rakoczy zawnioskował o udzielenie rekomendacji dla Antoniego Konopki" - powiedział Oszańca.</p>
      <p>Zdaniem niektórych oponentów Rakoczego w PSL, złożona na prezydium deklaracja nie oznacza, że do zmiany przedstawiciela PSL w kierownictwie urzędu marszałkowskiego dojdzie szybko.</p>
      <p>"Prezes Stanisław liczył, że w wyborach parlamentarnych wrócimy do gry i jako były wiceminister spraw wewnętrznych dostanie coś w Warszawie, a fotel wicemarszałka odda Konopce, który na niego zasłużył wynikiem w wyborach. Wyniki w wyborach parlamentarnych są jakie są. U nas, po raz kolejny żaden ludowiec nie wszedł do Sejmu i nasz prezes na propozycje z Warszawy też nie ma chyba co liczyć, ale naciski na wywiązanie się ze słowa złożonego rok temu w obecności Kosiniak-Kamysza były tak duże, że choć przeciągał sprawę jak tylko się da, to w końcu musiał coś z tym zrobić. Nie złożył jednak jednoznacznie rezygnacji, ale oddał się pod głosowanie zarządu. To kolejne tygodnie zwłoki, a być może liczy, że działacze z terenu nadal będą chcieli widzieć na fotelu wicemarszałka prezesa wojewódzkiego PSL, a nie jednego z dwóch radnych i nie cofną mu rekomendacji" - powiedział jeden z członków władz opolskiego PSL.</p>
      <p>Sam Rakoczy w wypowiedzi dla opolskiego radia przyznał, że ostateczną decyzję o ewentualnym odejściu z zarządu województwa podejmie po wysłuchaniu opinii władz wojewódzkich PSL.</p>
      <p>Marszałek województwa, a zarazem szef opolskich struktur PO Andrzej Buła powiedział, że wybór osób, które reprezentują poszczególnych koalicjantów we władzach województwa, to wewnętrzna sprawa każdego z ugrupowań wchodzących w skład rządzącej województwem koalicji KO-PSL-Mniejszość Niemiecka.</p>
      <p>"Każdy z koalicjantów sam podejmuje decyzję, kogo rekomenduje do władz województwa. My taką decyzję uszanujemy. Na tę chwilę żaden z członków zarządu nie złożył rezygnacji z pełnionej funkcji" - powiedział Buła.</p>
      <p>Drugim członkiem zarządu, o którym mówi się, że zrezygnuje z pełnienia funkcji, jest wicemarszałek Roman Kolek (MN). Według nieoficjalnych informacji, Kolek zamierza wrócić do wykonywania zawodu lekarza. Jego miejsce może zająć lider Towarzystwa Społeczno-Kulturalnego Niemców na Śląsku Opolskim Rafał Bartek - obecny przewodniczący sejmiku województwa opolskiego. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>