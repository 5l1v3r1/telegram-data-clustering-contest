<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3361635/evo-zasto-se-jelicic-klao-u-sudu-otkriven-motiv-krvave-drame-clana-valjevske-grupe-izvadio-secivo-i-poceo-da-se-reze"/>
    <meta property="og:site_name" content="kurir.rs"/>
    <meta property="article:published_time" content="2019-11-20T21:59:00+00:00"/>
    <meta property="og:title" content="EVO ZAŠTO SE JELIČIĆ KLAO U SUDU! Otkriven motiv krvave drame člana valjevske grupe! Izvadio sečivo i POČEO DA SE REŽE"/>
    <meta property="og:description" content="Jezivo - Zoran Jeličić (40), pripadnik valjevske kriminalne grupe, optužiosudsko veće da štiti Nebojšu Joksovića, svedoka-saradnika u postupcima protiv Darka Šarića, a onda prerezao sebi grkljan i vene"/>
  </head>
  <body>
    <article>
      <h6 class="kicker">KRVAVA DRAMA</h6>
      <h1>EVO ZAŠTO SE JELIČIĆ KLAO U SUDU! Otkriven motiv krvave drame člana valjevske grupe! Izvadio sečivo i POČEO DA SE REŽE</h1>
      <address>
        <time datetime="2019-11-20T21:59:00+00:00">20 Nov 2019, 21:59</time>
      </address>
      <p>
        <b>
          <i><b>Jezivo</b> - Zoran Jeličić (40), pripadnik valjevske kriminalne grupe, optužio<br/>sudsko veće da štiti Nebojšu Joksovića, svedoka-saradnika u postupcima protiv Darka Šarića, a onda prerezao sebi grkljan i vene</i>
        </b>
      </p>
      <p>Zoran Jeličić (40), kom se pred Specijalnim sudom u Beogradu sudi zbog sumnje da je kao pripadnik valjevske grupe ubio biznismena Željka Đedovića u Valjevu, pokušao je juče da prereže sebi vrat za sudskom govornicom, i to zbog svedoka-saradnika u postupku protiv Darka Šarića.</p>
      <p>Optuženi je naočigled sudskog veća, advokata, tužioca i publike, desnom rukom iz džepa izvadio sečivo i počeo da se reže. - Pošto mi ne dozvoljavate da kažem šta imam i štitite Nebojšu Joksovića, ja ću sada da se ubijem pred svima - rekao je Jeličić i povukao sečivom dva puta po vratu i jednom po ruci.</p>
      <p>
        <b>Jeziv prizor</b>
      </p>
      <p>Prema rečima očevidaca jezive scene u najvećoj sudnici u zgradi u Ustaničkoj ulici, krv je odmah počela da šiklja, a Jeličić se srušio. - Sudski stražari, koji su kao i uvek bili u sudnici, reagovali su munjevito, uspeli su da spreče Jeličića da se još više povredi, savladali ga i odmah pozvali Hitnu, koja dežura u sudu - otkriva izvor i dodaje da Jeličić nije životno ugrožen.</p>
      <p>Prema njegovim rečima, Jeličić, koji je u sud došao sa slobode, uspeo je da prođe skener na ulazu i unese sečivo brijača jer ga metal-detektor nije uočio.</p>
      <figure>
        <img src="https://www.kurir.rs/data/images/2019/11/20/19/2058783_13213213132_ff.jpg?ver=1574275096"/>
        <figcaption>Nekad bliski prijatelji... Darko Šarić i Nebojša Joksović<cite>foto: Dado Đilas, Privatna Arhiva</cite></figcaption>
      </figure>
      <p>Horor sceni kakva se ne pamti u sudu prisustvovalo je tridesetak ljudi, koji su bez reči gledali borbu za život optuženog.</p>
      <p>- Počeo je da krklja i da se previja. Sudnica je tada ispražnjena. Svemu je prethodila rasprava sudije Svetlane Aleksić i optuženog, upravo o Nebojši Joksoviću, nekadašnjem bliskom prijatelju Darka Šarića, protiv kog se pred istim sudskim većem vodio postupak za šverc kokaina - dodaje on.</p>
      <p>Jeličić se, kako kaže, javio za reč na početku i odmah, po ko zna koji put, zatražio izuzeće sudskog veća. Rekao je da sumnja u njihovu pristrasnost iz čak sedam razloga. - Uspeo je da iznese četiri, ali kada je pomenuo svedoka-saradnika, sudija ga je prekinula i naredila mu da se vrati u boks za optužene, što je njega izrevoltiralo, pa je opet tražio reč i tada pokušao da se ubije - kaže izvor.</p>
      <p>Inače, ime Nebojše Joksovića na ovom suđenju juče nije pomenuto prvi put. I ostali optuženi, ali i pojedini svedoci, izneli su tvrdnju da je upravo on naručio ubistvo Đedovića, za koje se sudi valjevskoj grupi, i na račun veća izneli optužbe da ga štite, jer im je svedok-saradnik u drugom postupku, ali i iz „privatnih razloga“.  </p>
      <p>
        <b>Optužbe na račun sudije</b>
      </p>
      <p>Organizator valjevske grupe Milan Lazarević, zvani Laza Bombaš, kako navodi, na jednom od prethodnih suđenja tvrdio je da je sudija Aleksić bliska sa suprugom Nebojše Joksovića, Tatjanom, i da su zajedno radile u sudu, kao i da je drugi sudija od Joksovića uzeo 100.000 evra.</p>
      <p>Joksović je bio uhapšen sa ostalim pripadnicima grupe Darka Šarića, ali je sklopio nagodbu s tužilaštvom i postao svedok-saradnik.</p>
      <blockquote><b>Sud se oglasio SAM UNEO SEČIVO<br/></b>Optuženi Zoran Jeličić, kako je juče potvrđeno iz suda, naneo je sebi lake povrede na vratu u toku suđenja metalnim predmetom od jednog centimetra, koji nije detektovan na kontradiverzionim vratima zbog svoje male veličine. - Jeličić je sebi naneo površinsku ranu, a pravosudna straža sprečila ga je u daljem samopovređivanju - rekla je portparolka suda Tatjana Tešić. Jeličić je, posle ukazane prve pomoći u sudnici, prebačen na VMA, ali je posle saniranja povreda pušten kući.</blockquote>
      <blockquote><b>Vernik iz Padinjaka PRITVORSKE DANE PROVEO U SAMICI<br/></b>Zoran Jeličić bio je uhapšen 2009. zajedno sa ostalim pripadnicima valjevske grupe i u pritvoru je proveo skoro devet godina. - Najveći deo vremena iza rešetaka, na sopstveno insistiranje, proveo je u samici. Sudi mu se kao direktnom izvršiocu ubistva Željka Đedovića. Rodom je iz Padinske skele, razveden je i nema decu. Tokom boravka iza rešetaka važio je za velikog vernika, koji je redovno odlazio u kapelu Centralnog zatvora na liturgije i postio svaki post - kaže izvor.</blockquote>
      <blockquote><b>Aplauz ADVOKAT KAŽNJEN SA 150.000 DINARA<br/></b>Posle krvave drame koja se odigrala u sudnici, sudija Svetlana Aleksić sa 150.000 dinara kaznila je Jeličićevog advokata Dragoljuba Đorđevića. - Kažnjen sam jer sam navodno aplaudirao sudiji, što nije tačno, nisam aplaudirao sudiji, samo sam sklopio ruke u čuđenju - kaže Đorđević.</blockquote>
      <figure>
        <img src="https://www.kurir.rs/data/images/2019/11/20/19/2058763_1201-nemanja-nikolic-1_ff.jpg?ver=1574274967"/>
        <figcaption>
          <cite>foto: Nemanja Nikolić</cite>
        </figcaption>
      </figure>
      <p>
        <b>Kurir.rs/ J. Spasić - J. Rafailović Foto: Kurir</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361329/jelicicev-advokat-otkrio-sta-se-dogodilo-u-sudnici-lezao-je-sav-u-krvi-iz-obezbedjenja-su-odmah-skocili-i-oborili-ga"/>
        <a href="https://www.kurir.rs/crna-hronika/3361279/evo-ko-je-zoran-jelicic-koji-je-sebi-prerezao-vrat-nasred-sudnice-pripadnik-valjevskog-klana-2009-izresetao-biznismena"/>
        <a href="https://www.kurir.rs/crna-hronika/3361259/drama-u-specijalnom-sudu-jelicic-prerezao-sebi-vrat-za-govornicom-optuzeni-iz-valjevske-grupe-pokusao-da-se-ubije"/>
      </related>
    </article>
  </body>
</html>