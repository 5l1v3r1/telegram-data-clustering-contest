<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/syn-elzbiety-ii-ksiaze-andrzej-wycofuje-sie-z-pelnienia-obowiazkow,987009.html"/>
    <meta property="og:site_name" content="TVN24"/>
    <meta property="article:published_time" content="2019-11-20T21:41:26+00:00"/>
    <meta property="og:title" content="Syn Elżbiety II rezygnuje z pełnienia obowiązków. &quot;Mocno żałuję nieprzemyślanej znajomości&quot;"/>
    <meta property="og:description" content="Młodszy syn brytyjskiej królowej Elżbiety II książę Andrzej ogłosił w środę, że wycofuje się na najbliższą przyszłość z pełnienia obowiązków. Przyznał, że jego znajomość z Jeffreyem Epsteinem stała..."/>
  </head>
  <body>
    <article>
      <h1>Syn Elżbiety II rezygnuje z pełnienia obowiązków. "Mocno żałuję nieprzemyślanej znajomości"</h1>
      <address><time datetime="2019-11-20T21:41:26+00:00">20 Nov 2019, 21:41</time> by <a rel="author">ft//kg</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/9e8318c3-064a-4854-aeeb-21e9c9b73758-480p.mp4"/>
          <figcaption>Wyjaśnienia księcia Andrzeja. "Nie pamiętam, żebym...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/0b776992-6a7a-4911-9983-2f816b4fa0dd-480p.mp4"/>
          <figcaption>Więzienie, w którym Epsteina popełnił samobójstwo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/56982513-0fa2-469e-b3b5-ddb2699ab2f6-480p.mp4"/>
          <figcaption>Książę Andrzej o swoich relacjach z Epsteinem</figcaption>
        </figure>
        <figcaption>Syn Elżbiety II książę Andrzej rezygnuje z pełnienia obowiązków<cite>Foto: PAP/EPA/NEIL HALL | Video: ReutersTV, APTN</cite></figcaption>
      </slideshow>
      <h3>Młodszy syn brytyjskiej królowej Elżbiety II książę Andrzej ogłosił w środę, że wycofuje się "na najbliższą przyszłość" z pełnienia obowiązków. Przyznał, że jego znajomość z Jeffreyem Epsteinem stała się "poważnym obciążeniem" dla rodziny królewskiej.</h3>
      <p>"W ciągu ostatnich kilku dni stało się dla mnie jasne, że okoliczności związane z moją wcześniejszą znajomością z Jeffreyem Epsteinem stały się poważnym obciążeniem dla mojej rodziny. W związku z tym zapytałem Jej Wysokość, czy mogę wycofać się z obowiązków publicznych na najbliższą przyszłość, a ona wyraziła na to zgodę" - poinformował w wydanym oświadczeniu 59-letni książę.</p>
      <related>
        <a href="https://www.tvn24.pl/wiadomosci-ze-swiata,2/ksiaze-andrzej-absolutnie-nie-uprawialem-seksu-z-ta-kobieta,985992.html"/>
      </related>
      <p>Zapewnił też o swoim głębokim współczuciu dla ofiar oskarżonego o pedofilię amerykańskiego miliardera, który w sierpniu popełnił samobójstwo w areszcie, i zadeklarował gotowość do pełnej współpracy z organami ścigania, jeśli zajdzie taka potrzeba.</p>
      <p>"Nadal mocno żałuję mojej nieprzemyślanej znajomości z Jeffreyem Epsteinem. Jego samobójstwo pozostawiło wiele pytań bez odpowiedzi, szczególnie w odniesieniu do jego ofiar, a ja głęboko współczuję wszystkim, których to dotyczy i którzy chcą jakiejś formy zamknięcia tej sprawy. Mogę tylko mieć nadzieję, że z czasem będą w stanie odbudować swoje życie" - podkreślił.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/0d12a346-ee0a-43ea-a162-c0a24537cce9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Syn Elżbiety II książę Andrzej rezygnuje z pełnienia obowiązków<cite>Źródło: PAP/EPA/NEIL HALL</cite></figcaption>
      </figure>
      <h3>Syn Elżbiety II rezygnuje z obowiązków</h3>
      <related>
        <a href="https://www.tvn24.pl/wiadomosci-ze-swiata,2/przeszukania-w-paryskim-mieszkaniu-epsteina-i-w-agencji-modelek,972112.html"/>
      </related>
      <p>Według oficjalnej strony internetowej księcia do jego obowiązków należy uczestnictwo w działaniach promujących wzrost gospodarczy i tworzenie miejsc pracy wymagających wysokich kwalifikacji. W związku z tymi obowiązkami w ciągu ostatnich dwóch miesięcy uczestniczył on w oficjalnych wizytach w Australii, Zjednoczonych Emiratach Arabskich i Tajlandii.</p>
      <p><a href="https://www.tvn24.pl/wiadomosci-ze-swiata,2/przeszukano-dom-jeffreya-epsteina-w-paryzu,972112.html">Presja na księcia Andrzeja, by wycofał się z życia publicznego, narastała od czasu wywiadu, który w sobotę wieczorem udzielił stacji BBC.</a> Rozmowa, w której mówił o swojej znajomości z Epsteinem, została fatalnie przyjęta przez opinię publiczną. Wyjaśnienia księcia powszechnie uznano za mało wiarygodne, a jemu samemu zarzucono brak empatii dla ofiar.</p>
      <p>Andrzej cały czas zapewniał, że nie utrzymywał żadnych kontaktów seksualnych ani innych z 17-letnią wówczas Virginią Giuffre, ale od czasu wywiadu pojawiły się kolejne podejrzenia, że mówiąc to, mijał się z prawdą. Także wspomniana przez niego data pierwszego spotkania z Epsteinem - 1999 rok - nie znajduje potwierdzenia w świetle innych faktów, które wskazują, że nastąpiło ono co najmniej kilka lat wcześniej.</p>
      <p>Od czasu ukazania się wywiadu kolejne firmy i instytucje - m.in. BT, KPMG i Standard Chartered Bank - zaczęły rezygnować ze wspierania fundacji czy inicjatyw, których patronem był książę Andrzej.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/9fd25aca-e595-43e4-8ead-41e61e09a9a9.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Epstein, oskarżony o nakłanianie do prostytucji i wykorzystywanie seksualne nieletnich dziewcząt, zmarł w sobotę 10 sierpnia<cite>Źródło: New York State Division of Criminal Justice</cite></figcaption>
      </figure>
      <h3>Kontrowersyjna znajomość księcia</h3>
      <related>
        <a href="https://www.tvn24.pl/wiadomosci-ze-swiata,2/miliarder-znaleziony-martwy-w-celi-mieli-go-pilnowac-uslyszeli-zarzuty,986723.html"/>
      </related>
      <p>Według tabloidu "The Sun" już we wtorek odwołana została planowana na ten dzień wizyta Andrzeja na dotkniętych powodzią terenach hrabstwa South Yorkshire.</p>
      <p>Narastający skandal w sporej mierze zaczął przysłaniać trwającą w Wielkiej Brytanii kampanię wyborczą, a w związku z tą sprawą premier Boris Johnson i lider opozycji Jeremy Corbyn podczas wtorkowej debaty telewizyjnej zostali zapytani o to, jak widzą rolę monarchii.</p>
      <p>Epstein był oskarżony o nakłanianie do prostytucji i wykorzystywanie seksualne nieletnich dziewcząt. Ponadto oprócz dowodów na próby uciszenia świadków śledczy odkryli w jego rezydencjach obsceniczne fotografie nieletniej dziewczyny, określanej jako "seksualna niewolnica" miliardera. Epstein, który miał wielu znanych i wpływowych znajomych, m.in. znał się z obecnym prezydentem USA Donaldem Trumpem i byłym przywódcą tego kraju Billem Clintonem, utrzymywał, że jest niewinny. Jego proces w USA miał się rozpocząć w czerwcu 2020 roku.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/gdy-sie-poruszyl-musial-spiewac-chinski-hymn-opowiedzial-o-torturach-w-chinach,986869.html"/>
        <a href="https://www.tvn24.pl/wiadomosci-ze-swiata,2/w-chlodni-na-statku-znaleziono-25-ludzi-podziurawili-drzwi-by-wpuscic-powietrze,986855.html"/>
        <a href="https://www.tvn24.pl/wiadomosci-ze-swiata,2/johnson-wygral-z-corbynem-frustrujaca-debata,986775.html"/>
        <a href="https://www.tvn24.pl/wiadomosci-ze-swiata,2/haski-trybunal-oceni-czy-wszczac-sledztwo-przeciw-brytyjskim-zolnierzom,986507.html"/>
        <a href="https://www.tvn24.pl/wiadomosci-ze-swiata,2/ksiaze-andrzej-absolutnie-nie-uprawialem-seksu-z-ta-kobieta,985992.html"/>
      </related>
    </article>
  </body>
</html>