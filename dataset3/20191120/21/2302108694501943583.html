<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/iohannis-daca-voi-reusi-in-turul-doi-vom-avea-si-presedintele-si-premierul-din-pnl-din-ppe-iar-influenta-romaniei-va-fi-considerabil-mai-buna-despre-schengen-se-va-relua-discutia-si-vom-avea-o.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T21:01:48+00:00"/>
    <meta property="og:title" content="Iohannis: Dacă voi reuşi în turul doi, vom avea şi preşedintele, şi premierul din PNL, din PPE, iar influenţa României va fi considerabil mai bună/ Despre Schengen: Se va relua discuţia şi vom avea o mai mare greutate politică"/>
    <meta property="og:description" content="Preşedintele Klaus Iohannis a declarat, miercuri seară, la Zagreb, unde a participat la reuniunea şefilor de stat şi de guvern din cadrul Partidului"/>
  </head>
  <body>
    <article>
      <h1> Iohannis: Dacă voi reuşi în turul doi, vom avea şi preşedintele, şi premierul din PNL, din PPE, iar influenţa României va fi considerabil mai bună/ Despre Schengen: Se va relua discuţia şi vom avea o mai mare greutate politică </h1>
      <address><time datetime="2019-11-20T21:01:48+00:00">20 Nov 2019, 21:01</time> by <a rel="author">Redacția</a></address>
      <p>Preşedintele Klaus Iohannis a declarat, miercuri seară, la Zagreb, unde a participat la reuniunea şefilor de stat şi de guvern din cadrul Partidului Popular European (PPE), că, dacă va reuşi să câştige alegerile, la final de an, România va fi reprezentată în PPE şi de premier şi de preşedinte, iar ”influenţa României va fi considerabil mai bună”. Iohannis afirmă că, în noua configuraţie, la reluarea discuţiei despre Schengen, România va avea ”o greutate politică mai mare”, transmite <a href="https://www.news.ro/politic-intern/iohannis-reusi-turul-doi-alegerilor-sfarsit-an-vom-avea-presedintele-premierul-pnl-ppe-iar-influenta-romaniei-considerabil-buna-schengen-relua-discutia-vom-avea-mare-greutate-politica-1922404020002019112219176114">News.ro.</a></p>
      <p>Preşedintele Klaus Iohannis a fost întrebat, miercuri seară, la Zagreb, ce înseamnă pentru România să fie reprezentată la Congresul PPE atât de preşedinte, cât şi de premier şi a spus că este o situaţie ”foarte bună”.</p>
      <p>”Este evident o situaţie foate, foarte bună pentru noi în cadrul PPE şi şi pentru a sublinia acest lucru am venit la Summitul şefilor de stat şi de guvern din PPE. Cu siguranţă în această nouă configuraţie care, dacă voi reuşi şi în turul doi al alegerilor, ne duce în situaţia să avem la sfârşit de an şi preşedinte şi premier din PNL, din PPE. Evident, influenţa României în cadrul PPE şi implicit în toate structurile UE va fi una considerabil mai bună şi avem evident intenţia să folosim acest lucru în beneficiul României şi al românilor”, a spus Klaus Iohannis.</p>
      <p>Întrebat, de asemenea, dacă această situaţie ar fi un impuls pentru aderarea la Schengen şi la zona euro, Iohannis a spus: ”Cu siguranţă, în noua configuraţie, discuţiile se vor relua şi vom avea atunci o mult mai mare greutate politică”.</p>
      <p>Congresul PPE are loc, miercuri şi joi, la Zagreb, fiind aleasă noua conducere.</p>
      <p>
        <i>sursa foto: Inquam Photos/ George Călin</i>
      </p>
    </article>
  </body>
</html>