<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/1-tona-odpadow-na-godzine-w-szczecinie-powstanie-nowoczesna-spalarnia,135301.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:15:00+00:00"/>
    <meta property="og:title" content="1 tona odpadów na godzinę. W Szczecinie powstanie nowoczesna spalarnia"/>
    <meta property="og:description" content="Nie tylko będzie można unieszkodliwiać 1 tonę odpadów medycznych na godzinę, ale i wytwarzać energię elektryczną i cieplną. Prezydent Szczecina i Rektor Pomorskiego Uniwersytetu Medycznego podpisali w środę list intencyjny w sprawie budowy spalani odpadów medycznych. Prace ruszą za ok. 4 lata. Koszt inwestycji to ok. 65 mln zł."/>
  </head>
  <body>
    <article>
      <h1>1 tona odpadów na godzinę. W Szczecinie powstanie nowoczesna spalarnia</h1>
      <address><time datetime="2019-11-20T21:15:00+00:00">20 Nov 2019, 21:15</time> by <a rel="author">Tomasz Jakubowski  </a></address>
      <h4>Nie tylko będzie można unieszkodliwiać 1 tonę odpadów medycznych na godzinę, ale i wytwarzać energię elektryczną i cieplną. Prezydent Szczecina i Rektor Pomorskiego Uniwersytetu Medycznego podpisali w środę list intencyjny w sprawie budowy spalani odpadów medycznych. Prace ruszą za ok. 4 lata. Koszt inwestycji to ok. 65 mln zł.</h4>
      <hr/>
      <ul>
        <li>Powstać ma nowoczesny, ekologiczny zakład wyposażony w dwie linie przetwarzania odpadów medycznych o wydajności 0,5 t/h każda. PUM chce wybudować spalarnię na terenie należącego do gminy Szczecin Zakładu Unieszkodliwiania Odpadów. To dlatego sygnatariuszami listu intencyjnego byli Prezydent Szczecina Piotr Krzystek i Rektor Pomorskiego Uniwersytetu Medycznego prof. dr hab. n. med. Bogusław Machaliński.</li>
      </ul>
      <p>Koszt inwestycji to ok. 65 mln zł. PUM chce sfinansować budowę z kredytu oraz dotacji Wojewódzkiego Funduszu Ochrony Środowiska. - To dla nas ważny, strategiczny temat - powiedział Rektor Machaliński. - Dzisiaj musimy korzystać z usług firm zewnętrznych. Budowa własnej spalarni pozwoli zoptymalizować koszty, a to przełoży się na możliwości opieki nad pacjentem.</p>
      <p>Prezydent Krzystek podkreśla, że są realne korzyści budowy spalarni odpadów medycznych na terenie już działającej spalarni odpadów komunalnych. - Mamy gotową infrastrukturę, przede wszystkim przyłącza energetyczne - wyjaśnił.</p>
      <p>Rozpoczęcie budowy nowej spalarni odpadów medycznych planowane jest za cztery lata. Tyle czasu potrzeba na przygotowanie analiz prawnych, decyzji środowiskowych i samego projektu instalacji.</p>
      <p>Dodatkowo Rektor PUM i Prezes ZUO Tomasz Lachowicz podpisali porozumienie na temat udostępnienia przedstawicielom PUM terenu ZUO do przeprowadzenia badań przygotowujących inwestycję.</p>
      <p> Czytaj także: <a href="https://www.portalsamorzadowy.pl/gospodarka-komunalna/tam-gdzie-sa-spalarnie-wywoz-odpadow-jest-tanszy-czy-rzeczywiscie-sprawdzamy,135272.html">Tam, gdzie są spalarnie, wywóz odpadów jest tańszy. Czy rzeczywiście? Sprawdzamy</a></p>
    </article>
  </body>
</html>