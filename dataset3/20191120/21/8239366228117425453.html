<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/sbu_vykryla_kontrabandu_kontrafaktnogo_tyutyunu_za_kordon_331268.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T21:26:00+00:00"/>
    <meta property="og:title" content="СБУ викрила контрабанду контрафактного тютюну за кордон"/>
    <meta property="og:description" content="Контрабанду за кордон оптових партій контрафактних тютюнових виробів різних іноземних марок на майже 6 мільйонів гривень блокувала СБУ у Чернівецькій області. Про це повідомили у прес-центрі СБУ."/>
  </head>
  <body>
    <article>
      <h1>СБУ викрила контрабанду контрафактного тютюну за кордон</h1>
      <h2>Контрабанду за кордон оптових партій контрафактних тютюнових виробів різних іноземних марок на майже 6 мільйонів гривень блокувала СБУ у Чернівецькій області. Про це повідомили у прес-центрі СБУ.</h2>
      <address>
        <time datetime="2019-11-20T21:26:00+00:00">20 Nov 2019, 21:26</time>
      </address>
      <p>Так у пункті пропуску ʺПорубнеʺ митного посту ʺВадул-Сіретʺ правоохоронці затримали завантажений вугіллям автомобіль. На підлозі напівпричепу, під задекларованим вантажем, оперативники спецслужби виявили приховані від митного контролю майже 63 тисячі пачок підроблених цигарок.</p>
      <p>Поблизу селища Опришени Глибоцького району затримано трьох місцевих жителів, які через річку намагалися незаконно переправити за кордон 22 тисячі пачок контрафактних виробів. Під час обшуку в гаражі одного із зловмисників виявлено ще 10 тисяч пачок цигарок.</p>
      <p>У Вижницькому районі поблизу лінії державного кордону правоохоронці викрили буковинця, який на власному автомобілі намагався вивезти поза пунктами пропуску до ЄС 40 тисяч пачок підробленої тютюнової продукції.</p>
      <p>Також у Чернівцях затримано жителя обласного центру під час завантаження в авто, отримані поштою, 24 тисячі пачок цигарок для їх контрабандного вивезення за межі нашої країни.</p>
      <p>Загальна сума вилученого у зловмисників контрафактного товару становить майже 6 мільйонів гривень.</p>
      <p>Наразі вирішується питання щодо оголошення фігурантам про підозри у скоєнні злочинів, передбачених ст. 199 та ст. 204 Кримінального кодексу України.</p>
      <p>Тривають слідчо-оперативні дії для встановлення і притягнення до відповідальності інших осіб, зокрема посадовців контролюючих органів.</p>
      <p>Нагадаємо, як писало Гал-інфо, у аеропорту "Львів" затримали <a href="https://galinfo.com.ua/news/u_aeroportu_lviv_zatrymaly_kontrabandu_brendovoi_bilyzny_331205.html">контрабанду брендової білизни</a>.</p>
    </article>
  </body>
</html>