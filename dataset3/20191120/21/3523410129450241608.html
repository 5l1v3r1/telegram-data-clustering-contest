<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641043/%D8%A7%D8%AF%D8%B9%D8%A7%D9%87%D8%A7%DB%8C-%D9%85%D9%84%DA%A9-%D8%B3%D9%84%D9%85%D8%A7%D9%86-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D9%88-%D8%A7%D8%B9%D8%AA%D8%B1%D8%A7%D9%81-%D8%A8%D9%87-%D8%AA%D9%88%D8%A7%D9%86-%DB%8C%D9%85%D9%86%DB%8C%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T21:51:00+00:00"/>
    <meta property="og:title" content="ادعاهای ملک سلمان علیه ایران و اعتراف به توان یمنی‌ها"/>
    <meta property="og:description" content="پادشاه سعودی با تکرار ادعاهای بی‌اساس علیه جمهوری اسلامی ایران در عین حال مدعی تلاش کشورش برای راه حل سیاسی درباره یمن شد."/>
  </head>
  <body>
    <article>
      <h1>
        <a href="https://www.bultannews.com/fa/news/641043/%D8%A7%D8%AF%D8%B9%D8%A7%D9%87%D8%A7%DB%8C-%D9%85%D9%84%DA%A9-%D8%B3%D9%84%D9%85%D8%A7%D9%86-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D9%88-%D8%A7%D8%B9%D8%AA%D8%B1%D8%A7%D9%81-%D8%A8%D9%87-%D8%AA%D9%88%D8%A7%D9%86-%DB%8C%D9%85%D9%86%DB%8C%E2%80%8C%D9%87%D8%A7">ادعاهای ملک سلمان علیه ایران و اعتراف به توان یمنی‌ها</a>
      </h1>
      <h2>پادشاه سعودی با تکرار ادعاهای بی‌اساس علیه جمهوری اسلامی ایران در عین حال مدعی تلاش کشورش برای راه حل سیاسی درباره یمن شد.</h2>
      <address><time datetime="2019-11-20T21:51:00+00:00">20 Nov 2019, 21:51</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>سلمان بن عبدالعزیز روز چهارشنبه ادعا کرد<b> پادشاعی سعودی</b> برای حل سیاسی در یمن تلاش می‌کند و امیدوار است که توافق ریاض(میان مزدوران <b>امارات</b> و عربستان در عدن در جنوب یمن) راه را به روی مذاکرات صلح فراگیر باز کند.</p>
      <p>بر اساس گزارش خبرگزاری رسمی سعودی، ملک سلمان که سخنرانی سالیانه خود را در مجلس مشورتی سعودی بیان می‌کرد، در تلاش برای منحرف کردن افکارعمومی جهانی از دخالت‌های مستمر رژیم سعودی در امور کشورهای مختلف به ویژه کشورهای عربی و تلاش برای بی ثبات کردن این کشورها مدعی شد:« ایران از دهه‌ها پیش به دخالت در امور همسایگانش و حمایت از تروریسم ادامه می‌دهد و پادشاهی سعودی و بسیاری از کشورها از سیاست‌ها و اقدامات ایران رنج برده‌‌اند، نظام ایران، حمله خرابکارانه به آرامکو و هدف قرار دادن کشتی‌ها و نفتکش‌ها را مرتکب شد و ما همانطور عادتمان، به دوراندیشی در مقابله با این اقدامات پایبند بودیم».</p>
      <p>سلمان همچنین اذعان کرد که یمنی‌ها، 286 حمله موشکی و 289 حمله پهپادی(به تلافی جنایات مستمر رژیم سعودی علیه ملت یمن) انجام داده‌اند.</p>
      <p>خبر دیگر اینکه سخنگوی نیروهای مسلح یمن از فرار یک فروند جنگنده اف 15 ائتلاف متجاوز سعودی در استان صعده خبر داد. بر اساس گزارش المسیره، یحیی سریع سخنگوی نیروهای مسلح یمن گفت پدافند موشکی ارتش و کمیته‌های مردمی پس از شناسایی و رهگیری یک فروند جنگنده اف 15 ائتلاف متجاوز سعودی در آسمان استان صعده با یک فروند موشک زمین به هوا از نوع ثاقب به سمت آن شلیک کرد و آن را مجبور به فرار کرد.</p>
      <p>از سوی دیگر حسین العزی معاون وزیر خارجه دولت یمن از آزادی دو فروند کشتی متعلق به کره جنوبی خبر داد که دوشنبه شب در جنوب دریای سرخ توقیف شده بود.</p>
    </article>
  </body>
</html>