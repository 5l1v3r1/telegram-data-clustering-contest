<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-provadzhennyah-sprav-maydanu-zniklo-dva-tomi-dokaziv-ryaboshapka-330356_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T21:41:00+00:00"/>
    <meta property="og:title" content="У провадженнях справ Майдану зникло два томи доказів — Рябошапка"/>
    <meta property="og:description" content="Генпрокурор повідомив, що частину доказів відновити вже неможливо."/>
  </head>
  <body>
    <article>
      <h1>У провадженнях справ Майдану зникло два томи доказів — Рябошапка</h1>
      <h2>Генпрокурор повідомив, що частину доказів відновити вже неможливо.</h2>
      <address>
        <time datetime="2019-11-20T21:41:00+00:00">20 Nov 2019, 21:41</time>
      </address>
      <p>У генінспекції Генпрокуратури розпочато розслідування за фактом зникнення <b><a href="https://dt.ua/UKRAINE/vidsogodni-gpu-pozbavlyayetsya-funkciy-dosudovogo-rozsliduvannya-330297_.html">доказів у справах Майдану</a></b>. У кримінальному провадженні пропало два томи, частину доказів неможливо відновити. Такою інформацією поділився на брифінгу Генеральний прокурор України Руслан Рябошапка.</p>
      <p>"Генінспекція ГПУ проводить службове розслідування по факту, який був публічно оприлюднений. Щодо зникнення двох томів у кримінальному провадженні. У нас є факти, що деякі з речових доказів, носії інформації, пошкоджені і не можна відтворити цю інформацію", — повідомив Рябошапка, передає <a href="https://www.rbc.ua/rus/news/gpu-rassleduet-ischeznovenie-dokazatelstv-1574258529.html">РБК-Україна</a>.</p>
      <p>Як повідомлялося раніше, адвокат Небесної сотні Євгенія Закревська на своїй сторінці у Facebook повідомила про те, що через те, що Верховна Рада не проголосувала за зміни в закон про ДБР, <b><a href="https://dt.ua/POLITICS/slidstvo-po-spravah-maydanu-bude-zupineno-na-neviznacheniy-chas-329937_.html">слідство у справах Майдану буде зупинено</a> </b>з 20 грудня.</p>
      <p>З 20 листопада Генеральна прокуратура України позбавляється функції досудового розслідування кримінальних проваджень, але залишає за собою процесуальне керівництво у них. Всі <b><a href="https://dt.ua/UKRAINE/z-20-listopada-gpu-ne-zdiysnyuvatime-dosudovi-rozsliduvannya-330159_.html">незавершені розслідування генпрокуратура повинна передати</a></b> ДБР, НАБУ, СБУ та іншим правоохоронним органам.</p>
      <p>Зазначимо, що ДБР отримало у спадок всю підслідність Генпрокуратури, включно зі злочинами чиновників, суддів, прокурорів, правоохоронців, а також військовослужбовців. Надпотужний правоохоронний "монстр" може переслідувати навіть керівництво НАБУ і САП. Інакше кажучи, контроль над ДБР в недоброчесних політичних руках може значно ускладнити життя як політикам, так і антикорупційним органам. Проте поки не ускладнив, переважно через неефективне керівництво цією установою. Плацдарм його неефективності закладений ще в ході прийняття профільного Закону про ДБР.</p>
      <p>Докладніше<b> <a href="https://dt.ua/internal/sim-falshivih-not-trubi-315730_.html">читайте в матеріалі Олександра Леменова "Сім фальшивих нот Труби"</a></b> в тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>