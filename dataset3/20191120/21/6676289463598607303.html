<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/tanara-bauta-avion-pasageri-326558.html"/>
    <meta property="og:site_name" content="Observator"/>
    <meta property="article:published_time" content="2019-11-20T21:38:00+00:00"/>
    <meta property="og:title" content="O tânără băută a încercat să deschidă ușa unui avion în zbor, plin cu pasageri"/>
    <meta property="og:description" content="O tânără băută care a încercat să deschidă ușa unui avion în zbor a fost adusă în fața justiției din Marea Britanie. Chloe Haines, care a provocat un uriaș scandal, riscă o amendă usturătoare, iar acum are interdicție de a mai pune..."/>
  </head>
  <body>
    <article>
      <h1>O tânără băută a încercat să deschidă ușa unui avion în zbor, plin cu pasageri</h1>
      <address><time datetime="2019-11-20T21:38:00+00:00">20 Nov 2019, 21:38</time> by <a rel="author">Cristian Totestean</a></address>
      <p>
        <b>
          <b>O tânără băută care a încercat să deschidă ușa unui avion în zbor a fost adusă în fața justiției din Marea Britanie. Chloe Haines, care a provocat un uriaș scandal, riscă o amendă usturătoare, iar acum are interdicție de a mai pune piciorul pe vreun aeroport din țară.</b>
        </b>
      </p>
      <p>La tribunal, tânăra de 26 de ani a venit cu ochii în lacrimi în prima zi a procesului. La prima audiere, judecătorul i-a cerut lui Chloe Haines să confirme doar numele, vârsta și adresa. Următoarele înfățișări se anunță însă foarte tensionate pentru britanică, mai ales că a fost protagonista unui scandal monstruos.</p>
      <h3>Cum s-a desfășurat scandalul</h3>
      <p>Incidentul s-a consumat în iunie, când Chloe Haines pleca în vacanță. Ea s-a urcat în avionul Airbus 321 pe Aeroportul Stansted din Londra, cu destinația Dalaman, Turcia.</p>
      <p>Potrivit <a href="https://www.dailymail.co.uk/news/article-7705425/Drunk-holidaymaker-tried-open-jets-emergency-exit-mid-air.html">Daily Mail</a>, tânăra era băută și, la scurt timp după decolare, a început să facă scandal. I-a amenințat și agresat pe membrii echipajului, însă lucrurile au scăpat de sub control când a încercat să deschidă ușa de urgență a avionului care se afla în zbor. Echipajul, ajutat de pasageri, au reușit să imobilizeze pe britanica turmentată.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326558%2F1574279255a3545d6c.jpg"/>
        <figcaption>
          <a href="https://observator.tv/galerie/tanara-bauta-avion-pasageri-id326558-play384356.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Însă, în urma alertei lansate de piloți din cauza scandalului de la bord, două avioane Typhoon ale aviației militare s-au ridicat de la sol și au escortat aeronava plină cu pasageri înapoi pe Stansted. La aterizare, Chloe Haines a fost arestată.</p>
      <h3>O factură usturătoare</h3>
      <p>Tânăra a fost eliberată pe cauțiune, dar, pe durata procesului, nu are voie să intre pe niciun aeroport din Marea Britanie. Compania aeriană proprietară a avionului în care a fost scandalul vrea însă ca britanica să plătească.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326558%2F157427930445a1d32e.jpg&amp;w=800"/>
        <figcaption>
          <a href="https://observator.tv/galerie/tanara-bauta-avion-pasageri-id326558-play384356.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Astfel, potrivit companiei, pe numele lui Chloe Haines este o factură de 85 de mii de lire, drept daune, și i-a fost impusă interdicția pe viață de a mai urca într-un avion al firmei.</p>
    </article>
  </body>
</html>