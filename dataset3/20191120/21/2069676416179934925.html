<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/teniste-v-cele-s-djokovicem-a-murraym-kritizuji-kanadany-ze-na-davis-cupu-vypustili-ctyrhru-27399/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-20T21:41:00+00:00"/>
    <meta property="og:title" content="Tenisté v čele s Djokovičem a Murraym kritizují Kanaďany, že na Davis Cupu vypustili čtyřhru"/>
    <meta property="og:description" content="Zrušení závěrečné čtyřhry mezi tenisty Kanady a USA na finálovém turnaji Davisova poháru vyvolalo kritiku z řad hráčů v čele s Novakem Djokovičem či Andym Murraym. Podle nich Kanaďané, kteří po zisku jistoty postupu do čtvrtfinále nenastoupili k deblovému utkání, narušili regulérnost soutěže."/>
  </head>
  <body>
    <article>
      <h1>Tenisté v čele s Djokovičem a Murraym kritizují Kanaďany, že na Davis Cupu vypustili čtyřhru</h1>
      <address><time datetime="2019-11-20T21:41:00+00:00">20 Nov 2019, 21:41</time> by <a rel="author">Luboš Zabloudil, TenisPortal.cz</a></address>
      <p>
        <b>Zrušení závěrečné čtyřhry mezi tenisty Kanady a USA na finálovém turnaji Davisova poháru vyvolalo kritiku z řad hráčů v čele s Novakem Djokovičem či Andym Murraym. Podle nich Kanaďané, kteří po zisku jistoty postupu do čtvrtfinále nenastoupili k deblovému utkání, narušili regulérnost soutěže.</b>
      </p>
      <p>Kanadští tenisté v pondělí a v úterý porazili Italy i Američany, když do všech fyzicky náročných zápasů nastoupili Denis Shapovalov a Vasek Pospisil. Oba odehráli dva zápasy ve dvouhře a jeden společný ve čtyřhře. <br/><br/>Týmová jednička Felix Auger-Aliassime totiž nehraje kvůli zranění a Kanada má pak k dispozici už jen hráče čtvrté světové stovky Braydena Schnura.<br/><br/>A jelikož měli Kanaďané v úterý za stavu 2-0 proti Spojeným státům americkým jistý postup ze skupiny, rozhodli se nenastoupit do závěrečné čtyřhry, která z jejich pohledu nic neřešila. <br/><br/>Jenže může to zásadně pomoct Američanům. Ti mají ještě mají šanci postoupit do čtvrtfinále z druhého místa a kontumační výhra 6-0 6-0 by je v případě konfrontace s ostatními týmy výrazně zvýhodňovala. A to se pochopitelně nelíbí ostatním týmům.<br/><br/>"Upřímně řečeno, něco takového by nemělo být povoleno," řekl Djokovič po dnešní úvodní výhře Srbska 3-0 nad Japonskem. Osobně sice chápe, že Kanada, která měla po dvou vítězstvích jistý postup do čtvrtfinále, chtěla své hráče šetřit. "Ale myslím, že to nebylo fér," dodal druhý hráč světa.<br/><br/>Přístup Kanaďanů zkritizoval i Brit Murray, podle něhož se to dotkne všech týmů, které skončí na druhých místech ve skupinách. "A navíc mají Kanaďané stejně dva dny volna," prohlásil bývalý první hráč světa.<br/><br/>Američané dnes hrají o druhé místo ve skupině v přímém souboji s Italy. Reilly Opelka čelí Fabiu Fogninimu, Taylor Fritz by se pak měl střetnout s Matteem Berrettinim.<br/><br/>V novém formátu týmové soutěže postoupí ze šesti tříčlenných skupin do čtvrtfinále jejich vítězové a dva nejlepší týmy z druhých míst. Dál se bude hrát vyřazovacím způsobem.</p>
    </article>
  </body>
</html>