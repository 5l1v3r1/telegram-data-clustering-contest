<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/ekologicky-aktivista-oznacil-genocidu-za-normalni-udalost-83215"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-20T21:22:18+00:00"/>
    <meta property="og:title" content="Ekologický aktivista označil genocidu za „normální událost“ - Seznam Zprávy"/>
    <meta property="og:description" content="Ze zakladatele ekologického hnutí popíračem holokaustu. Jeden ze zakladatelů Extinction Rebellion (Rebelie proti vyhynutí) označil v rozhovoru s německým listem Die Zeit genocidu za historicky „téměř normální událost&quot;. Holokaust je pak podle něj „jen další z řady zhovadilostí v dějinách lidstva&quot;. V Německu si za svá vyjádření dnes vysloužil tvrdou kritiku. Výroky britského aktivisty odsoudil i ministr zahraničí Heiko Maas."/>
  </head>
  <body>
    <article>
      <h1>Ekologický aktivista označil genocidu za „normální událost“ - Seznam Zprávy</h1>
      <address>
        <time datetime="2019-11-20T21:22:18+00:00">20 Nov 2019, 21:22</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/ekologicky-aktivista-oznacil-genocidu-za-normalni-udalost-83215">Ekologický aktivista označil genocidu za „normální událost“</a></p>
      <h3>Ekologický aktivista označil genocidu za „normální událost“</h3>
      <p><a href="https://www.seznamzpravy.cz/autor/daniela-kucerova-640">Daniela Kučerová</a>, <a href="https://www.seznamzpravy.cz/autor/ctk-74">ČTK<br/></a>včera 22:22</p>
      <p>Ze zakladatele ekologického hnutí popíračem holokaustu. Jeden ze zakladatelů Extinction Rebellion (Rebelie proti vyhynutí) označil v rozhovoru s německým listem Die Zeit genocidu za historicky „téměř normální událost". Holokaust je pak podle něj „jen další z řady zhovadilostí v dějinách lidstva". V Německu si za svá vyjádření dnes vysloužil tvrdou kritiku. Výroky britského aktivisty odsoudil i ministr zahraničí Heiko Maas.</p>
      <p>„Faktem je, že se v našich dějinách pravidelně vraždily miliony lidí za hrozných okolností," řekl 52letý Roger Hallam v rozhovoru s listem Die Zeit. Jako příklad uvedl masakry, kterých se v 19. století dopouštěli Belgičané v Kongu. Genocidy jsou podle něj v posledních 500 letech dějin lidstva „téměř normální událostí". Také holokaust, tedy vyvraždění zhruba šesti milionů evropských Židů, je podle Hallama „jen další zhovadilostí v dějinách lidstva".</p>
      <figure>
        <iframe data-src="https://twitter.com/HeikoMaas/status/1197113471546134530?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hallamovy výroky si vysloužily v Německu ostrou kritiku. Nakladatelství Ullstein Verlag zastavilo rozvoz Hallamovy knihy do německých knihkupectví. Kniha s názvem „Zdravý rozum: Nenásilná rebelie proti klimatické katastrofě a za přežití lidstva" se měla prodávat od příštího týdne.</p>
      <p>Pobouření vyjádřil také německý ministr zahraničí Heiko Maas.</p>
      <p>„Holokaust znamená něco víc než jen smrt milionů lidí a kruté metody mučení. Chtít Židovky a Židy vyvraždit a vyhladit průmyslově, to je jedinečným způsobem nelidské," napsal na Twitteru Maas. Lidé si podle něj výjimečnosti holokaustu musejí být vědomi, aby nikdy nedopustili jeho opakování.</p>
      <p>Od Hallama se kvůli „bagatelizování a relativizování holokaustu" distancovala i německá odnož hnutí Extiction Rebellion. Mezi německými členy hnutí už Brit není podle prohlášení vítán.</p>
      <figure>
        <iframe data-src="https://twitter.com/ExtinctionR_DE/status/1197122581083676672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ekologické hnutí Extinction Rebellion vzniklo v loňském roce v Británii a jeho protesty za ochranu klimatu se rozšířily po celém světě. Sociolog a výrobce biopotravin Hallam, který spolu s několika dalšími lidmi stál u zrodu hnutí, je jeho nejznámější tváří.</p>
    </article>
  </body>
</html>