<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10725--davis-cup-australane-a-spanele-jsou-ve-ctvrtfinale-srbove-znicili-japonce-vyhru-slavi-take-nemci"/>
    <meta property="og:site_name" content="Tenisový svět"/>
    <meta property="article:published_time" content="2019-11-20T21:50:00+00:00"/>
    <meta property="og:title" content="Davis Cup: Australané a Španělé jsou ve čtvrtfinále! Srbové zničili Japonce, výhru slaví také Němci"/>
    <meta property="og:description" content="Domácí Španělé si hladce poradili s obhájci titulu z Chorvatska a mají jistotu postupu do čtvrtfinále! V singlových duelech uspěl Nadal a Bautista Agut. Postup slaví také Austrálie. Své působení v madridském finále Davisova poháru zahájily ve středu poslední tři země, které se dosud na kurt nedostaly. Srbové v čele s Novakem Djokovičem neztratili ve dvouhrách proti Japoncům ani sadu a po úspěšné čtyřhře vyhráli 3:0. Z vítězství se radují také Němci, kteří překvapivě porazili Argentinu, když dva singlové body zařídil Kohlschreiber a Struff. Uspěli také Britové, kteří rozhodli až v závěrečné čtyřhře."/>
  </head>
  <body>
    <article>
      <h1>Davis Cup: Australané a Španělé jsou ve čtvrtfinále! Srbové zničili Japonce, výhru slaví také Němci</h1>
      <address>
        <time datetime="2019-11-20T21:50:00+00:00">20 Nov 2019, 21:50</time>
      </address>
      <p>
        <b>Domácí Španělé si hladce poradili s obhájci titulu z Chorvatska a mají jistotu postupu do čtvrtfinále! V singlových duelech uspěl Nadal a Bautista Agut. Postup slaví také Austrálie. Své působení v madridském finále Davisova poháru zahájily ve středu poslední tři země, které se dosud na kurt nedostaly. Srbové v čele s Novakem Djokovičem neztratili ve dvouhrách proti Japoncům ani sadu a po úspěšné čtyřhře vyhráli 3:0. Z vítězství se radují také Němci, kteří překvapivě porazili Argentinu, když dva singlové body zařídil Kohlschreiber a Struff. Uspěli také Britové, kteří rozhodli až v závěrečné čtyřhře.</b>
      </p>
      <p>
        <u>
          <b>Odpolední program </b>
        </u>
      </p>
      <p>
        <b>Srbsko – Japonsko 3:0</b>
      </p>
      <p><u>Krajinovič poslal Srby do vedení</u><br/>Tenisté Srbska vstoupili do madridského finále Davisova poháru utkáním s Japonskem, v němž se po první dvouhře ujali vedení. Zasloužil se o něj Filip Krajinovič (40.), jenž zdolal bez ztráty podání za hodinu a deset minut 6:2 a 6:4 Juičiho Sugitu (104.). O výhře Srbů může ve druhém singlu rozhodnout světová dvojka Novak Djokovič, jenž bude proti Japonci Nišiokovi obrovským papírovým favoritem.</p>
      <p><u>Djokovič deklasoval Nišioku a zajistil Srbům vítězství</u><br/>Po výhře Krajinoviče rozhodl o vítězství Srbů nad Japonci Novak Djokovič (2.). Druhý hráč světa si dle předpokladů poradil s Jošihitem Nišiokou (73.), kterému dopřál jen tři uhrané gemy. Jednoznačné vítězství 6:1 a 6:2 se rodilo pouhých 69 minut.</p>
      <p><u>Srbové přidali třetí bod</u><br/>Srbsko pečetilo výhru nad Japonskem ziskem třetího bodu ve čtyřhře. V odpoledním duelu uspěla dvojice Troicki, Tipsarevič, která porazila ve vyrovnaném klání japonský pár McLachlan, Učijama ve dvou tiebreacích – 7:6(5), 7:6(4).</p>
      <p>
        <b>Argentina – Německo 0:3</b>
      </p>
      <p><u>Kohlschreiber otočil zápas s Pellou</u><br/>Německo má za sebou na madridském finálovém turnaji Davisova poháru úspěšnou premiéru. Postaral se o ni šestatřicetiletý Philipp Kohlschreiber (79.). Zkušený Němec sice vstoupil do střetnutí s Argentincem Guidem Pellou (25.) mizerně, když v úvodním setu uhrál jen jeden gem, v dalších dvou dějstvích už si ale počínal Kohlschreiber daleko lépe. Po obratu 1:6, 6:3 a 6:4 přidal na německé konto první bod.</p>
      <p><u>Struff zajistil Němcům vítězství</u><br/>Německo si připsalo výhru nad Německem a přiblížilo se postupu ze skupiny. Druhý bod v klání proti Argentině přidal Jan-Lennard Struff (35.), který přehrál Diega Schwartzmana (14.) za necelé dvě hodiny hry po setech 6:3 a 7:6(8). Německá jednička měla mečbol už v průběhu druhého setu, ale Schwartzman si vynutil tiebreak, ve kterém měl dokonce setbol. Struff však těžkou chvíli překonal a v pořadí čtvrtý mečbol v zápase již využil.</p>
      <p><u>Němci ovládli tiebreakovou bitvu</u><br/>Středeční program finálového turnaje Davisova poháru vyšperkoval deblový duel v souboji Argentiny s Německem. Gonzalez a Mayer měli na dosah za rozhodnutého stavu alespoň čestný úspěch, ale v souboji s Krawietzem a Miesem po třech a půl hodinách nakonec padli. Tiebreakové drama vyvrcholilo ve zkrácené hře rozhodující sady, ve které Němci vyžili až osmý mečbol. Argentinská dvojice promarnila celkově šest mečbolových příležitostí a prohrála po setech 7:6(4), 6:7(2), 6:7(18).</p>
      <figure>
        <iframe data-src="https://twitter.com/DavisCupFinals/status/1197232118654480389?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Velká Británie – Nizozemsko 2:1</b>
      </p>
      <p><u>Murray vydřel těsnou výhru</u><br/>Tým Velké Británie vede při svém prvním vystoupení na turnaji nad Nizozemskem 1:0. První bod vydřel po bezmála třech hodinách Andy Murray (126.), jenž přemohl Tallona Griekspoora (179.) až v tiebreaku třetího setu. V tom Murray prohrával už 1:4, nakonec ale slavil emotivní vítězství 6:7(7), 6:4 a 7:6(5).</p>
      <p><u>Haase si vynutil rozhodující třetí zápas</u><br/>Duel mezi Velkou Británií a Nizozemska rozhodne až závěrečná čtyřhra! Druhý singlový duel totiž ovládl Robin Haase (163.), který otočil dramatický duel proti Danielu Evansovi (42.) a zvítězil po setech 3:6, 7:6(5), 6:4. Oba tenisté ztratili v zápase dvakrát servis. Klíčový tiebreak druhé sady však vyzněl lépe pro Haaseho, který srovnal stav celého střetnutí na 1:1.</p>
      <p><b>Britové urvali výhru ve čtyřhře</b><br/>Velká Británie slaví první výhru na finálovém turnaji Davisova poháru v Madridu! O rozhodující bod se ve čtyřhře postarala dvojice Jamie Murray Neal Skupski, která porazila po dvou hodinách boje Koolhofa s Rojerem po setech 6:4, 7:6(6). Nizozemský pár měl v tiebreaku druhého setu hned dva setboly, ale obě příležitosti promarnil a Britové dovedli zápas do vítězného konce.</p>
      <p>
        <u>
          <b>Večerní program</b>
        </u>
      </p>
      <p>
        <b>Chorvatsko – Španělsko 0:3</b>
      </p>
      <p><u>Bautista Agut jasně přehrál Mektiče</u><br/>Roberto Bautista Agut (9.) zařídil pro pořadatelskou zemi první bod v souboji s Chorvatskem, které obhajuje v Madridu loňský titul. Španělská dvojka potvrdila roli favorita v souboji s Nikolou Mektičem, kterého porazila jasně po setech 6:1, 6:3.</p>
      <p><u>Nadal pečetil výhru Španělů</u><br/>Rafael Nadal (1.) přinesl do španělské šatny druhý bod v souboji s Chorvatskem a pečetil postup své země do čtvrtfinále. Aktuální světová jednička si poradila s Bornou Gojem (280.) za hodinu a půl hry po setech 6:4, 6:3. Španělsko je tak po Kanadě druhou zemí, která si zajistila jistotu postupu do čtvrtfinále.</p>
      <p><b>Austrálie dalším čtvrtfinalistou</b><br/>Postup do čtvrtfinále vybojovala po Španělsku také Austrálie, která proti Belgii vyhrála obě dvouhry a rozhodující čtyřhru skrečovala. Postupové body zajistili Nick Kyrgios a Alex De Minaur. Kyrgios si poradil ve dvou setech se Stevem Darcisem, jeho krajan De Minaur pak přehrál belgickou jedničku Davida Goffina.</p>
      <p><i><b>Odpolední program (od 11:00)</b></i><br/><u>Srbsko – Japonsko 3:0</u><br/><b>Filip Krajinovič (40.)</b> – Juiči Sugita (104.) 6:2, 6:4<br/><b>Novak Djokovič (2.)</b> – Jošihito Nišioka (73.) 6:1, 6:2<br/><b>Tipsarevič, Troicki</b> – McLachlan, Učijama 7:6(5), 7:6(4)</p>
      <p><u>Velká Británie – Nizozemsko 2:1</u><br/><b>Andy Murray (126.)</b> – Tallon Griekspoor (179.) 6:7(7), 6:4, 7:6(5)<br/>Daniel Evans (42.) – <b>Robin Haase (163.)</b> 6:3, 6:7(5), 4:6<br/><b>J. Murray, N. Skupski</b> – Koolhof, Rojer 6:4, 7:6(6)</p>
      <p><u>Argentina – Německo 0:3</u><br/>Guido Pella (25.) – <b>Philipp Kohlschreiber (79.)</b> 6:1, 3:6, 4:6<br/>Diego Schwartzman (14.) – <b>Jan-Lennard Struff (35.)</b> 3:6, 6:7(8)<br/>M. Gonzalez, L. Mayer – <b>Krawietz, Mies</b> 7:6(4), 6:7(2), 6:7(18)</p>
      <p><i><b>Večerní program (od 18:00)</b></i><br/><u>Belgie – Austrálie 1:2</u><br/>Steve Darcis(158.) – <b>Nick Kyrgios (30.)</b> 2:6, 6:7(9)<br/>David Goffin – <b>Alex De Minaur</b> 0:6, 6:7(4)<br/><b>Gille, Vliegen</b> – Peers, Thompson 0:1 skreč</p>
      <p><u>Chorvatsko – Španělsko 0:3</u><br/>Nikola Mektič – <b>Roberto Bautista Agut</b> 1:6, 3:6<br/>Borna Gojo (280.) – <b>Rafael Nadal (1.)</b> 4:6, 3:6<br/>Dodig, Pavič – <b>Granollers, Nadal</b> 3:6, 4:6</p>
      <p><u>USA – Itálie 2:1</u><br/>Ryan Opelka – <b>Fabio Fognini</b> 4:6, 7:6(4), 3:6<br/><b>Taylor Fritz</b> – Matteo Berrettini 5:7, 7:6(5), 6:2<br/><b>Querrey, Sock</b> – Bolelli, Fognini 6:7(4), 7:6(2), 6:4</p>
      <figure>
        <img src="https://www.tenisovysvet.cz/upload/article/gallery/10725/800_/1574245931_tabulka3.jpg"/>
        <figcaption>Tabulka Davis Cupu po dvou odehraných dnech<br/><br/><b>autor:</b> daviscup.com</figcaption>
      </figure>
      <footer>Redakce, foto: Twitter: BBC Tennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10721--davis-cup-prvnimi-ctvrtfinalisty-kanadane-spanele-slavili-obrat-ve-dve-rano"/>
        <a href="https://www.tenisovysvet.cz/article/detail/10716--davis-cup-rusko-porazilo-obhajce-titulu-goffin-se-vyhnul-senzaci-prekvapeni-nechybelo"/>
      </related>
    </article>
  </body>
</html>