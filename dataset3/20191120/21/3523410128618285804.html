<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641023/%D9%81%D8%B1%D8%A7%D8%AE%D9%88%D8%A7%D9%86-%D8%B3%DB%8C-%D9%88-%D9%87%D8%B4%D8%AA%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D9%81%D8%AC%D8%B1-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T21:15:00+00:00"/>
    <meta property="og:title" content="فراخوان سی و هشتمین جشنواره فیلم فجر منتشر شد"/>
    <meta property="og:description" content="فراخوان سی و هشتمین جشنواره فیلم فجر که در بهمن 1398 برگزار خواهد گردید منتشر شد."/>
  </head>
  <body>
    <article>
      <h1>
        <a href="https://www.bultannews.com/fa/news/641023/%D9%81%D8%B1%D8%A7%D8%AE%D9%88%D8%A7%D9%86-%D8%B3%DB%8C-%D9%88-%D9%87%D8%B4%D8%AA%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D9%81%D8%AC%D8%B1-%D9%85%D9%86%D8%AA%D8%B4%D8%B1-%D8%B4%D8%AF">فراخوان سی و هشتمین جشنواره فیلم فجر منتشر شد</a>
      </h1>
      <h2>فراخوان سی و هشتمین جشنواره فیلم فجر که در بهمن 1398 برگزار خواهد گردید منتشر شد.</h2>
      <address><time datetime="2019-11-20T21:15:00+00:00">20 Nov 2019, 21:15</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فراخوان سی و هشتمین جشنواره فیلم فجر که در بهمن 1398 و همزمان با دهه مبارک فجر برگزار خواهد گردید منتشر شد.</p>
      <p>متن کامل این فراخوان که امکان ثبت‌نام در سایت جشنواره از اول آبان ماه فراهم خواهد بود، به شرح ذیل منتشر شد:</p>
      <p>با استعانت از خداوند متعال، سی و هشتمین جشنواره‌ی فیلم فجر با هدف معرفی و تقدیر از آثار برگزیده‌ی یک سال تلاش سینماگران ایرانی، اعتلای تولیدات ملی، صیانت از هویت ملی مبتنی بر آموزه‌های دینی و ایرانی، تقویت و حمایت از سینمای خلاق، تبیین نسبت سینما و توسعه‌ی پایدار و اهمیت اقتصاد سینما از تاریخ ۱۲ تا ۲۲ بهمن ماه ۱۳۹۸ در تهران برگزار می‌شود.</p>
      <p>بخش‌های اصلی:</p>
      <p>الف- مسابقه سینمای ایران</p>
      <p>۱- سودای سیمرغ (فیلم‌ّهای سینمایی داستانی / پویانمایی)</p>
      <p>۲- نگاه نو (فیلم اول کارگردان: داستانی / پویانمایی)</p>
      <p>۳- مستند بلند</p>
      <p>۴- کوتاه داستانی</p>
      <p>ب- مسابقه تبلیغات سینمای ایران</p>
      <p>ج- مسابقه تجلی اراده ملی</p>
      <p>الف- ۱- سودای سیمرغ (مسابقه سینمای ایران)</p>
      <p>فیلم‌های بلند داستانی که دارای پروانه ساخت یا نمایش از سازمان سینمایی باشند و تا قبل از بهمن ۱۳۹۸ اکران عمومی نشده و در هیچیک از رویدادها و جشنواره‌ّهای سینمایی داخلی و خارجی به نمایش در نیامده باشند مجاز به حضور در این بخش خواهند بود.</p>
      <p>تبصره ۱: جشنواره بین‌المللی فیلم‌های کودکان و نوجوانان از این قاعده مستثنی است.</p>
      <p>تبصره ۲: هیئت انتخاب از میان فیلم‌های متقاضی حداکثر ۲۲ فیلم که در دوره‌های قبلی، مورد بازبینی هیئت‌ّهای انتخاب قرار نگرفته باشند، برای بخش سودای سیمرغ انتخاب خواهند کرد.</p>
      <p>الف- ۲- نگاه نو (ویژه فیلم اول کارگردانان)</p>
      <p>فیلمساز یا کارگردان اول، به هنرمندی اطلاق می‌شود که برای ساخت یا نمایش فیلم سینمایی خود برای نخستین بار، مجوزهای لازم و قانونی را از سازمان سینمایی کسب کرده باشد و پیش از این اثری از وی به عنوان فیلم سینمایی اکران و یا در رویدادهای داخلی یا خارجی معرفی نشده باشد .</p>
      <p>تبصره:هیئت انتخاب از میان فیلم‌های متقاضی، حداکثر ۱۰ فیلم را انتخاب می‌کنند.</p>
      <p>الف- ۳- فیلم مستند بلند</p>
      <p>هیئت انتخاب فیلم‌های مستند بلند از میان آثار متقاضی که تولید آن‌ها بعد از سال ۱۳۹۷ بوده و در دوره‌ّهای قبل متقاضی حضور در جشنواره فجر نبوده‌اند حداکثر ۱۰ فیلم را که مدت زمان آن حداقل ۷۰ دقیقه است، انتخاب می‌کنند.</p>
      <p>الف- ۴- فیلم کوتاه داستانی</p>
      <p>هیأت داوران از میان نامزدهای فیلم‌های کوتاه داستانی در بخش‌های مختلف جشنواره فیلم کوتاه تهران و جشن مستقل فیلم‌های کوتاه خانه سینما که به نمایش در نیامده و در دوره‌های قبل متقاضی نبوده‌اند (حداکثر ۱۰ فیلم که مدت زمان هر فیلم حداقل ۳ و حداکثر ۱۵ دقیقه باشد) یک فیلم را به عنوان فیلم برگزیده انتخاب خواهند کرد.</p>
      <p>جوایز:</p>
      <p>اعضاء هیئت داوری جشنواره متشکل از سینماگران و صاحب‌نظران فرهنگی هنری، از میان آثار معرفی شده توسط هیئت انتخاب، جوایز را به شرح ذیل اهداء خواهند کرد.</p>
      <p>سیمرغ زرین بهترین فیلم از نگاه ملی</p>
      <p>سیمرغ بلورین بهترین فیلم</p>
      <p>سیمرغ بلورین فیلم برگزیده تماشاگران</p>
      <p>سیمرغ بلورین بهترین کارگردانی</p>
      <p>سیمرغ بلورین جایزه‌ ویژه‌ هیئت داوران</p>
      <p>سیمرغ بلورین بهترین فیلمنامه</p>
      <p>سیمرغ بلورین بهترین فیلمنامه اقتباسی</p>
      <p>سیمرغ بلورین بهترین بازیگرِ نقش اصلی زن</p>
      <p>سیمرغ بلورین بهترین بازیگرِ نقش اصلی مرد</p>
      <p>سیمرغ بلورین بهترین بازیگرِ نقشِ مکملِ زن</p>
      <p>سیمرغ بلورین بهترین بازیگرِ نقشِ مکملِ مرد</p>
      <p>سیمرغ بلورین بهترین فیلمبرداری</p>
      <p>سیمرغ بلورین بهترین تدوین</p>
      <p>سیمرغ بلورین بهترین موسیقیِ متن</p>
      <p>سیمرغ بلورین بهترین صدا</p>
      <p>سیمرغ بلورین بهترین طراحیِ صحنه و لباس</p>
      <p>سیمرغ بلورین بهترین چهره‌پردازی</p>
      <p>سیمرغ بلورین بهترین جلوه‌هایِ ویژه میدانی</p>
      <p>سیمرغ بلورین بهترین جلوه‌هایِ بصری‌</p>
      <p>سیمرغ بلورین بهترین فیلم اول</p>
      <p>سیمرغ بلورین بهترین فیلم هنر و تجربه</p>
      <p>سیمرغ بلورین ویژه‌ هیئت داوران به بهترین فیلم پویانمایی</p>
      <p>سیمرغ بلورین بهترین فیلم مستند بلند سینمایی</p>
      <p>سیمرغ بلورین بهترین فیلم کوتاه داستانی</p>
      <p>تبصره ۱: سیمرغ زرین بهترین فیلم از نگاه ملی بنا به پیشنهاد هیئت داوران، با تایید دبیر اهدا خواهد شد.</p>
      <p>تبصره ۲: سیمرغ بلورین فیلم برگزیده تماشاگران با مراجعه به آراء مردمی به تهیه‌کننده فیلم منتخب اهداء خواهد شد.</p>
      <p>تبصره ۳: سیمرغ بهترین فیلم اول به کارگردان فیلم اهدا خواهد شد.</p>
      <p>تبصره ۴: سیمرغ بلورین بهترین فیلم پویانمایی به تهیه‌کننده و کارگردان فیلم اهدا خواهد شد.</p>
      <p>تبصره ۵: سیمرغ بلورین بهترین فیلم مستند بلند به تهیه‌کننده و کارگردان فیلم اهدا خواهد شد.</p>
      <p>مقررات عمومی مسابقه سینمای ایران</p>
      <p>آغاز ثبت‌نام؛ از اول تا ۳۰ آبان ماه ۱۳۹۸.</p>
      <p>تهیه کنندگان حقیقی و حقوقی می‌توانند با مراجعه به سایت جشنواره مراحل ثبت نام خود را تکمیل و اطلاعات فیلم را به همراه عکس در سامانه جشنواره ثبت کنند. (ارائه پروانه ساخت یا نمایش سینمایی الزامی است).</p>
      <p>تاریخ تولید فیلم‌های سینمایی بخش‌های مسابقه نباید قبل از سال ۱۳۹۶ باشد.</p>
      <p>آن دسته از آثاری که در شبکه‌ّهای سیمای جمهوری اسلامی ایران، شبکه نمایش خانگی (DVD,VOD,IPTV) و بازارهای فیلم داخلی و خارجی به نمایش درآمده باشند مجاز به ثبت نام در این جشنواره نخواهند بود.</p>
      <p>فیلم‌های سینمایی با مدت زمان کمتر از ۷۵ دقیقه و فیلم‌های مستند سینمایی کمتر از ۷۰ دقیقه و فیلم‌های کوتاه داستانی کمتر از ۳ دقیقه و بیش از ۱۵ دقیقه پذیرفته نمی‌شوند.</p>
      <p>تهیه کنندگان باید حداکثر تا ۱۰ آذر ماه ۱۳۹۸ نسخه بازبینی هیئت انتخاب به صورتDCP یا DVD ، عکس‌های‌ صحنه و عکس کارگردان بر روی CD و تیزر یا سه دقیقه از فیلم برای استفاده تبلیغاتی به دبیرخانه تحویل دهند. ‌این امر به منزله قبول کامل مقررات و سایر ضوابط تولید و نمایش فیلم در ‌ایران از سوی صاحبان قانونی فیلم ها است.</p>
      <p>آخرین مهلت تحویل نسخه نهایی فیلم (انتخاب شده توسط هیئت انتخاب) با استاندارد فنی، (DCP) و پوستر مربوطه روی CD، ۲۵ دی ماه ۱۳۹۸ است. در صورت ارائه نکردن کپی نهایی فیلم تا تاریخ مقرر، دبیرخانه جشنواره به احترام مخاطبان، فیلم را از جشنواره (داوری و نمایش عمومی) خارج می‌کند.</p>
      <p>تعیین تاریخ و زمان نمایش فیلم‌ها به عهده دبیرخانه جشنواره است.</p>
      <p>پس از اعلام نظر هیئت انتخاب، امکان خارج کردن فیلم از جشنواره وجود ندارد.</p>
      <p>هیئت داوران جشنواره، حداقل ۲۴ ساعت قبل از مراسم پایانی (پس از آخرین نمایش در سینمای رسانه‌ّها) نامزدهای دریافت جوایز را معرفی خواهند کرد.</p>
      <p>هیچ جایزه‌ای در بخش رقابتی به طور هم‌ارزش میان دو یا چند اثر تقسیم نمی‌شود.</p>
      <p>همه فیلم‌های پذیرفته شده در بخش‌های جشنواره، گواهی شرکت دریافت خواهند کرد.</p>
      <p>دست اندرکاران اصلی تولید فیلم‌های بخش های رقابتی نمی توانند عهده دار مسئولیت انتخاب و یا داوری فیلم های آن بخش باشند.</p>
      <p>نمایش فیلم‌ها در جشنواره، مطابق با ضوابط و مقررات سازمان سینمایی خواهد بود.</p>
      <p>تفسیر و رفع ابهام از مقررات و اخذ تصمیم نهایی درباره موضوعات پیش‌بینی نشده به عهده دبیر جشنواره است.</p>
      <p>ب- مسابقه تبلیغات سینمای ایران</p>
      <p>این بخش با هدف تشویق، تقویت و بکارگیری روش‌های خلاقانه و مؤثر در عرصه بازاریابی و پخش آثار سینمایی و جذب حداکثری مخاطبین برگزار می‌شود.</p>
      <p>مقررات مسابقه «تبلیغات سینمای ایران»</p>
      <p>سی‌ و هشتمین جشنواره فیلم فجر در جهت اعتلای سینمای ایران و ارتقاء سطح کیفی تبلیغات و اطلاع‌رسانی و همچنین ترغیب و تشویق هنرمندان این عرصه، اقدام به برگزاری مسابقه در بخش‌های عکس، پوستر، آنونس و تیزر فیلم‌های سینمایی ایرانی می‌کند.</p>
      <p>متقاضیان می‌توانند جهت شرکت در بخش مسابقه تبلیغات سینمای ایران تا ۱۰ دی ماه ۱۳۹۸ از طریق مراجعه به سایت رسمی جشنواره به آدرس fajrfilmfestival.com، نسبت به ثبت ‌نام و تکمیل فرم شرکت و بارگذاری نمونه‌های آثار خود مطابق بند شرایط اختصاصی مقررات اقدام کنند.</p>
      <p>شرایط عمومی تبلیغات سینمای ایران</p>
      <p>متقاضیان می‌توانند با مراجعه به درگاه اینترنتی جشنواره، پس از عضویت در سایت جشنواره در قسمت ثبت‌نام فرم شرکت در مسابقه را تکمیل نمایند.</p>
      <p>تمام فیلم‌های بلند سینمایی (داستانی، پویانمایی و مستند) که بعد از ۱۰ دی ماه سال ۱۳۹۷ تا ۱۰ دی ماه سال ۱۳۹۸ در داخل کشور به نمایش عمومی درآمده باشند، می‌توانند در مسابقه شرکت کنند.</p>
      <p>محدودیتی در تعداد عناوین آثار ارسالی وجود ندارد.</p>
      <p>آثار ارزیابی شده در دوره گذشته، در این دوره پذیرفته نمی‌شوند.</p>
      <p>تفسیر مقررات، رفع ابهامات و اخذ تصمیم نهایی در خصوص موضوعات پیش‌بینی نشده به عهده‌ دبیر جشنواره است.</p>
      <p>دبیرخانه مجاز به استفاده از آثار ارسالی در بخش‌های مختلف جشنواره (کتاب، کاتالوگ، تیزر، فضای مجازی و...) خواهد بود.</p>
      <p>شرایط اختصاصی</p>
      <p>بخش عکس:</p>
      <p>۱- آثار آنالوگ ملزم به اسکن تصاویر و ارائه بر روی لوح فشرده در فرمت TIF یا JPG، با حداقل کیفیت DPI۳۰۰ و در اندازه حداقل ۵۰ *۷۰ سانتی‌متر است.</p>
      <p>۲- آثار دیجیتال ملزم به ارائه فایل تصاویر بر روی لوح فشرده در فرمت TIF یا JPG، با حداقل کیفیت ۶ مگاپیکسل است.</p>
      <p>۳- در صورت تعدد آثار، عکس‌های هر فیلم می‌بایست به صورت جداگانه در لوح فشرده ذخیره و ارائه گردد.</p>
      <p>۴- تعداد آثار ارسالی از هر عنوان، ۵ عکس صحنه و ۳ عکس پشت صحنه است.</p>
      <p>۵- هرگونه دخل و تصرف در عکس‌ها به شکلی که اصالت عکس را مخدوش کند، مجاز نیست.</p>
      <p>بخش پوستر:</p>
      <p>۱- ارائه پوستر بر روی CD یا DVD با فرمت TIF یا JPG، با کیفیت DPI۳۰۰ و در قطع ۷۰*۱۰۰ ضروری است.</p>
      <p>۲- پوسترهای ارائه شده باید از میان آثار رسمی و استفاده شده در تبلیغات فیلم دارای مجوز سازمان سینمایی باشد.</p>
      <p>۳- در این بخش تنها پوستر فارسی فیلم ها مورد ارزیابی قرار می گیرند.</p>
      <p>بخش آنونس و تیزر:</p>
      <p>۱- هریک از نسخه‌های موردنظر می‌بایست به‌صورت مجزا، روی یک لوح فشرده و با فرمت ۴MPبه دبیرخانه ارسال شود.</p>
      <p>۲- ارائه نامه رسمی تهیه کننده و یا موسسه پخش مبنی بر تایید استفاده از نسخه ارائه شده در تبلیغات برای هر عنوان الزامی است.</p>
      <p>جوایز:</p>
      <p>* سیمرغ بلورین به بهترین عکس</p>
      <p>* سیمرغ بلورین به بهترین پوستر</p>
      <p>* سیمرغ بلورین به بهترین آنونس و تیزر</p>
      <p>شروع ثبت‌نام و ارسال آثار از تاریخ ۲۰ آذر و آخرین مهلت ارائه آثار ۱۰ دی ماه است. علاقه‌مندان می‌توانند آثار خود را از طریق سامانه جشنواره بارگذاری فرمایند.</p>
      <p>ج- تجلی اراده ملی</p>
      <p>۱- سازمان‌های دولتی و خصوصی می‌توانند ضمن بررسی آثاری که در بخش مسابقه سودای سیمرغ جشنواره پذیرفته شده‌اند، به فیلم‌های منتخب از نگاه خود با توجه به اولویت‌های موضوعی سازمان متبوع جوایزی اهدا کنند.</p>
      <p>۲- هیئت داوران هر سازمان مشتمل بر سه نفر از کارشناسان فرهنگی و هنری است که حضور یک نفر از داوران از میان کارگردانان، بازیگران، تهیه کنندگان، مدرسان و منتقدان سینما و یا یکی از مشاغل اصلی فنی در سینما با صلاحیت علمی و هنری و دو نفر از کارشناسان سازمان مذکور خواهد بود.</p>
      <p>۳- پس از درخواست تقاضا از سوی سازمان‌ها، چگونگی مشارکت از سوی جشنواره بررسی و حداکثر ۱۲ سازمان انتخاب و اعلام خواهد شد. همچنین پس از توافق فرم تکمیل شده به همراه معرفی نماینده تام‌الاختیار، یک نسخه لوح فشرده حاوی آرم سازمان و عکس و رزومه هیات داوران می‌بایست در اسرع وقت به مدیریت این بخش ارائه شود.</p>
      <p>۴- سازمان‌های منتخب ضروری است نسبت به تکمیل فرم شرکت و مشخصات نماینده تام‌الاختیار و بارگذاری مشخصات سازمان ذیربط با آرم سازمان و رزومه هیئت داوران در سامانه جشنواره اقدام نمایند.</p>
      <p>۵- در مراسم اهدای جوایز بخش تجلی اراده ملی که به صورت جداگانه و با حضور مقامات و روسای سازمان‌ها و نهادها برگزار خواهد شد، نماینده هیئت داوران یا بالاترین مقام سازمان برای اهدای جایزه در جایگاه حضور خواهند یافت و بیانیه‌های هیئت داوران، تنها از طریق روابط عمومی جشنواره در فضای رسانه‌ای منتشر خواهد شد.</p>
      <p>۶- آخرین مهلت درخواست و تکمیل فرم تقاضا ۳۰ آذر ماه ۱۳۹۸ است و این تاریخ تمدید نخواهد شد.</p>
      <p>بخش جنبی:</p>
      <p>در این بخش برنامه‌ّهایی از قبیل: برگزاری آیین‌ها، بزرگداشت‌ها، نکوداشت‌ها، مرور بر آثار، نمایش‌های ویژه، رویدادهای مناسبتی و ... به پیشنهاد دبیر و تایید شورای سیاستگزاری، اجرا خواهد شد.</p>
    </article>
  </body>
</html>