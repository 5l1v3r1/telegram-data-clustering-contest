<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618731,Prezydent-Grzymowicz-z-prokuratorskim-zarzutem-Nie-mam-sobie-nic-do-zarzucenia-mowi-prezydent-Olsztyna.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T21:34:47+00:00"/>
    <meta property="og:title" content="Prezydent Grzymowicz z prokuratorskim zarzutem. - Nie mam sobie nic do zarzucenia - mówi prezydent Olsztyna"/>
    <meta property="og:description" content="Prokuratura Regionalna w Białymstoku postawiła prezydentowi Olsztyna zarzut niedopełnienia obowiązków i działania na szkodę interesu publicznego w związku z postępowaniem prowadzonym wobec stowarzyszenia Helper. ."/>
  </head>
  <body>
    <article>
      <h1>Prezydent Grzymowicz z prokuratorskim zarzutem. - Nie mam sobie nic do zarzucenia - mówi prezydent Olsztyna</h1>
      <address>
        <time datetime="2019-11-20T21:34:47+00:00">20 Nov 2019, 21:34</time>
      </address>
      <p>
        <b>Prokuratura Regionalna w Białymstoku postawiła prezydentowi Olsztyna zarzut niedopełnienia obowiązków i działania na szkodę interesu publicznego w związku z postępowaniem prowadzonym wobec stowarzyszenia Helper. .</b>
      </p>
      <p>Poniżej publikujemy w całości oświadczenie prezydenta:<br/><br/>Szanowni Państwo!<br/><br/>Od kilku lat życie publiczne Olsztyna jest wstrząsane informacjami na temat działalności olsztyńskiego stowarzyszenia Europejskie Centru wsparcia Społecznego "Helper", prowadzącego w latach 2011 - 2017 środowiskowe domy pomocy.<br/><br/>W poniedziałek (18.11) w Prokuraturze Regionalnej w Białymstoku postawiono mi zarzut niedopełnienia obowiązków i działania na szkodę interesu publicznego w związku z postępowaniem prowadzonym wobec tego stowarzyszenia. Postępowanie toczy się w sprawie nadużyć gospodarczych związanych z nieuprawnionym wykorzystaniem dotacji.<br/><br/>Jestem w najwyższym stopniu zbulwersowany i zdziwiony faktem skierowania pod moim adresem zarzutów, w sprawie, w której nie mam sobie nic do zarzucenia, a wręcz przeciwnie, to ja, i kierowany przez mnie urząd, jesteśmy ofiarami przestępstwa! Prokuratura postawiła mi zarzuty, pomimo iż Gmina podejmowała i nadal podejmuje wobec stowarzyszenia różne działania kontrolne i idące w ślad za nimi powiadomienia prokuratury o podejrzeniu przestępczych działań na jej szkodę.<br/><br/>Jednocześnie, do Wojewody Warmińsko-Mazurskiego już w 2015 roku dotarła informacja z Urzędu Kontroli Skarbowej o nieprawidłowościach w wykorzystywaniu otrzymywanych przez stowarzyszenie Helper dotacji, jednakże nie byłem o niej w żaden sposób poinformowany. Także moje niedawne prośby o udostępnienie tej informacji były zbywane.<br/><br/>W świetle podjętych działań prokuratorskich, zapewniam, że będę bronił mojego honoru i dobrego imienia. Nie zamierzam milczeć i czegokolwiek ukrywać, bo nie mam nic do ukrycia. Jednocześnie proszę media o podawanie moich pełnych personaliów i wizerunku, albowiem w przeciwnym razie byłoby to nieuprawnioną stygmatyzacją mojej osoby. Wierzę, że postępowanie prokuratorskie potwierdzi moją niewinność i niezasadność zarzutów.<br/><br/>Piotr Grzymowicz<br/>Prezydent Olsztyna</p>
    </article>
  </body>
</html>