<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/20/Kvinne-knivstukket-i-Drammen-%E2%80%93-mann-siktet-for-drapsfors%C3%B8k-20440085.ece"/>
    <meta property="og:site_name" content="adressa.no"/>
    <meta property="article:published_time" content="2019-11-20T21:12:57+00:00"/>
    <meta property="og:title" content="Kvinne knivstukket i Drammen – mann siktet for drapsforsøk"/>
    <meta property="og:description" content="En mann i 30-årene er siktet for drapsforsøk etter at en kvinne ble stukket gjentatte ganger med kniv i Drammen sentrum onsdag. Kvinnen er utenfor livsfare."/>
  </head>
  <body>
    <article>
      <h1>Kvinne knivstukket i Drammen – mann siktet for drapsforsøk</h1>
      <address><time datetime="2019-11-20T21:12:57+00:00">20 Nov 2019, 21:12</time> by <a rel="author">(NTB) NTB</a></address>
      <p>En mann i 30-årene er siktet for drapsforsøk etter at en kvinne ble stukket gjentatte ganger med kniv i Drammen sentrum onsdag. Kvinnen er utenfor livsfare.</p>
      <aside><a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på e-post</a></aside>
      <p>– Kvinnen ligger på sykehus og skal være alvorlig skadd, opplyser jourhavende jurist Lene Skeistrand i Sørøst politidistrikt til <a href="https://www.nrk.no/buskerud/en-mann-er-pagrepet-og-siktet-for-drapsforsok-etter-knivstikking-i-drammen-1.14789404">NRK</a> onsdag kveld.</p>
      <p>Offeret ble stukket gjentatte ganger med kniv og fikk førstehjelp av forbipasserende etter hendelsen. Den fant sted i 15-tiden i Tollbugata i Drammen sentrum onsdag.</p>
      <p>De to involverte har en nær relasjon til hverandre, ifølge politiet. Vitner opplyser at det oppsto en krangel mellom dem i forkant av knivstikkingen.</p>
      <p>– Da vi kom til stedet, tok vitner hånd om gjerningsmannen, og forbipasserende behandlet fornærmede på stedet. Personen er ikke livstruende skadd etter det vi så, sier politiets innsatsleder Arne Koppergård til <a href="https://www.dt.no/politi/nyheter/ulykke/knivstikking-i-drammen-sentrum/s/5-57-1265340">Drammens Tidende.</a></p>
      <p>Politiet kan ikke si noe om motivet for knivangrepet, men opplyser at de har kontroll på kniven som ble brukt. Det er satt store etterforskningsressurser på saken.</p>
      <p>(©NTB)</p>
    </article>
  </body>
</html>