<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sohr-pri-dvou-utocich-v-syrske-provincii-idlib-zahynulo-21-lidi/1823451?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T21:55:00+00:00"/>
    <meta property="og:title" content="SOHR: Při dvou útocích v syrské provincii Idlib zahynulo 21 lidí"/>
    <meta property="og:description" content="Damašek/Londýn - Při dvou útocích v syrské provincii Idlib dnes zahynulo nejméně 21 lidí. Ostřelování uprchlického tábora na severozápadě Sýrie nedaleko turecké hranice si vyžádalo 15 obětí a nálet na povstalci držené město dalších šest mrtvých. Informovala o tom exilová Syrská organizace pro lidská práva (SOHR), která získává zprávy od svých informátorů v Sýrii."/>
  </head>
  <body>
    <article>
      <h1>SOHR: Při dvou útocích v syrské provincii Idlib zahynulo 21 lidí</h1>
      <address><time datetime="2019-11-20T21:55:00+00:00">20 Nov 2019, 21:55</time> by <a rel="author" href="http://www.ctk.cz/" target="_blank">ČTK</a></address>
      <p>Damašek/Londýn - Při dvou útocích v syrské provincii Idlib dnes zahynulo nejméně 21 lidí. Ostřelování uprchlického tábora na severozápadě Sýrie nedaleko turecké hranice si vyžádalo 15 obětí a nálet na povstalci držené město dalších šest mrtvých. Informovala o tom exilová Syrská organizace pro lidská práva (SOHR), která získává zprávy od svých informátorů v Sýrii.</p>
      <p>Podle SOHR stojí za útokem na uprchlický tábor syrská vládní vojska. Další množství lidí bylo při ostřelování zraněno. K útoku došlo nedlouho poté, co jiný nálet na povstalci držené město Maarat Numán rovněž v provincii Idlib usmrtil nejméně šest osob. O tomto útoku informovala organizace SOHR a rovněž dobrovolnická organizace Bílé přilby, která v povstaleckých oblastech pomáhá zraněným.</p>
      <p>V provincii Idlib od konce srpna platí křehké příměří oznámené Moskvou. Do té doby během ofenzivy, kterou zahájila v dubnu syrská armáda, zahynula téměř tisícovka civilistů a na 400.000 lidí muselo opustit své domovy, uvedla nedávno OSN.</p>
      <p>Do Idlibu se v předchozích letech uchylovali povstalci i radikálové z ostatních částí Sýrie poté, co Asadova vláda dostávala zpět pod svou kontrolu území ztracená v občanské válce, jež vypukla v roce 2011.</p>
    </article>
  </body>
</html>