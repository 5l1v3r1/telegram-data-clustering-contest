<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/20/news/migranti_un_pescatore_segnala_un_naufragio_con_67_vittime_al_largo_della_libia_altri_30_salvati_da_ocean_viking-241529002/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T21:48:00+00:00"/>
    <meta property="og:title" content="Migranti, un pescatore segnala un naufragio con 67 vittime al largo della Libia. Altri 30 salvati da Ocean Viking"/>
    <meta property="og:description" content="A dare la notizia il centralino Alarm Phone. Gommoni intercettati dalle guardie costiere libica e tunisina"/>
  </head>
  <body>
    <article>
      <h1>Migranti, un pescatore segnala un naufragio con 67 vittime al largo della Libia. Altri 30 salvati da Ocean Viking</h1>
      <h2>A dare la notizia il centralino Alarm Phone. Gommoni intercettati dalle guardie costiere libica e tunisina</h2>
      <address><time datetime="2019-11-20T21:48:00+00:00">20 Nov 2019, 21:48</time> by <a rel="author">ALESSANDRA ZINITI</a></address>
      <p>Un possibile naufragio con 67 vittime, centinaia di migranti intercettati e riportati in Libia.<br/>Nel primo giorno di bel tempo, i trafficanti tornano a far partire imbarcazioni cariche di persone e si teme una nuova possibile strage. A darne notizia, senza però essere in grado di confermarne la veridicità è il centralino Alarm phone chiamato da un pescatore che ha detto di aver assistito ad un naufragio al largo delle coste libiche. Secondo queste prime informazioni, le vittime sarebbero 67 mentre i sopravvissuti una trentina.<br/><br/>Diversi gommoni sarebbero stati invece intercettati dalla guardia costiera libica e riportati indietro. Così anche in Tunisia dove quaranta persone, perlopiù originarie dell'Africa subsahariana, sono state bloccate al largo di Sfax mentre provavano a dirigersi verso l'Italia e sono state riportate a Sfax. Lo riferisce il ministero della Difesa tunisino, precisando che si tratta di quattro cittadini tunisini e 36 di altre nazionalità africane. I migranti hanno detto alle autorità di essere partiti nella notte fra martedì e mercoledì.<br/><br/>Un'altra imbarcazione con 30 migranti è stata invece soccorso dalla Ocean Viking di Sos Mediterranée e Msf, al suo secondo salvataggio in due giorni. Adesso a bordo della nave umanitaria ci sono 125 persone.</p>
    </article>
  </body>
</html>