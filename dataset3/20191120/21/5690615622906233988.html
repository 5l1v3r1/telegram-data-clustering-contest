<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836922-denisova-zaklikala-oon-ta-obsye-zakhistiti-prava-ukrayinskikh-viruyuchikh-u-krimu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T21:45:00+00:00"/>
    <meta property="og:title" content="Денісова закликала ООН та ОБСЄ захистити права українських віруючих у Криму"/>
    <meta property="og:description" content="КИЇВ. 20 листопада. УНН. Уповноважена з прав людини в Україні Людмила Денісова закликала моніторингову місію ООН та ОБСЄ вжити заходів для поновлення прав …"/>
  </head>
  <body>
    <article>
      <h1>Денісова закликала ООН та ОБСЄ захистити права українських віруючих у Криму</h1>
      <address><time datetime="2019-11-20T21:45:00+00:00">20 Nov 2019, 21:45</time> by <a rel="author">Тарас Джміль</a></address>
      <p><b>КИЇВ. 20 листопада. УНН.</b> Уповноважена з прав людини в Україні Людмила Денісова закликала моніторингову місію ООН та ОБСЄ вжити заходів для поновлення прав мешканців окупованого Криму на свободу совісті та віросповідання. Про це Денісова повідомила на своїй сторінці в Facebook, передає <b>УНН</b>.</p>
      <p>Як зазначила українська омбудсумен, упродовж листопада російські суди ухвалили два дискримінаційні рішення, які порушують права на свободу совісті та віросповідання в Криму.</p>
      <p>"Звертаюся до міжнародних організацій, зокрема моніторингової місії ООН в Україні та ОБСЄ негайно вжити заходів щодо поновлення прав мешканців тимчасово окупованого Криму на свободу совісті та віросповідання", - йдеться у повідомленні.</p>
      <p>Євпаторійський міський суд 6 листопада задовольнив позов "Адміністрації Республіки Крим" до громади храму Пречистого образу Божої Матері "Неопалима Купина" релігійної громади ПЦУ в Євпаторії і зобов‘язав Управління Кримської єпархії Православної церкви України протягом місяця знести храм "власними силами".</p>
      <p>Арбітражний суд Центрального округу Калуги (Росія) 14 листопада відхилив касаційну скаргу представників Кримської єпархії Православної церкви України, якою оскаржувалося рішення російського окупаційного «Міністерства майнових і земельних відносин» в Криму про "розірвання договору оренди" на приміщення кафедрального собору святих Володимира і Ольги в м. Сімферополі.</p>
      <p>Нагадаємо, глава Православної церкви України <a href="https://www.unn.com.ua/uk/news/1836858-epifaniy-zvernuvsya-do-zelenskogo-cherez-tisk-rf-na-ptsu-v-okupovanomu-krimu">Епіфаній звернувся до Зеленського</a> через тиск РФ на ПЦУ в окупованому Криму.</p>
      <p>Варто також додати, що підконтрольний Росії Євпаторійський міський суд <a href="https://www.unn.com.ua/uk/news/1836728-rosiyskiy-sud-u-krimu-zobovyazav-ptsu-znesti-khram-u-yevpatoriyi">зобов’язав</a> Православну церкву України знести храм у Євпаторії. 24 вересня в управлінні російського Міністерства юстиції Криму втретє відмовили в реєстрації українського православного приходу на півострові.</p>
    </article>
  </body>
</html>