<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125704/mitsotakis-gia-prosfygiko-anagki-diamorfosis-eniaias-politikis"/>
    <meta property="og:site_name" content="Insider"/>
    <meta property="article:published_time" content="2019-11-20T21:55:00+00:00"/>
    <meta property="og:title" content="Μητσοτάκης για προσφυγικό: Ανάγκη διαμόρφωσης ενιαίας πολιτικής"/>
    <meta property="og:description" content="Την ανάγκη διαμόρφωσης νέας Ενιαίας Πολιτικής Ασύλου επεσήμανε ο Κυριάκος Μητσοτάκης στις διμερείς συναντήσεις."/>
  </head>
  <body>
    <article>
      <h1>Μητσοτάκης για προσφυγικό: Ανάγκη διαμόρφωσης ενιαίας πολιτικής</h1>
      <h2>Την ανάγκη διαμόρφωσης νέας Ενιαίας Πολιτικής Ασύλου επεσήμανε ο Κυριάκος Μητσοτάκης στις διμερείς συναντήσεις.</h2>
      <address>
        <time datetime="2019-11-20T21:55:00+00:00">20 Nov 2019, 21:55</time>
      </address>
      <p><b>Διαδοχικές διμερείς συναντήσεις</b> είχε ο πρωθυπουργός Κυριάκος Μητσοτάκης, στο πλαίσιο της συμμετοχής του στο Συνέδριο του Ευρωπαϊκού Λαϊκού Κόμματος στο Ζάγκρεμπ.</p>
      <p>Μεταξύ άλλων, ο κ. Μητσοτάκης συναντήθηκε με τον πρώην καγκελάριο της Αυστρίας Σεμπάστιαν <b>Κουρτς</b>, τον πρόεδρο του Martens <b>Centre </b>και πρώην πρωθυπουργό της Σλοβακίας Μίκουλας <b>Ντζουρίντα</b>, τον επικεφαλής διαπραγματευτή της Ευρωπαϊκής Επιτροπής για το Brexit Μισέλ <b>Μπαρνιέ</b>, τον πρόεδρο της κοινοβουλευτικής ομάδας του ΕΛΚ στο Ευρωκοινοβούλιο Μάνφρεντ <b>Βέμπερ </b>και τον Πρόεδρο του γαλλικού κεντροδεξιού κόμματος Les Républicains Κριστιάν <b>Ζακόμπ</b>.</p>
      <p>Στη διάρκεια των συναντήσεων συζητήθηκαν οι ευρωπαϊκές εξελίξεις με ειδική αναφορά στην ευρωπαϊκή προοπτική των Δυτικών Βαλκανίων, το προσφυγικό - μεταναστευτικό και η ανάγκη διαμόρφωσης νέας Ενιαίας Πολιτικής Ασύλου, οι επιπτώσεις του Brexit και το μεγάλο στοίχημα της Ευρώπης για την αντιμετώπιση της κλιματικής αλλαγής.</p>
      <p>Ο πρωθυπουργός τόνισε ότι παρά τις όποιες διαφορές απόψεων στο προσφυγικό ζήτημα, η ΕΕ πρέπει να κινηθεί ενιαία δείχνοντας αλληλεγγύη μεταξύ των μελών της. Παράλληλα, επεσήμανε την ανάγκη διαμόρφωσης νέας πολιτικής ασύλου και αποτελεσματικής προστασίας των εξωτερικών συνόρων της Ένωσης.</p>
      <p>Εξάλλου ο κ. Μητσοτάκης είχε συνάντηση με τον νεοεκλεγέντα πρωθυπουργό της Ρουμανίας Λούντοβιτς Όρμπαν και την πρωθυπουργό της Νορβηγίας Έρνα Σόλμπεργκ. Σημαντικό τμήμα της συζήτησης απασχόλησε η διεύρυνση των διμερών οικονομικών σχέσεων. Η πρωθυπουργός της Νορβηγίας προσκάλεσε τον κ. Μητσοτάκη να επισκεφθεί τη χώρα της, ενώ στη διάρκεια της συνάντησης έγινε εκτενής συζήτηση για ζητήματα «πράσινης» ανάπτυξης και αντιμετώπισης της κλιματικής αλλαγής.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125634/kleista-kentra-ypodohis-prosfygon-se-5-nisia-50-ekat-eyro-os"/>
        <a href="https://www.insider.gr/eidiseis/politiki/125600/sto-synedrio-toy-elk-o-mitsotakis"/>
        <a href="https://www.insider.gr/eidiseis/ellada/125590/ethniko-shedio-drasis-kata-toy-kapnismatos-ola-osa-prepei-na-gnorizete"/>
      </related>
    </article>
  </body>
</html>