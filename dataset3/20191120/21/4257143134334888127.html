<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/20/vizilabda-a-pro-recco-sem-tudta-legyozni-a-cimvedo-ferencvarost-ujabb-osc-siker"/>
    <meta property="og:site_name" content="infostart"/>
    <meta property="article:published_time" content="2019-11-20T21:31:00+00:00"/>
    <meta property="og:title" content="Vízilabda - A Pro Recco sem tudta legyőzni a címvédő Ferencvárost, újabb OSC-siker"/>
    <meta property="og:description" content="A címvédő Ferencváros 13-13-as döntetlent játszott az olasz Pro Recco vendégeként, míg az OSC magabiztos győzelmet aratott a spanyol CN Terrassa otthonában szerdán a férfi vízilabda Bajnokok Ligája csoportküzdelmeinek ötödik fordulójában."/>
  </head>
  <body>
    <article>
      <h1>Vízilabda - A Pro Recco sem tudta legyőzni a címvédő Ferencvárost, újabb OSC-siker</h1>
      <address><time datetime="2019-11-20T21:31:00+00:00">20 Nov 2019, 21:31</time> by <a rel="author">Infostart</a></address>
      <h3>A címvédő Ferencváros 13-13-as döntetlent játszott az olasz Pro Recco vendégeként, míg az OSC magabiztos győzelmet aratott a spanyol CN Terrassa otthonában szerdán a férfi vízilabda Bajnokok Ligája csoportküzdelmeinek ötödik fordulójában.</h3>
      <p>Az FTC-nek négy győzelme mellett ez volt az első pontvesztése, míg az OSC negyedik sikerét aratta egy vereség kíséretében. Olaszországban igazi presztízscsatát vívott egymással az előző szezonban győztes Ferencváros és a nyolcszoros bajnok. Mindkét csapat felszabadultan játszhatott, ugyanis a Recco házigazdaként biztosan ott lesz a nyolcas döntőben, és a találkozó előtt százszázalékos zöld-fehérek szereplése is szinte borítékolható.</p>
      <p>A mérkőzés elején a támadásban pontosabb olaszok akarata érvényesült, amelynek köszönhetően 7-4-es előnyre tettek szert. Ezt követően viszont az ihletett formában vízilabdázó Varga Dénes vezérletével egy 6-0-s sorozatot hozott össze a Ferencváros. Az összecsapásban ugyanakkor maradt még egy fordulópont és a hazaiak egyenlítettek, végül látványos mérkőzésen alakult ki a 13-13-as végeredmény.</p>
      <p>A BL-ben két nyolcas csoportban zajlanak a küzdelmek, az A csoportból négyen jutnak tovább - itt szerepel a Szolnok -, míg a B-ből a Pro Recco melletti három legjobb.</p>
      <aside>Férfi Bajnokok Ligája, csoportkör, 5. forduló, B csoport:<br/>Pro Recco (olasz) - FTC-Telekom Waterpolo 13-13 (3-3, 4-4, 3-4, 3-2)<br/>A magyar csapat gólszerzői: Varga Dé 4, Zalánki, Funtulisz, Jaksic 2-2, Pohl, Vámos, Constantin-Bicari 1-1<br/><br/>CN Terrassa (spanyol) - A-Híd OSC-Újbuda 10-15 (1-4, 4-4, 3-3, 2-4)<br/>A magyar csapat gólszerzői: Brguljan 4, Erdélyi 3, Randelovic, Manhercz, Prlainovic 2-2, Bundusch, Hárai 1-1<br/><br/>A csoport állása: <br/><br/>1. Ferencváros 13 pont, <br/>2. OSC 12, <br/>3. Pro Recco 11, <br/>4. Mladost Zagreb (horvát) 10, <br/>5. CN Marseille (francia) 9, <br/>6. CN Terrassa 3, <br/>7. Waspo Hannover (német) és Dinamo Tbiliszi (georgiai) 0-0</aside>
    </article>
  </body>
</html>