<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904551/uitvak-tijdens-fc-emmen-psv-nu-al-uitverkocht-noem-ik-geen-mislukte-boycot-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T21:58:00+00:00"/>
    <meta property="og:title" content="Uitvak nu al uitverkocht voor FC Emmen-PSV, ondanks 'boycot': 'Zijn we trots op'"/>
    <meta property="og:description" content="PSV zal op zondag 1 december tegen FC Emmen worden ondersteund door een vol uitvak. Twee Eindhovense supporterscollectieven wilden de wedstrijd boycotten uit protest tegen het aanvangstijdstip van 20.00 uur: alle beschikbare tickets zijn echter al over de toonbank gegaan. Harrie Timmermans, de voorzitter van de officiële supportersvereniging, is blij met de opkomst. &quot;De situatie dat wij nog wel eens genoemd werden in het rijtje van clubs die beroemd waren omdat de supporters niet reizen, is allang verleden tijd&quot;, laat hij weten aan het Eindhovens Dagblad. Ook nu de sportieve resultaten van PSV tegenvallen, blijven de supporters hun club trouw, ziet Timmermans. &quot;Dat is iets om trots op te zijn als club.&quot;"/>
  </head>
  <body>
    <article>
      <h1>Uitvak nu al uitverkocht voor FC Emmen-PSV, ondanks 'boycot': 'Zijn we trots op'</h1>
      <address>
        <time datetime="2019-11-20T21:58:00+00:00">20 Nov 2019, 21:58</time>
      </address>
      <p>
        <b>PSV zal op zondag 1 december tegen FC Emmen worden ondersteund door een vol uitvak. Twee Eindhovense supporterscollectieven wilden de wedstrijd boycotten uit protest tegen het aanvangstijdstip van 20.00 uur: alle beschikbare tickets zijn echter al over de toonbank gegaan.</b>
      </p>
      <p>Harrie Timmermans, de voorzitter van de officiële supportersvereniging, is blij met de opkomst. "De situatie dat wij nog wel eens genoemd werden in het rijtje van clubs die beroemd waren omdat de supporters niet reizen, is allang verleden tijd", laat hij weten aan het <a href="https://www.ed.nl/psv/psv-verkoopt-uitvak-in-emmen-na-boycot-gewoon-uit-veel-fans-naar-lissabon~a420b084/">Eindhovens Dagblad</a>. Ook nu de sportieve resultaten van PSV tegenvallen, blijven de supporters hun club trouw, ziet Timmermans. "Dat is iets om trots op te zijn als club."</p>
      <p>Ook de zondagavondwedstrijd in Emmen zal goed bezocht worden, ondanks de vooraf aangekondigde boycot. "Van een mislukte boycot ga ik zeker niet spreken. Dat zou niet alleen flauw zijn, maar zou ook totaal geen recht doen aan de inspanningen die de sfeergroeperingen leveren voor onze club", aldus Timmermans, die juist complimenten uitdeelt aan de boycottende partijen Boys From The South en Lighttown Madness. "Het is te prijzen dat de sfeergroepen andere PSV-supporters in de gelegenheid hebben gesteld om wel gewoon te gaan en niet bijvoorbeeld de kaartjes opkochten. Dat vind ik klasse."</p>
      <p>PSV hervat de competitie zondagmiddag met een thuiswedstrijd tegen sc Heerenveen. Donderdag wordt er om 21.00 uur Nederlandse tijd een Europa League-bezoek gebracht aan Sporting Portugal, daarna is het tijd voor de uitwedstrijd tegen FC Emmen.</p>
    </article>
  </body>
</html>