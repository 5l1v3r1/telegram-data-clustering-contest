<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562496/kwnstantinoypoli-treis-maskoforoi-dierrixan-tin-oikia-toy-oikoymenikoy-patriarchi"/>
    <meta property="og:site_name" content="NOOZ."/>
    <meta property="article:published_time" content="2019-11-20T21:06:00+00:00"/>
    <meta property="og:title" content="Κωνσταντινούπολη: Τρεις μασκοφόροι διέρρηξαν την οικία του Οικουμενικού Πατριάρχη"/>
    <meta property="og:description" content="Σε εξέλιξη βρίσκονται έρευνες των τουρκικών αρχών για την υπόθεση διάρρηξης που σημειώθηκε το περασμένο Σάββατο το απόγευμα, στην οικία του Οικουμενικού Πατριάρχη Βαρθολομαίου, στην Κωνσταντινούπολη."/>
  </head>
  <body>
    <article>
      <h1>Κωνσταντινούπολη: Τρεις μασκοφόροι διέρρηξαν την οικία του Οικουμενικού Πατριάρχη</h1>
      <address>
        <time datetime="2019-11-20T21:06:00+00:00">20 Nov 2019, 21:06</time>
      </address>
      <p>
        <b>Σε εξέλιξη βρίσκονται έρευνες των τουρκικών αρχών για την υπόθεση διάρρηξης που σημειώθηκε το περασμένο Σάββατο το απόγευμα, στην οικία του Οικουμενικού Πατριάρχη Βαρθολομαίου, στην Κωνσταντινούπολη.</b>
      </p>
      <p>Σύμφωνα με πηγές του Πατριαρχείου, <b>τρεις μασκοφόροι</b> διέρρηξαν το περασμένο Σάββατο (16.11.2019) την οικία του <b>κ. Βαρθολομαίου</b>, την ώρα που εντός του σπιτιού βρισκόταν η οικονόμος, η οποία και αντιλήφθηκε τους διαρρήκτες.</p>
      <p>Το περιστατικό καταγγέλθηκε αμέσως στην αστυνομία, η οποία έσπευσε στην οικία του <b>Οικουμενικού Πατριάρχη</b> και ξεκίνησε έρευνες για τον εντοπισμό και τη σύλληψη των διαρρηκτών.</p>
      <p>Πληροφορίες της ομογενειακής εφημερίδας <b>«Ανατολή»</b> αναφέρουν ότι η διάρρηξη έγινε την ώρα που ο Οικουμενικός Πατριάρχης Βαρθολομαίος συμμετείχε σε κοινωνική εκδήλωση το απόγευμα του Σαββάτου στο κέντρο της Κωνσταντινούπολης.</p>
      <p>Οι μασκοφόροι διαρρήκτες έψαξαν τους χώρους της οικίας, χωρίς ωστόσο να αφαιρέσουν κάποιο αντικείμενο, σύμφωνα με τις μέχρι στιγμής πληροφορίες.</p>
      <p>Η οικία του Οικουμενικού Πατριάρχη βρίσκεται σε <b>συγκρότημα κατοικιών φυλασσόμενων από ιδιωτική ασφάλεια </b>και εύλογα προκαλείται το ερώτημα για τον τρόπο που κατάφεραν οι διαρρήκτες να δράσουν χωρίς να γίνουν αντιληπτοί από το προσωπικό της ιδιωτικής ασφάλειας.</p>
      <p>Δεδομένου μάλιστα ότι ο Οικουμενικός Πατριάρχης Βαρθολομαίος είναι ένας <b>θρησκευτικός ηγέτης</b> παγκόσμιου βεληνεκούς, η παραβίαση του οικιακού ασύλου του προκαλεί σοβαρή ανησυχία και οι τουρκικές αστυνομικές αρχές διερευνούν την υπόθεση ενδελεχώς.</p>
    </article>
  </body>
</html>