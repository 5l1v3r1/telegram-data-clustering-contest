<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/politismos/1560880/sta-grevena-spanio-aditupo-tou-erotokritou-diasothike-gia-pano-apo-300-hronia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T21:48:24+00:00"/>
    <meta property="og:title" content="Στα Γρεβενά σπάνιο αντίτυπο του Ερωτόκριτου – Διασώθηκε για πάνω από 300 χρόνια"/>
    <meta property="og:description" content="Τυπώθηκε το 1713 στη Βενετία και πρόκειται για μία σπάνια έκδοση - Ένα από τα τρία και μοναδικά γνωστά αντίτυπα του «Ερωτόκριτου»"/>
  </head>
  <body>
    <article>
      <h1>Στα Γρεβενά σπάνιο αντίτυπο του Ερωτόκριτου – Διασώθηκε για πάνω από 300 χρόνια</h1>
      <address>
        <time datetime="2019-11-20T21:48:24+00:00">20 Nov 2019, 21:48</time>
      </address>
      <p>
        <b>Τυπώθηκε το 1713 στη Βενετία και πρόκειται για μία σπάνια έκδοση - Ένα από τα τρία και μοναδικά γνωστά αντίτυπα του «Ερωτόκριτου»</b>
      </p>
      <p>Φαρμακοποιός δώρισε ένα πολύτιμο αντίτυπο του «Ερωτόκριτου» του Βιτσέντζου Κορνάρου, που διασώθηκε για πάνω από 300 χρόνια ως οικογενειακό κειμήλιο. Τυπώθηκε το 1713 στην Βενετία. Θα μπει σε ειδική προθήκη στην Δημόσια Κεντρική Βιβλιοθήκη της πόλης.</p>
      <p>Μια σπάνια έκδοση, ένα από τα τρία και μοναδικά γνωστά αντίτυπα, του «Ερωτόκριτου», που εκδόθηκε το 1713 στη Βενετία, στο τυπογραφείο του Αντόνιο Μπορτόλι, θα κοσμεί από την Παρασκευή 22 Νοεμβρίου, την Δημόσια Κεντρική Βιβλιοθήκη Γρεβενών. Το πολύτιμο βιβλίο δώρισε στη Βιβλιοθήκη ο φαρμακοποιός, Σοφοκλής Κυπριτζής, που το είχε στο σπίτι του ως οικογενειακό κειμήλιο από τους προγόνους του.</p>
      <p>Η καταγωγή της οικογένειας είναι από την Μοσχόπολη (στη νοτιοανατολική Αλβανία) και μετακόμισαν πριν από πολλά χρόνια στην Σαμαρίνα. Όπως εξηγεί και το επίθετό τους, Κυπριτζής, ασχολούνταν με την κατασκευή κυπριών (κουδούνια για πρόβατα), αλλά και το εμπόριό τους, γεγονός που τους καθιστούσε μια αρκετά εύπορη οικογένεια. Η ιστορία του βιβλίου χάνεται στα βάθη των αιώνων, πριν από 300 χρόνια. Τότε το προμηθεύτηκε ένας από τους προγόνους του Σοφοκλή Κυπριτζή και το αντίτυπο πέρασε από γενιά σε γενιά. Ο ίδιος, αποφάσισε να το δωρίσει στην Δημοτική Βιβλιοθήκη για να διασωθεί και να αποτελέσει τεκμήριο στην νεοσύστατη βιβλιοθήκη, μια από τις νεότερες της χώρας, καθώς συστάθηκε μόλις το 1988.</p>
      <p>Ο διευθυντής της Βιβλιοθήκης, Σίμος Ζαγκανίκας, εξηγεί στο ethnos.gr, το ιστορικό της απόκτησης του σπουδαίου και μοναδικού για την χώρα αντίτυπου, σημειώνοντας ότι ένα ακόμη βρίσκεται στη Γεννάδειο Βιβλιοθήκη της Αθήνας και ένα ακόμη στην Βερόνα. «Είναι μια πολύ σημαντική πράξη αυτή η δωρεά, από έναν σεμνό συμπολίτη μας, ο οποίος είχε το βιβλίο του «Ερωτόκριτου» και θέλει στο εξής να το βλέπει όλος ο κόσμος», μας λέει ο κ. Ζαγκανίκας, προσθέτοντας ότι λόγω της σπουδαιότητας του βιβλίου, αυτό φυλάσσεται σε τραπεζική θυρίδα, ενώ ήδη ετοιμάζεται μια ειδική προθήκη με κατάλληλες συνθήκες υγρασίας, φωτισμού και θερμοκρασίας για να εκτίθεται στην Κεντρική Δημοτική Βιβλιοθήκη Γρεβενών.</p>
      <p>Η δωρεά έγινε πριν από περίπου 8 χρόνια και όλο αυτό το διάστημα γινόταν η ταυτοποίηση της γνησιότητας του αντίτυπου και η συντήρησή του. Αρχικά οι υπεύθυνοι της βιβλιοθήκης απευθύνθηκαν στην Εθνική Βιβλιοθήκη και στη συνέχεια στην Γεννάδειο Βιβλιοθήκη, όπου έγινε η σύγκριση με το επίσης γνήσιο αντίτυπο. Στη συνέχεια ο Οίκος Δημοπρασιών «Βέργος» που ειδικεύεται στα παλαιά βιβλία, έγγραφα και χαρακτικά και τυγχάνει διεθνούς καταξίωσης, μελέτησε το έργο, αποφάνθηκε επίσης ότι είναι γνήσιο και αυτό έφυγε για το εργαστήριο του Αντώνη Πετρά στη Χίο για να συντηρηθεί. Ο Αντώνης Πετράς, ο οποίος έχει εργαστεί ως συντηρητής βιβλίων και χειρόγραφων στο Άγιον Όρος, συνυπογράφει μετά από χημική επεξεργασία και την γνησιότητα του βιβλίου.</p>
      <p>
        <i>
          <b>Περισσότερα στο <a href="https://www.ethnos.gr/politismos/73148_sta-grebena-spanio-antitypo-toy-erotokritoy">ethnos.gr</a></b>
        </i>
      </p>
    </article>
  </body>
</html>