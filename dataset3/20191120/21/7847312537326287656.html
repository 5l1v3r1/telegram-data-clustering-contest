<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/473908-wyrok-za-palenie-drewnem-i-weglem"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T21:24:15+00:00"/>
    <meta property="og:title" content="Wyrok za... palenie drewnem i węglem. Mężczyzna został skazany za ogrzewanie budynku zabronionymi rodzajami paliw"/>
    <meta property="og:description" content="&quot;Sąd uznał, że okoliczności zdarzenia i wina obwinionego nie budzą wątpliwości&quot;."/>
  </head>
  <body>
    <article>
      <h1>Wyrok za... palenie drewnem i węglem. Mężczyzna został skazany za ogrzewanie budynku zabronionymi rodzajami paliw</h1>
      <address><time datetime="2019-11-20T21:24:15+00:00">20 Nov 2019, 21:24</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Krakowski sąd skazał na miesiąc ograniczenia wolności mieszkańca, który palił w piecu centralnego ogrzewania drewnem i węglem - zabronionymi rodzajami paliw - poinformował PAP w środę rzecznik straży miejskiej Marek Anioł.</b>
      </p>
      <p>Rzecznik SM dodał, że sąd rejonowy wymierzył mężczyźnie karę miesiąca ograniczenia wolności, zobowiązując go do wykonywania nieodpłatnej, kontrolowanej pracy na cele społeczne, w wymiarze 20 godzin.</p>
      <p>Zarzucono mu, że w październiku palił w piecu centralnego ogrzewania zabronionymi rodzajami paliw – drewnem i węglem, ignorując tym samym przepisy uchwały antysmogowej. Nieprawidłowości wykazała kontrola przeprowadzona przez straż miejską.</p>
      <blockquote>Sąd uznał, że okoliczności zdarzenia i wina obwinionego nie budzą wątpliwości, i uznał ten czyn za wykroczenie w związku z Uchwałą Sejmiku Województwa Małopolskiego z dnia 15 stycznia 2016r. w sprawie wprowadzenia na obszarze Gminy Miejskiej Kraków ograniczeń w zakresie eksploatacji instalacji, w których następuje spalanie paliw</blockquote>
      <p>— poinformował Anioł.</p>
      <p>W przesłanej PAP w środę informacji przypomniano, że od początku września br. w instalacjach grzewczych dopuszczone jest stosowanie wyłącznie paliw gazowych - gazu ziemnego wysokometanowego lub zaazotowanego albo lekkiego oleju opałowego.</p>
      <p>
        <b>Zapowiedziano, że „wobec osób ignorujących przepisy uchwały antysmogowej wyciągane są konsekwencje wynikające z przepisów prawa”. Osoba, która je łamie można zostać pouczona lub ukarana mandatem w wysokości od 20 do 500 zł. Sprawa może trafić także do sądu - wówczas łamiącemu przepisy grozi grzywna nawet do pięciu tys. zł.</b>
      </p>
      <p>Dodano, że „każdy ujawniony przypadek spalania paliw stałych jest rozpatrywany indywidualnie”. Przy ustalaniu wysokości kary brane są pod uwagę m.in. kwestie socjalne i techniczne.</p>
      <p>Przyjęta uchwała, która zakazuje używania paliw stałych do ogrzewania w Krakowie, od 1 września 2019 r. wprowadziła na obszarze miasta całkowity zakaz palenia węglem, drewnem i innymi paliwami stałymi w kotłach, piecach i kominkach.</p>
      <p>Zakaz dotyczy nie tylko domowych pieców i palenisk węglowych, ale także kominków i ciężkich, stacjonarnych grillów (ale już nie tych sezonowych, rusztów i rożen rozkładanych okazjonalnie). Regulacje dotknęły także punktów gastronomicznych.</p>
      <p>mly/PAP</p>
    </article>
  </body>
</html>