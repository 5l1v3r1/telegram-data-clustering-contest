<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/technology/2019/11/20/moralno-li-e-licevoto-razpoznavane-prevzema-ostrova-dumata-ima-sydyt.430263"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T21:58:00+00:00"/>
    <meta property="og:title" content="Морално ли е? Лицевото разпознаване превзема Острова, думата има съдът"/>
    <meta property="og:description" content="Нарушаване ли е на личните права? | Dnes.bg"/>
  </head>
  <body>
    <article>
      <h1>Морално ли е? Лицевото разпознаване превзема Острова, думата има съдът</h1>
      <h2>Нарушаване ли е на личните права?</h2>
      <address><time datetime="2019-11-20T21:58:00+00:00">20 Nov 2019, 21:58</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Експериментът е бил проведен при пълна дискретност. От 2016 до 2018 г. две камери за наблюдение са били инсталирани в лондонския квартал Кингс Крос и без предупреждение сканирали лицата на минувачите, което позволява тяхното идентифициране и проследяването на тяхното придвижване.</p>
      <p>Използването на тази нова технология близо до няколко доста натоварени гари в Лондон, разкрито това лято от в. "Файненшъл таймс", засили споровете около нея в една демокрация, в която употребата й все още няма правна рамка.</p>
      <p>Компанията, натоварена с видеонаблюдението в района, заяви, че е действала "единствено с цел да помогне на полицията да предотвратява и разкрива престъпления в квартала", но не и за търговски цели.</p>
      <p>Британският надзорен орган за защита на личните данни - Службата на комисаря по информацията, обаче се сезира за случая. Той започна разследване и изрази безпокойство от нарастващата употреба на лицевото разпознаване, което позволява сравняването на заснетите от видеонаблюдението лица с бази данни.</p>
      <p>Този случай не е изолиран и асоциацията "Биг Брадър Уоч" осъди "епидемията", която се наблюдава от търговски центрове в Манчестър и Шефилд до музей в Ливърпул.</p>
      <p>Определяно от някои за напредък в областта на сигурността, лицевото разпознаване е критикувано от други, че посяга на основните права.</p>
      <p><b>"Подложен на насилие"<br/></b><br/>Ед Бриджис, на 36 години, очаква с нетърпение разглеждането на жалбата си на втора инстанция във Висшия съд в Кардиф - той съди уелската полиция за това, че е използвала спрямо него тази технология, докато е правел покупки за Коледа през 2017 г. и при демонстрация миналата година. Това е първото подобно дело пред британското правосъдие.</p>
      <p>Полицията е действала в рамките на разрешени и добре обозначени с предупредителни табели тестове.</p>
      <p>Служителят на Кардифския университет обаче заяви пред Франс прес, че се е почувствал "подложен на насилие, ограбен": "Това са моите данни! Също както не разкриваме паролите си и не публикуваме онлайн банковите си декларации, имаме правото да очакваме, че ще спазват личната ни неприкосновеност, и държавата трябва да гарантира това право, а не да го нарушава."</p>
      <p>Според адвоката на Бриджис, Меган Гулдинг от правозащитната организация "Либърти", лицевото разпознаване поражда сериозен риск от "автоцензура" на гражданите, спрямо които се използва толкова напреднала технология за наблюдение.</p>
      <p>Въпреки това, според поръчано от Службата на комисаря по информацията проучване, тази практика се ползва с широка обществена подкрепа, като над 80 процента от анкетираните подкрепят използването й от полицията.<br/><b><br/>"Целеви" списък</b></p>
      <p>Когато прибягва до лицево разпознаване, полицията се базира на "списък за наблюдение" на издирвани хора. Камерите за наблюдение предават чертите от лицата на минувачите в цифрова версия, която се сравнява с данните от този списък. Ако "процентът на сходство" е достатъчно висок, се прави проверка.</p>
      <p>В случая с Ед Бриджис Висшият съд в Кардиф отхвърли жалбата му на първа инстанция с аргумента, че списъкът за наблюдение е достатъчно "целеви", тъй като съдържа имената на "хора, заподозрени, че са замесени в престъпления", и че жалбоподателят не фигурира в него.</p>
      <p>Елизабет Дънхамн от Службата на комисаря по информацията обаче заяви, че решението не оправдава произволната употреба на технологията, и призова властите да "забавят" нейното развитие и да изчакат създаването на ясна рамка за тези практики.</p>
      <p>В Лондон има изключително благодатни условия за използване на лицево разпознаване, тъй като в града има 420 000 камери за наблюдение, става ясно от проучване на американския мозъчен тръст Институт "Брукингс" от 2017 г. - това поставя Лондон на второ място по камери за наблюдение след Пекин с 470 000.</p>
      <p>Полицията проведе няколко теста в британската столица. Дара Мъри, специалист по правата на човека в Есекския университет, определи методологията на органите на реда като неадекватна: "Хората, които отказваха да участват, които прикриваха лицата си, бяха третирани като заподозрени и полицията ги задържаше и им искаше документите."</p>
      <p>Тази технология представлява най-вече "истинска фундаментална промяна в баланса на силите между държавата и гражданите", каза Мъри пред Франс прес. "Основният въпрос е дали става дума за легитимна намеса или незаконно нарушаване" на личния живот.</p>
      <p>Изразявайки съгласие със Службата на комисаря по информацията, Мъри настоява за приемане на правна рамка, за да може да се контролира употребата на технологията. "Ние си имаме работа с лицево разпознаване от първо поколение, което се използва за идентифицирането на хора с известна самоличност, но следващото поколение ще може да разпознава и хора с неизвестна самоличност", каза той.</p>
      <p>/БТА/</p>
    </article>
  </body>
</html>