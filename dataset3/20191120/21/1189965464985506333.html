<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260032/ayti-i-gata-xathike-prin-apo-pente-xronia-kai-vrethike-1-200-milia-makria-simera-synantise-ksana-ton-idioktiti-tis"/>
    <meta property="og:site_name" content="LiFO"/>
    <meta property="article:published_time" content="2019-11-20T21:24:00+00:00"/>
    <meta property="og:title" content="Αυτή η γάτα χάθηκε πριν από πέντε χρόνια και βρέθηκε 1.200 μίλια μακριά. Σήμερα συνάντησε ξανά τον ιδιοκτήτη της"/>
    <meta property="og:description" content="Ο Sasha χάθηκε πριν από πέντε χρόνια και -άγνωστο πώς- κατέληξε από το Πόρτλαντ στο Σάντα Φε"/>
  </head>
  <body>
    <article>
      <h1>Αυτή η γάτα χάθηκε πριν από πέντε χρόνια και βρέθηκε 1.200 μίλια μακριά. Σήμερα συνάντησε ξανά τον ιδιοκτήτη της</h1>
      <h2>Ο Sasha χάθηκε πριν από πέντε χρόνια και -άγνωστο πώς- κατέληξε από το Πόρτλαντ στο Σάντα Φε</h2>
      <address><time datetime="2019-11-20T21:24:00+00:00">20 Nov 2019, 21:24</time> by <a rel="author">NEWSROOM</a></address>
      <p>
        <b>Ένας μαύρος <a href="https://www.lifo.gr/tags/%CE%93%CE%AC%CF%84%CE%B1">γάτος</a>, που εξαφανίστηκε από το Πόρτλαντ πριν από πέντε χρόνια και κατέληξε να βρίσκεται σήμερα 1.200 μίλια μακριά, έσμιξε ξανά με τον ιδιοκτήτη του.</b>
      </p>
      <p>Ο Viktor Usov απορούσε για χρόνια τι απέγινε ο αγαπημένος του γάτος, πιστεύοντας πως ενδεχομένως ήταν νεκρός, μέχρι που έλαβε ένα τηλεφώνημα από το Νέο Μεξικό. Από την άλλη άκρη της γραμμής, ένας υπάλληλος του καταφυγίου ζώων στο Σάντα Φε τον ενημέρωσε πως είχαν βρει μια μαύρη γάτα ηλικίας έξι ετών με μακρύ τρίχωμα, η οποία πίστευαν πως του ανήκει. «Αποκλείεται», απάντησε ο ίδιος. «Δεν μπορεί να είναι ο γάτος μου, πρέπει να έγινε λάθος στο σύστημα».</p>
      <figure>
        <img src="https://www.lifo.gr/uploads/image/1570083/xameni-gata-1200-milia-5-xronia-1_1.jpg"/>
      </figure>
      <figure>
        <img src="https://www.lifo.gr/uploads/image/1570084/xameni-gata-1200-milia-5-xronia-2.jpg"/>
      </figure>
      <p>Το καταφύγιο ζώων βρήκε τον γάτο να περιπλανιέται στους δρόμους χωρίς κολάρο. Αμέσως τον έφεραν στις εγκαταστάσεις τους, όπου τον σκάναραν για μικροτσίπ, το οποίο αποκάλυψε τα στοιχεία του Viktor Usov. Όταν ενημερώθηκε σχετικά, αρχικά θεώρησε πως έγινε λάθος μην μπορώντας να καταλάβει πώς ο γάτος του ταξίδεψε από το Πόρτλαντ μέχρι το Σάντα Φε.</p>
      <p>Από το καταφύγιο τού είπαν πως στον γάτο αρέσει πολύ να του χαϊδεύουν την κοιλιά και πως τα πάει περίφημα με τα υπόλοιπα ζώα. Επίσης του έστειλαν τωρινές φωτογραφίες του και ο Viktor τους έστειλε φωτογραφία του από όταν ήταν μωρό. Ήταν ο ίδιος γάτος. Ωστόσο ο Viktor σπουδάζει στην ιατρική σχολή και του ήταν αδύνατο να πάει να τον πάρει, οπότε το καταφύγιο σε συνεργασία με την American Airlines έφερε τον γάτο στο Πόρτλαντ.</p>
      <figure>
        <img src="https://www.lifo.gr/uploads/image/1570086/xameni-gata-1200-milia-5-xronia-4.jpg"/>
      </figure>
      <p>«Όταν ακούσαμε πως ο Sasha βρέθηκε τόσο μακριά από το σπίτι, τόσα χρόνια χωρίς την οικογένειά του, νιώσαμε τιμή που ήμασταν σε θέση να τον επιτρέψουμε», είπε εκπρόσωπος της αεροπορικής εταιρίας. «Χαιρόμαστε που το ταξίδι του Sasha είχε καλό τέλος», πρόσθεσε.</p>
      <figure>
        <img src="https://www.lifo.gr/uploads/image/1570085/xameni-gata-1200-milia-5-xronia-3.jpg"/>
      </figure>
      <figure>
        <img src="https://www.lifo.gr/uploads/image/1570088/xameni-gata-1200-milia-5-xronia-6.jpg"/>
      </figure>
      <figure>
        <img src="https://www.lifo.gr/uploads/image/1570087/xameni-gata-1200-milia-5-xronia-5.jpg"/>
      </figure>
      <p>Ο Viktor Usov είχε υιοθετήσει τον γάτο από ένα καταφύγιο πριν από περίπου έξι χρόνια. Όπως είπε, τότε θεώρησε πως ήταν το πιο εξαθλιωμένο γατί στο σωρό, αλλά οι δυο τους είχαν μια ξεχωριστή επαφή. «Ήταν πολύ αναμαλλιασμένος και έδειχνε σαν άρρωστος. Αλλά κάτι πάνω του με κέντρισε και συνδεθήκαμε σε ένα πολύ περίεργο βαθμό. Είπα, "αυτός είναι!"», αφηγείται ο ίδιος, προσθέτοντας πως ο γάτος τον ακολουθούσε παντού μες στο σπίτι. Ακόμη και όταν πήγαινε βόλτα τον σκύλο του, ο Sasha ακολουθούσε από πίσω.</p>
      <p>«Ήταν η πιο φιλική γάτα που γνώρισα ποτέ. Ερχόταν μέχρι και στην πόρτα μαζί με τον σκύλο για να μας χαιρετίσει. Αλλά ήταν πολύ περιπετειώδης και λάτρευε να είναι έξω. Έβγαινε όποτε ήθελε. Μια νύχτα απλώς δεν επέστρεψε ποτέ», θυμάται ο Usov. Τώρα που οι δυο τους έσμιξαν ξανά, λέει πως απλώς σχεδιάζει να ευχαριστηθεί τον χρόνο μαζί του. «Θα τον πάρω σπίτι και θα τον λούσω με αγάπη. Τι άλλο να κάνεις με μια φουντωτή γάτα; Απλά την λατρεύεις. Είμαι τόσο χαρούμενος», κατέληξε.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsfhumanesociety%2Fvideos%2F440801466820843%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Με πληροφορίες από CNN</p>
    </article>
  </body>
</html>