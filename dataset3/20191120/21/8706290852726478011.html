<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685585/ellinas-dioketai-apo-tis-germanikes-arches-gia-apati-mamouth-me-m"/>
    <meta property="og:site_name" content="enikos.gr"/>
    <meta property="article:published_time" content="2019-11-20T21:07:00+00:00"/>
    <meta property="og:title" content="Έλληνας διώκεται από τις γερμανικές αρχές για απάτη “μαμούθ” με μετοχές εταιρειών “φαντάσματα”"/>
    <meta property="og:description" content="Ένας 50χρονος Έλληνας, συνελήφθη στη Θεσσαλονίκη χθες το μεσημέρι..."/>
  </head>
  <body>
    <article>
      <h1>Έλληνας διώκεται από τις γερμανικές αρχές για απάτη “μαμούθ” με μετοχές εταιρειών “φαντάσματα”</h1>
      <address>
        <time datetime="2019-11-20T21:07:00+00:00">20 Nov 2019, 21:07</time>
      </address>
      <p>Ένας 50χρονος Έλληνας, συνελήφθη στη <a href="http://www.enikos.gr/society/685572/dekades-kliseis-stin-pyrosvestiki-gia-antlisi-ydaton-apo-plimmyri">Θεσσαλονίκη </a>χθες το μεσημέρι, σε εκτέλεση ευρωπαϊκού εντάλματος, κατηγορούμενος από τις γερμανικές αρχές για εμπλοκή του σε <a href="http://www.enikos.gr/society/682568/epathe-sok-otan-eide-tin-karta-tou-yperchreomeni-tin-chakaran-kai">απάτη</a> "μαμούθ" -ύψους 15,3 εκατ. ευρώ- με μετοχές εταιρειών "φαντάσματα" που πουλούσε σε ανυποψίαστους επενδυτές.</p>
      <p>Η σύλληψη του 50χρονου έγινε στο σπίτι του, στο Πανόραμα Θεσσαλονίκης, και ήδη οδηγήθηκε στην Εισαγγελία Εφετών Θεσσαλονίκης προκειμένου να δρομολογηθούν οι διαδικασίες εξέτασης του αιτήματος έκδοσής του στη Γερμανία.</p>
      <p>Σύμφωνα με τα διωκτικά έγγραφα που έστειλε η Εισαγγελία του Ντίσελντορφ (πρωτεύουσα του κρατιδίου της Βόρειας Ρηνανίας-Βεστφαλίας), ο 50χρονος κατηγορείται ότι μαζί με δύο Γερμανούς δημιουργούσαν "εικονικές εταιρείες" και πουλούσαν "μετοχές" τους σε επενδυτές. Οι μετοχές φαίνεται να προωθούνταν μέσω τηλεφωνικών κέντρων, η έδρα των οποίων ήταν σε Γερμανία και Ισπανία.</p>
      <p>Όπως αναφέρουν οι γερμανικές αρχές, η φερόμενη απάτη τελέστηκε με "όχημα" δύο εταιρείες που χαρακτηρίζονται "ανύπαρκτες" και εμφανίζονται να λειτουργούσαν εικονικά σε δύο διαφορετικές χρονικές περιόδους: η πρώτη από τις αρχές του 2015 έως το φθινόπωρο του 2017 με την απάτη να υπολογίζεται σε 2,1 εκατ. ευρώ και η δεύτερη από τον Οκτώβριο του 2017 έως τον Απρίλιο του 2019 με καταλογιζόμενη απάτη το ποσό των 13,2 εκατ. ευρώ.</p>
      <p>Επιπλέον, ο 50χρονος κατηγορείται πως συμμετείχε σε ανταλλαγή κρυπτονομισμάτων, τα οποία απέκτησε καταβάλλοντας μικρό χρηματικό αντίτιμο και πούλησε έναντι πολλαπλάσιας αξίας (σε ευρώ).</p>
      <p>Ο ίδιος αρνείται τις κατηγορίες που του αποδίδονται, δηλώνοντας ότι είναι αθώος κι ότι δεν επιθυμεί να εκδοθεί στη Γερμανία. Το αίτημα έκδοσης θα εξεταστεί το επόμενο διάστημα από το αρμόδιο Συμβούλιο Εφετών Θεσσαλονίκης και μέχρι τότε ο ίδιος παραμένει υπό κράτηση.</p>
      <p>Μετά τη σύλληψή του από αστυνομικούς της Ασφάλειας Θεσσαλονίκης, διενεργήθηκαν έρευνες σε σπίτια, επιχειρήσεις και οχήματα και κατασχέθηκε πλήθος εγγράφων, ψηφιακά μέσα αποθήκευσης και συσκευές κινητής τηλεφωνίας, προκειμένου να διαπιστωθεί εάν σχετίζονται με την υπό έρευνα υπόθεση των γερμανικών αρχών.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685488/se-leitourgia-ta-diodia-tou-oraiokastrou-sti-thessaloniki-ti-tha-%0A%20%20%20%20%0A"/>
        <a href="http://www.enikos.gr/society/685463/fotia-se-diamerisma-sti-thessaloniki-kaike-oloscheros-photo-video%0A%20%20%20%20%0A"/>
        <a href="http://www.enikos.gr/society/685423/provlimata-apo-tin-kakokairia-se-thessaloniki-kai-chalkidiki%0A%20%20%20%20%0A"/>
        <a href="http://www.enikos.gr/society/685331/diamartyria-astynomikon-sti-thessaloniki-giname-metanastes-sti-ch%0A%20%20%20%20%0A"/>
        <a href="http://www.enikos.gr/society/685306/deka-mines-me-anastoli-ston-foititi-pou-ekspermatose-stin-plati-f%0A%20%20%20%20%0A"/>
        <a href="http://www.enikos.gr/society/685240/simera-i-diki-gia-ton-22chrono-pou-parenochlise-sexoualika-foitit%0A%20%20%20%20%0A"/>
        <a href="http://www.enikos.gr/society/685230/anilikoi-chtypisan-13chrono-mathiti-me-siderogrothia-mesa-sto-sch%0A%20%20%20%20%0A"/>
        <a href="http://www.enikos.gr/society/685171/i-sokaristiki-perigrafi-tis-foititrias-tou-apth-pou-dechtike-sexo%0A%20%20%20%20%0A"/>
        <a href="http://www.enikos.gr/society/684675/salepi-to-rofima-apo-ti-smyrni-kai-ta-mystika-tou-paragetai-apo-t%0A%20%20%20%20%0A"/>
      </related>
    </article>
  </body>
</html>