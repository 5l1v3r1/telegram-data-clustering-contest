<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/elezioni-emilia-romagna-calabria-rousseau-1.4897817"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T21:00:24+00:00"/>
    <meta property="og:title" content="M5S, elezioni in Emilia Romagna e Calabria? Decide Rousseau"/>
    <meta property="og:description" content="Il blog delle stelle lancia il voto online: domani dalle 12 alle 20. Il quesito: partecipare o no alla competizione elettorale?"/>
  </head>
  <body>
    <article>
      <h1>M5S, elezioni in Emilia Romagna e Calabria? Decide Rousseau</h1>
      <h2>Il blog delle stelle lancia il voto online: domani dalle 12 alle 20. Il quesito: partecipare o no alla competizione elettorale?</h2>
      <address><time datetime="2019-11-20T21:00:24+00:00">20 Nov 2019, 21:00</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4897819.1574283624!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L'appello al voto sulla piattaforma Rousseau (Ansa)</figcaption>
      </figure>
      <p>Roma, 20 novembre 2019 - La partecipazione dei 5 stelle alle prossime <b>elezioni regionali in <a href="https://www.ilrestodelcarlino.it/politica/regionali-emilia-romagna-2020-m5s-1.4894844">Emilia Romagna</a> e in Calabria</b> è appesa al voto della<b> piattaforma Rousseau</b>. La data della consultazione online è vicinissima: si vota<b> domani dalle 12 alle 20</b>.</p>
      <p>Il blog del M5S - alla fine di un pezzo dal titolo, un po' fuorviante, 'Gli Stati Generali del MoVimento 5 Stelle' - spiega così la situazione: "Ci siamo confrontati. Abbiamo consultato le persone che portano dalla prima ora sulle spalle questo Movimento, e tutti concordano che serva un momento di riflessione, di<b> standby.</b> Ma decidiamo insieme. E' quindi il momento di chiederci se questa grande mobilitazione di crescita e rigenerazione sia <b>compatibile con le attività elettorali</b>. Per questo abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia-Romagna e in Calabria".</p>
      <p>"Partecipare alle elezioni - si legge ancora sul blog - richiede uno <b>sforzo organizzativo</b>, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul <b>contributo che sente di dare</b> nei prossimi mesi, su dove sente più giusto che i suoi portavoce dirigano il proprio impegno. Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci. <b>A noi la scelta</b>", conclude l'house organ del M5S.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>