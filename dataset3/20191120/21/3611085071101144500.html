<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/riga-piedzivo-neveiksmi-mhl-maca/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T21:12:37+00:00"/>
    <meta property="og:title" content="“Rīga” piedzīvo neveiksmi MHL mačā"/>
    <meta property="og:description" content="Hokeja klubs &quot;Rīga&quot; trešdien Krievijas Jaunatnes hokeja līgā (MHL) jau otro reizi divu dienu laikā kapitulēja Maskavas &quot;Krasnaja Armija&quot;. &quot;Rīga&quot; mājās ar"/>
  </head>
  <body>
    <article>
      <h1>“Rīga” piedzīvo neveiksmi MHL mačā</h1>
      <address><time datetime="2019-11-20T21:12:37+00:00">20 Nov 2019, 21:12</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Hokeja klubs “Rīga” trešdien Krievijas Jaunatnes hokeja līgā (MHL) jau otro reizi divu dienu laikā kapitulēja Maskavas “Krasnaja Armija”. “Rīga” mājās ar rezultātu 1:2 (1:0, 0:0, 0:1, 0:0, 0:1) “bullīšos” piekāpās Maskavas “Krasnaja Armija”. Rīdzinieku rindās ar vārtiem izcēlās Kristaps Roķis.</p>
      <p>Pirmajā periodā abas vienības spēkojās visai līdzīgi ilgu laiku nespējot gūt vārtus, tomēr Roķis 18.minūtē spēja izmantot savu iespēju, panākot 1:0. Nākamajā periodā neviena no komandām vārtus neguva, taču nospiedošs pārsvars piederēja viesiem, kuri otrajās 20 minūtēs izdarīja 23 metienus, kamēr rīdzinieki atbildēja ar pieciem. Šāda statistika gan izveidojās pateicoties mājinieku nedisciplinētībai, jo otrā perioda pirmajās astoņās minūtēs tika nopelnīti trīs noraidījumi.</p>
      <p>Noslēdzošajā trešdaļā mājinieki neizturēja viesu spiedienu un zaudēja vārtus spēles 48.minūtē, bet turpinājumā neviena no komandām vārtus vairs neguva, lai arī iniciatīva piederēja viesiem. Tā rezultātā abiem klubiem nācās aizvadīt papildlaiku, tāpat kā dienu iepriekš. Papildlaiks noslēdzās bez vārtu guvumiem līdz ar to tika aizvadīta pēc spēles soda metienu sērija, kurā pārāki bija viesi. Vienīgo “bullīti” rīdzinieku labā realizēja Ričards Grīnbergs.</p>
      <p>Vārtsargs Bruno Brūveris “Rīga” vārtos tika galā ar 54 no 55 pretinieku metieniem.</p>
      <p>Jau ziņots, ka “Rīga” otrdien mājās Maskavas vienībai papildlaikā zaudēja ar rezultātu 4:5. “Rīga” hokejisti šosezon 31 spēlē izcīnījuši 40 punktus, ieņemot sesto vietu Rietumu konferencē. Rīdziniekiem nākamās desmit spēles būs jāaizvada izbraukumā.</p>
      <p>Par “Rīga” galveno treneri šovasar tika apstiprināts Raimonds Vilkoits, bet viņam asistē Aleksandrs Ņiživijs. Tikmēr par vārtsargu treneri strādā Nikolajs Žurkovs, savukārt par komandas menedžeri turpinās strādāt Juris Opuļskis.</p>
      <p>Pirmajās piecās sezonās “Rīgas” komanda spēja sasniegt MHL izslēgšanas turnīru, tomēr nākamās četras sezonas pēc kārtas vienībai gads noslēdzās jau pēc regulārā turnīra.</p>
    </article>
  </body>
</html>