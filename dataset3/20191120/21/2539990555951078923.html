<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2407197,LM-siatkarek-niespodziewane-klopoty-Grot-Budowlanych-Lodzianki-lepsze-od-mistrzyn-Finlandii"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T21:22:00+00:00"/>
    <meta property="og:title" content="LM siatkarek: niespodziewane kłopoty Grot Budowlanych. Łodzianki lepsze od mistrzyń Finlandii"/>
    <meta property="og:description" content="Siatkarki Grot Budowlanych Łódź pokonały u siebie fińskie LP Salo 3:1 (25:16, 25:12, 18:25, 25:22) w pierwszym meczu grupy A Ligi Mistrzyń. Kolejnym rywalem łodzianek będzie Fenerbahce Stambuł. "/>
  </head>
  <body>
    <article>
      <h1>LM siatkarek: niespodziewane kłopoty Grot Budowlanych. Łodzianki lepsze od mistrzyń Finlandii</h1>
      <address>
        <time datetime="2019-11-20T21:22:00+00:00">20 Nov 2019, 21:22</time>
      </address>
      <p>
        <b>Siatkarki Grot Budowlanych Łódź pokonały u siebie fińskie LP Salo 3:1 (25:16, 25:12, 18:25, 25:22) w pierwszym meczu grupy A Ligi Mistrzyń. Kolejnym rywalem łodzianek będzie Fenerbahce Stambuł. </b>
      </p>
      <ul>
        <li>
          <b>Wicemistrzynie Polski planowo rozpoczęły rozgrywki od zwycięstwa </b>
        </li>
        <li>
          <b>Niżej notowany zespół z Finlandii sprawił jednak łodziankom pewne problemy </b>
        </li>
      </ul>
      <p>Na inaugurację nowego sezonu LM łodzianki podejmowały najsłabszego z grupowych rywali. Mistrz Finlandii debiutuje bowiem w najbardziej z prestiżowych europejskich rozgrywkach, a w jego składzie nie ma nazwisk znanych szerzej siatkarskim kibicom. Zgodnie z oczekiwaniami wicemistrzynie Polski zainkasowały pełną pulę, lecz dość nieoczekiwanie oddały przyjezdnym jednego seta.</p>
      <figure>
        <iframe data-src="https://twitter.com/budowlani_lodz/status/1197083339066359808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Dominacja przez dwa sety </b><br/><br/>Podopieczne trenera Błażeja Krzyształowicza potrzebowały tylko kilku piłek, by pokazać, kto jest wyraźnie lepszy w tym spotkaniu. W pierwszym secie od stanu 7:7 punkty zdobywały seriami. Prowadziły m.in. 15:9 i 20:11. Żadnych problemów z kończeniem piłek nie miały liderki gospodyń Belgijka Charlotte Leys i Ukrainka Anastasia Kraiduba. Za to przyjezdnym kłopot sprawiało trafieniem w boisko po ataku ze środka siatki. Pewne zwycięstwo w otwierającym secie przypieczętowała asem serwisowym Julia Nowicka.<br/><br/>Druga partia była zaś popisem Leys, która rozbiła mistrzynie Finlandii zagrywką. Kapitan Budowlanych posłała cztery asy, a przy jej serwisie gospodynie zdobyły dziewięć punktów z rzędu. Wówczas łodzianki prowadziły już 22:10, a set zakończył się błędem technicznym siatkarek LP Salo.</p>
      <p><b>Niespodziewane kłopoty </b><br/><br/>Z lepszej strony rywalki wicemistrzyń Polski pokazały się w trzeciej odsłonie. Wykorzystały fakt, że po stronie Budowlanych pojawiło się kilka zmienniczek i prowadziły 6:2, 10:5, 14:10 i 20:14. Ta przewaga okazała się wystarczająca do wygrania przez nie honorowego seta.</p>
      <figure>
        <iframe data-src="https://twitter.com/budowlani_lodz/status/1197226665262407680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Finki powalczyły jeszcze w ostatniej partii, ale w końcu siatkarki Budowlanych – głównie za sprawą Kraiduby i Leys – odskoczyły drużynie gości na trzy punkty (16:13). Przyjezdne nie zamierzały jednak się poddawać i doprowadziły do remisu 21:21. W końcówce dużo problemów sprawiał im zagrywka Małgorzaty Śmieszek, a spotkanie zakończyła atakiem Kraiduba.</p>
      <figure>
        <iframe data-src="https://twitter.com/CEVolleyballCL/status/1197226049093939200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Derby dla Eczacibasi </b><br/><br/>W drugim meczu grupy A Eczacibasi zwyciężył w derbach Stambułu z Fenerbahce 3:2. Z tym drugim zespołem Budowlani zagrają na wyjeździe w następny czwartek w 2. kolejce rozgrywek. </p>
      <p><b>Grot Budowlani Łódź - LP Salo 3:1 (25:16, 25:12, 18:25, 25:22).</b><br/><br/><b>Grot Budowlani Łódź:</b> Julia Nowicka, Małgorzata Śmieszek, Charlotte Leys, Anastasia Kraiduba, Jaroslava Pencova, Julia Twardowska - Maria Stenzel (libero) - Anna Lewandowska, Anna Bączyńska, Karolina Garstka, Paulina Bałdyga.<br/><br/><b>LP Salo:</b> Wiktoria Tuchaszwili, Nette Peit, Nea Haatainen, Katarina Pilepic, Anu Ennnok, Anna Czakan – Eveliina Rautiainen (liboer) – Netta Laaksonen, Inka Mehtola, Lotta Laaksonen, Arita Ternava.</p>
      <p>
        <i>pm </i>
      </p>
      <related>
        <a href="https://www.polskieradio.pl/5/4147/Artykul/2407020,LM-siatkarek-mistrzynie-Polski-lepsze-od-mistrzyn-Niemiec-LKS-Commercecon-zaczal-od-wygranej"/>
      </related>
    </article>
  </body>
</html>