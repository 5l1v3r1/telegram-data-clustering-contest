<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/OTAN-declara-espai-cinquena-guerra_0_2347565427.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T21:12:27+00:00"/>
    <meta property="og:title" content="L'OTAN declara l'espai zona de guerra"/>
    <meta property="og:description" content="L'Aliança es reivindica davant Macron i es prepara per a una reforma que la faci &quot;més política&quot;"/>
  </head>
  <body>
    <article>
      <h1>L'OTAN declara l'espai zona de guerra</h1>
      <h2>L'Aliança es reivindica davant Macron i es prepara per a una reforma que la faci "més política"</h2>
      <address>
        <time datetime="2019-11-20T21:12:27+00:00">20 Nov 2019, 21:12</time>
      </address>
      <p>Després que el president francès, <a href="https://www.ara.cat/internacional/Divergencies-Paris-Berlin_0_2340365975.html"> Emmanuel Macron, declarés l'OTAN en "mort cerebral", l'Aliança intenta reivindicar-se.</a> El seu secretari general, Jens Stoltenberg, s'ha hagut d'enfrontar just després d'aquestes controvertides declaracions a una reunió de ministres d'Exteriors de l'Aliança en què s'ha fet evident el malestar de la resta de països davant les paraules del líder francès i en la qual, però, s'ha volgut donar un missatge d'unitat. Stoltenberg ha insistit que tots els líders estan més d'acord que mai que cal una OTAN reforçada i no feble, sobretot des dels ulls europeus. Però al mateix temps ha admès que cal transformar-la i actualitzar-la. Per això han fet oficial la decisió de declarar l'espai com el cinquè territori operacional, després de la terra, el mar, l'aire i el ciberespai. </p>
      <p>"L'espai és essencial per a les línies de defensa i dissuasió, per a la comunicació i la navegació", ha explicat el secretari general de l'Aliança. L'anunci ja era d'esperar, tot i que se segellarà de manera definitiva en la cimera de líders del desembre a Londres, en la qual es busca fixar el nou rumb d'una organització en crisi existencial, sobretot <a href="https://www.ara.cat/internacional/OTAN-anys-plena-crisi-existencial_0_2209579084.html">d'ençà que Donald Trump va arribar a la la Casa Blanca</a>. De fet, fonts diplomàtiques de l'OTAN citades per Reuters ja apuntaven al juny que la intenció amb aquesta declaració és ajudar a convèncer Trump que l'Organització del Tractat de l'Atlàntic Nord és una eina útil per lluitar contra la Xina i Rússia.</p>
      <p>El gegant asiàtic està desenvolupant armes que podria utilitzar en òrbita i Rússia és un dels pocs països que ara mateix pot llançar satèl·lits en òrbita. Com ha dit aquest dimecres el secretari general, el control de satèl·lits s'entén com una clau per detectar míssils i controlar moviments a terra, mar i aire. Tot i això, Stoltenberg ha repetit que "la intenció no és col·locar armes a l'espai", però sí que a partir d'ara s'entén com la cinquena zona d'operacions. "Hi ha al voltant de 2.000 satèl·lits a l'òrbita de la Terra i aproximadament la meitat són de països de l'OTAN; per tant, reconèixer l'espai com a domini operatiu seria un senyal clar que continuem enfortint la defensa a totes les àrees", ha reblat el secretari general de l'Aliança. </p>
      <p>L'anunci oficial s'esperava inicialment al desembre, però l'OTAN havia de respondre tant a les crítiques de Trump com a les de Macron per demostrar que el seu projecte no està mort. Les declaracions del president francès van caure com una galleda d'aigua freda, però han servit per revifar la discussió de fons sobre la reforma i actualització d'aquesta organització multilateral. Per això Alemanya ha presentat una proposta per reforçar-la a través de la creació d'un grup d'experts que treballi per recuperar la unitat entre els aliats. L'objectiu és reforçar el paper "polític" d'aquesta aliança ara qüestionada per Trump i per Macron, una aliança que Stoltenberg considera vital perquè, "malgrat les discrepàncies internes, aconsegueix superar desacords" i, sobretot, perquè és l'única que manté al mateix costat de la taula els Estats Units i la Unió Europea en qüestions tan rellevants com el control d'armes al món. </p>
    </article>
  </body>
</html>