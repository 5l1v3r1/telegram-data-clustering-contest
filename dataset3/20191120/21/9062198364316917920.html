<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382280/ikinci-yargi-paketinin-tarihi-belli-oldu-pakette-neler-olacak"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T21:33:00+00:00"/>
    <meta property="og:title" content="İkinci Yargı Paketi'nin tarihi belli oldu: Pakette neler olacak?"/>
    <meta property="og:description" content="İkinci Yargı Paketi'nin tarihi belli oldu: Pakette neler olacak?"/>
  </head>
  <body>
    <article>
      <h1>İkinci Yargı Paketi'nin tarihi belli oldu: Pakette neler olacak?</h1>
      <h2>TBMM'ye sunulması planlanan 'İkinci Yargı Paketi' üzerindeki çalışmalar sürüyor. Paketin Ocak ayında meclise sunulması bekleniyor.</h2>
      <address>
        <time datetime="2019-11-20T21:33:00+00:00">20 Nov 2019, 21:33</time>
      </address>
      <p>TBMM'ye sunulması planlanan 'İkinci Yargı Paketi' üzerindeki çalışmalarını sürdüren AKP Grup Başkanvekilleri, AKP'li Adalet Komisyonu üyeleri, Adalet Bakanlığı bürokratları ve AKP'li hukukçu milletvekilleri TBMM'de toplantı gerçekleştirdi.</p>
      <p>DHA'nın haberine göre AKP'li vekillerin üzerinde çalıştığı paketin, muhalefetin görüşüne sunulması bekleniyor. Ayrı paket olarak 2020'nin Ocak ayında Meclis'e sunulması planlanan infaz düzenlemesinin de ana hatları şekillenmeye başladı.</p>
      <p>Cumhurbaşkanı Recep Tayyip Erdoğan'ın talimatıyla, terör suçları başta olmak üzere, kasten öldürme, işkence, cinsel saldırı, çocukların cinsel istismarı, uyuşturucu veya uyarıcı madde imal ve ticareti, suç işlemek amacıyla örgüt kurma, devletin güvenliğine karşı suçlar, anayasal düzene ve bu düzenin işleyişine karşı suçlar, infaz indirimi kapsamı dışında kalacak.</p>
      <h3>İnfaz düzenlemesinde neler olacak?</h3>
      <p>İnfaz düzenlemesi ile denetimli serbestlik süresi artırılacak. Şu anda 2 yıl olan denetimli serbestliğin üst sınırının 3 yıla çekilmesi bekleniyor. Bir diğer görüş ise aldığı cezanın 5'te 1'i oranında denetimli serbestlik. 20 yıl ceza alan biri için denetimli serbestlik süresinin 4 yıl olması öngörülüyor. İnfaz indiriminin kapsadığı suçlarda ise cezaevinde kalınacak süre 3'te 2'den yüzde 50'ye indirilecek. Yani 20 yıl ceza alan biri 10 yıl cezaevinde kalacak. 2 ila 4 yıl arasında hüküm giyenler, suç şekline göre 1 gün ile 1 ay arasında cezaevinde yatacak. İnfaz süresi, suçun şekline göre kısalacak. İnfazın değil, cezanın yarısı olacak şekilde düzenleme yapılacak.</p>
      <h3>75 yaş üstüne ve kadınlara evde infaz</h3>
      <p>75 yaş ve üstünde olanlara evde infazın öngörüldüğü düzenlemede, kadınlara aldıkları hapis cezasına göre evde infaz verilmesi öngörülüyor. Ayrıca hamile kadınlar için de suçun 1 yıl ertelenmesi öngörülüyor. Denetimli serbestlik, yeniden düzenleniyor ve kademeli olarak düşünülen denetimli serbestlikle ilgili üç alternatifli öneri tartışılıyor.</p>
    </article>
  </body>
</html>