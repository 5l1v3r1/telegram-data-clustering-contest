<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-posmertno-nagorodiv-kombriga-128-yi-brigadi-zsu-330357_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T21:44:00+00:00"/>
    <meta property="og:title" content="Зеленський посмертно нагородив комбрига 128-ї бригади ЗСУ"/>
    <meta property="og:description" content="Президент публічно висловив співчуття на другий день після смерті полковника Коростельова."/>
  </head>
  <body>
    <article>
      <h1>Зеленський посмертно нагородив комбрига 128-ї бригади ЗСУ</h1>
      <h2>Президент публічно висловив співчуття на другий день після смерті полковника Коростельова.</h2>
      <address>
        <time datetime="2019-11-20T21:44:00+00:00">20 Nov 2019, 21:44</time>
      </address>
      <p>Президент України Володимир Зеленський нагородив орденом Богдана Хмельницького комбрига 128-ї окремої гірничо-штурмової Закарпатської бригади Збройних сил України <b><a href="https://dt.ua/UKRAINE/kombrig-128-yi-brigadi-zsu-pidirvavsya-na-mini-v-rayoni-novotroyickogo-329432_.html">Євгена Коростельева.</a> </b>Полковник Коростельова помер у харківському військовому госпіталі внаслідок підриву на міні в зоні проведення операції Об'єднаних сил.</p>
      <p>"За особисті заслуги у захисті державного суверенітету та територіальної цілісності України, самовіддане служіння українському народові постановляю: нагородити орденом Богдана Хмельницького II ступеня Коростельова Євгена Володимировича - полковника (посмертно)", - йдеться в президентському указі <a href="https://www.president.gov.ua/documents/8532019-30593">№853/2019</a>. Документ датований 19 листопада, але на сайті глави держави він з'явився у середу, 20 листопада.</p>
      <p>У ході візиту до Станиці Луганської Зеленський публічно висловив співчуття у зв'язку із загибеллю комбрига. За словами президента, Коростельов отримав поранення під час операції з розмінування.</p>
      <p>Однак журналіст Юрій Бутусов, котрий першим повідомив про поранення полковника, писав, що комбриг підірвався на міні під час обходу передових позицій свого підрозділу. Згідно з офіційним повідомленням штабу ООС, Коростельов отримав мінно-вибухові травми "під час виконання завдань у районі проведення операції Об'єднаних сил".</p>
      <p>"Під час операції з розмінування він отримав серйозні поранення і, на жаль, пішов... Але він назавжди з нами. Слава таким героям. Ми їм дуже вдячні. І наші щирі співчуття родині, близьким, рідним і його дітям", - заявив Зеленський.</p>
      <p>"Ми хочемо закінчити війну, тому що втрачаємо найкращих людей, кращих синів і дочок, які захищають нашу країну", - додав він.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F2388286164769596%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Комбриг 128-ї окремої гірничо-штурмової Закарпатської бригади ЗСУ Євген Коростельов <a href="https://dt.ua/UKRAINE/kombrig-128-yi-brigadi-zsu-pidirvavsya-na-mini-v-rayoni-novotroyickogo-329432_.html"><b>підірвався на міні в районі Новотроїцького Донецької області</b></a> 12 листопада, отримавши важкі мінно-вибухові травми. Пораненого полковника доставили до Військово-медичного клінічного центру Північного регіону в Харкові.</p>
      <p>Вранці 19 листопада <b><a href="https://dt.ua/UKRAINE/u-harkovi-v-likarni-pomer-komandir-128-yi-brigadi-zsu-330119_.html">полковник Коростельов помер</a></b>, не приходячи до тями. Того ж дня співчуття у зв'язку із загибеллю комбрига висловили Генштаб ЗСУ, командування Об'єднаних сил, посли США, Британії, Франції та Німеччини. Заяви президента Зеленського або його Офісу не було.</p>
      <figure>
        <iframe src="https://www.youtube.com/embed/OyeKMx-bFmU" width="640" height="360" data-service="Youtube" scrolling="no"/>
      </figure>
      <p>20 листопада Євгена Коростельова поховали в Сумах.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>