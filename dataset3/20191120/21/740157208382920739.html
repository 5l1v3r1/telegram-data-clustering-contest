<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/bikeu-rezygnuje-z-utrzymania-rowerow-miejskich-w-krakowie-co-dalej-z-miejska-wypozyczalnia,135305.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:17:00+00:00"/>
    <meta property="og:title" content="BikeU rezygnuje z utrzymania rowerów miejskich w Krakowie. Co dalej z miejską wypożyczalnią?"/>
    <meta property="og:description" content="Z końcem tego roku przestanie działać wypożyczalnia miejskich rowerów w Krakowie funkcjonująca pod nazwą Wavelo – poinformował zarząd spółki BikeU, która jest operatorem tego systemu."/>
  </head>
  <body>
    <article>
      <h1>BikeU rezygnuje z utrzymania rowerów miejskich w Krakowie. Co dalej z miejską wypożyczalnią?</h1>
      <address><time datetime="2019-11-20T21:17:00+00:00">20 Nov 2019, 21:17</time> by <a rel="author">PAP/JS  </a></address>
      <h4>Z końcem tego roku przestanie działać wypożyczalnia miejskich rowerów w Krakowie funkcjonująca pod nazwą Wavelo – poinformował zarząd spółki BikeU, która jest operatorem tego systemu.</h4>
      <hr/>
      <p>Jak napisała spółka w oświadczeniu, projekt rowerów miejskich Wavelo zostanie zamknięty z dniem 31 grudnia 2019 r., a sprzedaż abonamentów miesięcznych będzie wstrzymana od 1 grudnia. Do końca roku system będzie dostępny dla użytkowników korzystających z zakupionych aktywnych planów.</p>
      <p>"Wierzymy, że rower miejski wkrótce wróci do Krakowa na nowych, lepszych zasadach" - napisał w oświadczeniu Albert Wójtowicz,dyrektor operacyjny Projektu Wavelo.</p>
      <p>BikeU nie podała powodu rezygnacji z utrzymywania systemu rowerów miejskich w Krakowie. Nieoficjalnie wskazuje się na konkurencję ze strony wypożyczalni elektrycznych hulajnóg, a także mało atrakcyjny model biznesowy, oparty na opłatach abonamentowych użytkowników.</p>
      <p>Krakowska miejska wypożyczalnia rowerów, której mieszkańcy w głosowaniu nadali nazwę Wavelo, działa od października 2016 r. z koncesją wydaną przez miasto na osiem lat, bez zimowej przerwy. System liczy ponad 160 stacji i ponad 1,5 tys. jednośladów rozlokowanych w całym mieście.</p>
      <p>Wypożyczalnia działa w oparciu o system, do którego można przystąpić za pośrednictwem strony internetowej lub aplikacji mobilnej. Oparty jest na opłatach abonamentowych użytkowników w dwóch opcjach: za 20 zł miesięcznie z możliwością jazdy przez godzinę dziennie, a za 25 zł miesięcznie - 90 minut dziennie. Dostępne są także dwie inne formy płatności: opcja pay as you go (płać za minutę) oraz wypożyczenie roweru na jeden dzień.</p>
      <p>Kraków był pierwszym polskim miastem, które w 2008 r. uruchomiło system rowerów miejskich. Pierwszy system pod nazwą KMK Bike zastąpiło w 2016 r. Wavelo, której operatorem jest spółka BikeU. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>