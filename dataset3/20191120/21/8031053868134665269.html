<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%bd%ce%b9%cf%83%cf%87%cf%8d%ce%b5%cf%84%ce%b1%ce%b9-%cf%84%ce%bf-%ce%bb-%cf%83-%ce%bc%ce%b5-%ce%b1%ce%b2%cf%8d%ce%b8%ce%b9%cf%83%cf%84%ce%b1-%cf%83%ce%ba%ce%ac%cf%86%ce%b7-%ce%ad.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T21:44:53+00:00"/>
    <meta property="og:title" content="Ενισχύεται το Λ/Σ με «αβύθιστα» σκάφη: Έρχονται τα Ελληνικής κατασκευής πανίσχυρα Rafnar 1100 – Νέα δεδομένα στο Αιγαίο"/>
    <meta property="og:description" content="ΠΝ και ΛΣ ετοιμάζονται, καθώς το επόμενο χρονικό διάστημα, το κλίμα έντασης στο Αιγαίο θα ενταθεί και χρειάζονται άμεσα λύσεις."/>
  </head>
  <body>
    <article>
      <h1>Ενισχύεται το Λ/Σ με «αβύθιστα» σκάφη: Έρχονται τα Ελληνικής κατασκευής πανίσχυρα Rafnar 1100 – Νέα δεδομένα στο Αιγαίο</h1>
      <address>
        <time datetime="2019-11-20T21:44:53+00:00">20 Nov 2019, 21:44</time>
      </address>
      <p>ΠΝ και ΛΣ ετοιμάζονται, καθώς το επόμενο χρονικό διάστημα, το κλίμα έντασης στο Αιγαίο θα ενταθεί και χρειάζονται άμεσα λύσεις.</p>
      <p>
        <b>Ήδη έχουμε ένα πρώτο θετικό γεγονός με το περιπολικό <a href="https://www.pentapostagma.gr/2019/11/%cf%86%ce%bf%cf%85%ce%bb%ce%ac%cf%81%ce%b5%ce%b9-%ce%bc%ce%b7%cf%87%ce%b1%ce%bd%ce%ad%cf%82-%ce%b7-%ce%bd%ce%ad%ce%b1-%cf%80%cf%85%cf%81%ce%b1%cf%85%ce%bb%ce%ac%ce%ba%ce%b1%cf%84%ce%bf.html">κατευθυνόμενων βλημάτων «Καραθανάσης»</a> -όπως αναμένεται να ονομαστεί- καθώς παρά τα σοβαρά προβλήματα που αντιμετωπίζουν τα ναυπηγεία της Ελευσίνας, ολοκληρώνει τις δοκιμές του και περιμένει μόνο να «κουμπώσει»τους φονικούς Exocet για να παραδοθεί, με σημαντικότατη ομολογουμένως καθυστέρηση, στη δύναμη του Στόλου. </b>
      </p>
      <p>
        <b><a href="https://www.pentapostagma.gr/2019/11/%cf%80%ce%bb%cf%89%cf%84%ce%ac-%cf%86%cf%81%ce%bf%cf%8d%cf%81%ce%b9%ce%b1-%ce%b8%ce%b1-%ce%b5%ce%af%ce%bd%ce%b1%ce%b9-%ce%bf%ce%b9-belhrra-%cf%86%ce%bf%cf%81%cf%84%cf%8e%ce%bd.html">Εξελίξεις έχουμε &amp; με τις Βelharra</a>. Τη προηγούμενη εβδομάδα έλαβε χώρα πλειάδα συναντήσεων μεταξύ της Γαλλικής και της Ελληνικής πλευράς για το θέμα των φρεγατών Belharra. </b>
      </p>
      <p>Στις συναντήσεις πήραν μέρος στελέχη των εταιρειών Naval Group και MBDA εντός της Διεύθυνσης Εξοπλισμών του ΓΕΝ ενώ οι επιτελείς της ΓΔΑΕΕ συναντήθηκαν με τη Γαλλική DGA (Direction générale de l’armement).</p>
      <p>
        <b>Όπως σας ενημερώσαμε δε, <a href="https://www.pentapostagma.gr/2019/11/%cf%83%ce%b5-%cf%80%ce%bf%cf%81%ce%b5%ce%af%ce%b1-%ce%b1%ce%bd%ce%b1%ce%b2%ce%ac%ce%b8%ce%bc%ce%b9%cf%83%ce%b7%cf%82-%ce%bf%ce%b9-%ce%ad%ce%bd%ce%bf%cf%80%ce%bb%ce%b5%cf%82-%ce%b4%cf%85%ce%bd%ce%ac.html">τα Επιτελεία αναζητούν κονδύλια</a> και βιάζονται να δρομολογηθούν τα εξοπλιστικά προγράμματα.</b>
      </p>
      <p>Σε πλήρη επεξεργασία είναι τα επερχόμενα οικονομικά σχέδια του υπουργείου Εθνικής Άμυνας, με τα Επιτελεία να πραγματοποιούν διαρκείς συσκέψεις όπου μέσα από αυτές θα τεθούν οι προτεραιότητες για τον Στρατό, την Αεροπορία και το Ναυτικό.</p>
      <p>Βέβαια το μεγάλο στοίχημα είναι το πώς τα 530.000.000 ευρώ – που ήταν ο μνημονιακός προϋπολογισμός- θα γίνουν το λιγότερο 900.000.000 ευρώ, ώστε αν μη τι άλλο να υπάρξει η συντήρηση ουσίας στα μέσα των Ενόπλων Δυνάμεων.</p>
      <p>
        <b>ΕΝΙΣΧΥΕΤΑΙ ΤΟ ΛΣ </b>
      </p>
      <p>Ενισχύεται το ΛΣ με την απόκτηση 10 νέων ταχυπλόων σκαφών κλειστού τύπου δωρεά της Ένωσης Ελλήνων Εφοπλιστών. Τα σκάφη θα κατασκευαστούν από την ελληνική εταιρεία Rafnar Hellas στο ναυπηγείο της εταιρείας που βρίσκεται στο βιομηχανικό πάρκο Κερατέας.</p>
      <p>Πρόκειται για το σκάφος τύπου Rafnar 1100 Cabin μήκους 11,5 μέτρων με μέγιστη ταχύτητα των 56 κόμβων. Θα φέρει θωράκιση στη καμπίνα διακυβέρνησης επιπέδου ΙΙΙ σύμφωνα με τα πρότυπα και τις προδιαγραφές του ΝΑΤΟ.</p>
      <p>
        <b>Φέρει δύο εξωλέμβιους κινητήρες Mercury των 450 ίππων έκαστος, θερμική κάμερα της FLIR τύπου M364, ραντάρ πλοήγησης της Simrad, σύστημα διοίκησης και ελέγχου καθώς και κάμερα ημέρας/ νύχτας τύπου MOHOC ώστε να καταγράφονται τα περιστατικά, <a href="https://defencereview.gr/hellenic-coast-guard-new-boats/">αναφέρει το defencereview.gr </a></b>
      </p>
      <figure>
        <img src="https://www.pentapostagma.gr/wp-content/uploads/2019/11/rafnar_hcg.jpg"/>
      </figure>
      <p>Ο οπλισμός θα αποτελείται από ένα πολυβόλο διαμετρήματος των 12,7mm στη πλώρη του σκάφους επί ειδικής βάσης. Η καμπίνα δύναται να γίνει και ασθενοφόρο. Τα σκάφη είναι Ισλανδικής σχεδίασης και ελληνικής κατασκευής.</p>
      <p>
        <b>Τα συγκεκριμένα σκάφη θεωρούνται αβύθιστα χωρίς δύναται να επιχειρούν σε εξαιρετικά δυσμενείς συνθήκες αφού ακόμα και σε περίπτωση ανατροπής το σκάφος επαναφέρεται στην αρχική του θέση. </b>
      </p>
      <p>Mία ευχάριστη είδηση, που δείχνει σιγά-σιγά κάτι να κινείται.</p>
    </article>
  </body>
</html>