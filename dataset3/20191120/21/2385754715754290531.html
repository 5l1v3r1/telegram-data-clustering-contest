<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598367/o-ntonalnt-tousk-ekselegi-neos-proedros-tou-elk"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T21:45:00+00:00"/>
    <meta property="og:title" content="Ο Ντόναλντ Τουσκ εξελέγη νέος πρόεδρος του ΕΛΚ"/>
    <meta property="og:description" content="Ο απερχόμενος πρόεδρος του Ευρωπαϊκού Συμβουλίου Ντόναλντ Τουσκ εξελέγη σήμερα νέος πρόεδρος του Ευρωπαϊκού Λαϊκού Κόμματος.   Η εκλογή του από το..."/>
  </head>
  <body>
    <article>
      <h1>Ο Ντόναλντ Τουσκ εξελέγη νέος πρόεδρος του ΕΛΚ</h1>
      <address><time datetime="2019-11-20T21:45:00+00:00">20 Nov 2019, 21:45</time> by <a rel="author">SigmaLive</a></address>
      <p>Ο απερχόμενος πρόεδρος του Ευρωπαϊκού Συμβουλίου Ντόναλντ Τουσκ εξελέγη σήμερα νέος πρόεδρος του Ευρωπαϊκού Λαϊκού Κόμματος.</p>
      <p>Η εκλογή του από το 13ο συνέδριο του ΕΛΚ που πραγματοποιείται στο Ζάγκρεμπ, εξελίχθηκε σε τυπική διαδικασία, καθώς ήταν ο μοναδικός υποψήφιος. Στην ψηφοφορία που πραγματοποιήθηκε σήμερα κατά την πρώτη ημέρα του συνεδρίου του ΕΛΚ, ο Ντόναλντ Τουσκ εξελέγη με 93% των ψήφων.</p>
      <p>Ο Πολωνός Τουσκ διαδέχεται στο τιμόνι του ΕΛΚ τον Γάλλο πολιτικό Ζοζέφ Ντολ.</p>
      <p>Σημειώνεται πως ο Ντόναλντ Τουσκ είναι ο πρώτος πρόεδρος του ΕΛΚ από χώρα της πρώην ανατολικής Ευρώπης.</p>
      <p>Αύριο, δεύτερη ημέρα του συνεδρίου, θα διεξαχθεί η ψηφοφορία για την εκλογή των 10 νέων αντιπροέδρων του ΕΛΚ και του νέου ταμία. Μεταξύ των 12 υποψήφιων για τις 10 θέσεις αντιπροέδρου του ΕΛΚ είναι ο πρόεδρος του κυπριακού κόμματος ΔΗΣΥ, Αβέρωφ Νεοφύτου, και ο πρώην πρόεδρος του Ευρωπαϊκού Κοινοβουλίου, Αντόνιο Ταγιάνι.</p>
      <p>Για τη θέση του ταμία του κόμματος έχει καταθέσει υποψηφιότητα ο Γερμανός βουλευτής των Χριστιανοκοινωνιστών, Κρίστιαν Σμιτ.</p>
      <p>Πηγή: ΑΠΕ-ΜΠΕ</p>
    </article>
  </body>
</html>