<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-humilia-el-fenerbahce-en-una-nit-estellar-al-palau-89-63/noticia/2964888/"/>
    <meta property="og:site_name" content="CCMA"/>
    <meta property="article:published_time" content="2019-11-20T21:06:23+00:00"/>
    <meta property="og:title" content="El Barça humilia el Fenerbahçe en una nit estel·lar al Palau (89-63)"/>
    <meta property="og:description" content="Els catalans tornen a liderar la classificació mentre que el futur d'Obradovic penja d'un fil"/>
  </head>
  <body>
    <article>
      <h1>El Barça humilia el Fenerbahçe en una nit estel·lar al Palau (89-63)</h1>
      <h2>Els catalans tornen a liderar la classificació mentre que el futur d'Obradovic penja d'un fil</h2>
      <address><time datetime="2019-11-20T21:06:23+00:00">20 Nov 2019, 21:06</time> by <a rel="author">Jordi Robirosa</a></address>
      <figure>
        <img src="https://statics.ccma.cat/multimedia/jpg/5/0/1574287419105.jpg"/>
        <figcaption>Brandon Davies ha donat espectacle al Palau (@FCBbasket)</figcaption>
      </figure>
      <p>Volen una dada que expliqui la concentració d'un equip i la indolència de l'altre? Anotin aquesta: als 23 minuts el Barcelona havia encistellat els 7 tirs lliures llançats; per la seva banda, el Fenerbahçe havia fallat els vuit que havia intentat: una dada ignominiosa per a un equip professional. Alguna cosa de molt grossa passa dintre del vestidor turc, si no és absolutament incomprensible el que s'ha esdevingut aquesta nit al Palau.</p>
      <p>El Fenerbahçe ha jugat un partit lamentable, és cert; però val a dir que el Barça n'ha jugat un d'excepcional. Increïble veure els de Pesic pressionant, carregant el rebot, suant la cansalada, al capdavall, tot i tenir 15, 20, 24 o 28 punts de diferència; inversemblant. <b>Cory Higgins ha tornat a ser el "capo cannoniero" de l'equip amb 22 punts</b>; però anotem els <b>10</b><b> rebots de Mirotic</b>, les <b>9 assistències de Delaney</b> i l'esforç de tot l'equip, inclòs Bolmaro, que ha anotat una cistella després de robatori.</p>
      <p>I per acabar fixem-nos amb aquest capicua: <b>el Barça al capdamunt amb 7 victòries i 2 derrotes</b>. El Fener, al capdavall, amb 2 victòries i 7 derrotes. Apostoflant.</p>
    </article>
  </body>
</html>