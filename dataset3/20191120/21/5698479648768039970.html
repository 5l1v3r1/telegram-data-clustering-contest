<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/iranians-environment-avtivists-sentenced-to-six-to-ten-years-jail"/>
    <meta property="og:site_name" content="euronews"/>
    <meta property="article:published_time" content="2019-11-20T21:00:29+00:00"/>
    <meta property="og:title" content="شش فعال محیط زیست ایران به ۶ تا ۱۰ سال زندان محکوم شدند"/>
    <meta property="og:description" content="این پرونده در دو سال گذشته به یکی از موارد اختلاف نظر میان دستگاه‌های اطلاعاتی موازی و قوه قضائیه و ریاست جمهوری ایران بدل شد."/>
  </head>
  <body>
    <article>
      <h1>شش فعال محیط زیست ایران به ۶ تا ۱۰ سال زندان محکوم شدند</h1>
      <address><time datetime="2019-11-20T21:00:29+00:00">20 Nov 2019, 21:00</time> by <a rel="author">یورونیوز </a></address>
      <figure>
        <img src="https://static.euronews.com/articles/stories/04/31/27/08/773x435_cmsv2_2803e1c4-e940-5af8-a064-a95f2ac2bc98-4312708.jpg"/>
      </figure>
      <p>قوه قضائیه ایران اعلام کرد پس از برگزاری ۳۶ جلسه از دادگاه «متهمان به جاسوسی از مراکز نظامی در پوشش محیط زیست» رای صادر و شش نفر از متهمان پرونده به زندان از ۶ تا ۱۰ سال محکوم شدند.</p>
      <p>به گزارش ایرنا، غلامحسین اسماعیلی، سخنگوی قوه قضائیه ایران روز چهارشنبه با اعلام این خبر گفت: «دادگاه متهمان جاسوسی از مراکز نظامی در پوشش محیط زیست با حضور آن‌ها و وکلای مدافعشان در شعبه ۱۵ دادگاه انقلاب برگزار و رئیس دادگاه [قاضی صلواتی] با توجه به استماع دفاعیات متهمان و وکلای مدافع آنها رای صادر کرد.»</p>
      <p>آقای اسماعیلی با اشاره به اینکه رای دادگاه بدوی و قابل تجدیدنظرخواهی است، با استناد به مواد قانونی از بیان جزئیات حکم خودداری کرد. با این حال به گزارش برخی رسانه‌های ایرانی به نقل از وکلا و نزدیکان این افراد، نیلوفر بیانی به ۱۰ سال زندان و رد مال شش سال کار در سازمان ملل، مراد طاهباز به ۱۰ سال، طاهر قدیریان و هومن جوکار هر کدام به ۸ سال زندان و امیرحسین خالقی و سپیده کاشانی هم به ۶ سال زندان محکوم شده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/10/26/human-rights-watch-warns-against-possible-death-penalty-for-iranian-environmentalists">
            <b>بازداشت فعالان محیط زیست در ایران؛ هشدار دیده‌بان حقوق بشر نسبت به اعدام متهمان</b>
          </a>
        </li>
        <li>
          <b>
            <a href="https://farsi.euronews.com/2019/02/06/leonardo-dicaprio-on-iranian-environmental-activists-detained-in-iran">دی‌کاپریو از کنشگران بازداشت شده محیط زیست در ایران حمایت کرد</a>
          </b>
        </li>
        <li>
          <a href="https://farsi.euronews.com/2018/02/11/kavous-seyed-emami-iranian-environmental-activist-commited-suicide-in-prisons-">
            <b>واکنش‌ها به ادعای «خودکشی» کاووس سید امامی در زندان اوین</b>
          </a>
        </li>
      </ul>
      <p>هنوز خبری درباره حکم و میزان محکومیت حکم سام رجبی و عبدالرضا کوهپایه،‌ دیگر متهمان این پرونده منتشر نشده است.</p>
      <p>رسیدگی به پرونده این هشت نفر زمستان سال گذشته و حدود یک سال پس از بازداشت آن‌ها آغاز شد.</p>
      <p>کاووس سید امامی، دیگر متهم این پرونده و رئیس سازمان غیردولتی میراث حیات وحش پارسیان، مدت کوتاهی پس از بازداشت در زندان درگذشت. مقام‌های ایران اعلام کردند وی خودکشی کرده است. با این حال این روایت از سوی خانواده آقای سیدامامی رد شده است.</p>
      <p>این پرونده در دو سال گذشته به یکی از موارد اختلاف نظر میان دستگاه‌های اطلاعاتی موازی و قوه قضائیه و ریاست جمهوری ایران بدل شد. با آنکه وزارت اطلاعات و دولت حسن روحانی، اتهام جاسوسی به بازداشت‌شدگان این پرونده را غیرقابل قبول خواند، اما قوه قضائیه و سازمان حفاظت اطلاعات سپاه به‌عنوان ضابط قضایی، بارها تاکید کردند که شواهد روشنی از جاسوسی و ارتباط این ۹ متهم با دولت‌های متخاصم وجود دارد.</p>
    </article>
  </body>
</html>