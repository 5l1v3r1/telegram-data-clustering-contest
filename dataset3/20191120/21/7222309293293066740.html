<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/prins-andrew-tar-timeout/"/>
    <meta property="og:site_name" content="HBL"/>
    <meta property="article:published_time" content="2019-11-20T21:11:00+00:00"/>
    <meta property="og:title" content="Prins Andrew tar timeout"/>
    <meta property="og:description" content="Prins Andrew tar, på obestämd tid, paus från alla offentliga uppdrag för det brittiska kungahuset. Beslutet kommer sedan prinsen dragits in i sexbrottshärvan kring den numera avlidne miljardären Jeffrey Epstein."/>
  </head>
  <body>
    <article>
      <h1>Prins Andrew tar timeout</h1>
      <h2>Prins Andrew tar, på obestämd tid, paus från alla offentliga uppdrag för det brittiska kungahuset. Beslutet kommer sedan prinsen dragits in i sexbrottshärvan kring den numera avlidne miljardären Jeffrey Epstein.</h2>
      <address><time datetime="2019-11-20T21:11:00+00:00">20 Nov 2019, 21:11</time> by <a rel="author">Henrik Samuelsson/TT</a></address>
      <p>Pausen kommer på prins Andrews egen begäran.</p>
      <p>"Under de senaste dagarna har det blivit uppenbart för mig att omständigheterna runt mina tidigare kopplingar till <b>Jeffrey</b> <b>Epstein</b> har blivit ett stort störningsmoment i min familjs arbete", skriver prinsen i ett uttalande.</p>
      <p>Andrew, drottning Elizabeths näst äldste son, står inte formellt anklagad för att ha begått brott, men en nu 35-årig kvinna i kretsen kring Epstein hävdar att Andrew 2001 i London hade sex med henne då hon var bara 17 år. I en intervju med BBC i lördags kommenterade Andrew själv anklagelserna, men prinsens flera gånger långsökta svar har bara resulterat i att kritikstormen mot honom tilltagit.</p>
      <p>När han ombads kommentera ett foto – som Epstein uppges ha tagit – av sig själv med armen om flickan sade sig prinsen inte minnas tillfället och antydde att bilden kunde ha manipulerats.</p>
      <p>– Det är vad jag skulle beskriva som mig på bilden. Men vi kan inte vara säkra på om det är min hand på hennes, vad blir det, vänstra sida, sade prinsen.</p>
      <p>
        <b>Blev debattämne</b>
      </p>
      <p>Intervjun kom att dryftas på högsta politiska nivå när Labours <b>Jeremy</b> <b>Corbyn</b> och premiärminister <b>Boris</b> <b>Johnson</b> från Konservativa partiet på tisdagen möttes i en tv-sänd partiledardebatt inför det brittiska nyvalet</p>
      <p>– Det finns mycket, mycket allvarliga frågor som måste besvaras, och ingen ska stå ovanför lagen, kommenterade Corbyn när ämnet togs upp.</p>
      <p>– All vår sympati bör läggas hos Jeffrey Epsteins offer, och juridiken måste få fortgå, sade Johnson.</p>
      <p>
        <b>Ångrar samröre</b>
      </p>
      <p>I sitt uttalande tar prins Andrew avstånd från Epstein, som begick självmord i sin häktescell den 10 augusti, samt uttrycker sin sympati för offren.</p>
      <p>"Jag ångrar fortsatt och otvetydigt mitt oförnuftiga samröre med Jeffrey Epstein. Hans självmord lämnade många obesvarade frågor, särskilt för hans offer, och jag sympatiserar djupt med alla som har drabbats."</p>
      <p>Prisen uppger också att han är beredd att bistå rättvisan.</p>
      <p>"Självklart är jag beredd att hjälpa alla berörda myndigheter med deras utredningar om det behövs", skriver han i uttalandet.</p>
    </article>
  </body>
</html>