<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%bf%ce%bb%ce%b9%ce%b2%ce%af%ce%b1-%ce%bc%cf%80%cf%81%ce%bf%cf%83%cf%84%ce%ac-%cf%83%cf%84%ce%bf%ce%bd-%ce%ba%ce%af%ce%bd%ce%b4%cf%85%ce%bd%ce%bf-%cf%84%ce%bf%cf%85-%ce%b5%ce%bc%cf%86%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T21:19:49+00:00"/>
    <meta property="og:title" content="Βολιβία: Μπροστά στον κίνδυνο του εμφυλίου η χώρα – Στους 32 οι νεκροί από τα βίαια επεισόδια-Βίντεο"/>
    <meta property="og:description" content="Η πολιτική αναταραχή και οι εντάσεις συνεχίζονται στη Βολιβία με τη χώρα να βρίσκεται στα πρόθυρα του εμφυλίου μετά την παραίτηση του Έβο Μοράλες."/>
  </head>
  <body>
    <article>
      <h1>Βολιβία: Μπροστά στον κίνδυνο του εμφυλίου η χώρα – Στους 32 οι νεκροί από τα βίαια επεισόδια-Βίντεο</h1>
      <address>
        <time datetime="2019-11-20T21:19:49+00:00">20 Nov 2019, 21:19</time>
      </address>
      <p>
        <b>Η πολιτική αναταραχή και οι εντάσεις συνεχίζονται στη Βολιβία με τη χώρα να βρίσκεται στα πρόθυρα του εμφυλίου μετά την παραίτηση του Έβο Μοράλες.</b>
      </p>
      <p>Βυθισμένη στο χάος παραμένει η Βολιβία. Τουλάχιστον οκτώ άνθρωποι έχασαν τη ζωή τους στις συγκρούσεις που σημειώθηκαν μεταξύ υποστηρικτών του πρώην προέδρου ‘Εβο Μοράλες και των βολιβιανών δυνάμεων της τάξης κοντά σε διυλιστήριο που απέχει μερικά χιλιόμετρα από την πρωτεύουσα Λα Πας.</p>
      <p>Ο νέος αυτός τραγικός απολογισμός αυξάνει σε 32 τον αριθμό των ανθρώπων που έχασαν τη ζωή τους στα βίαια επεισόδια που συγκλονίζουν τη χώρα της νότιας Αμερικής μετά τις επίμαχες προεδρικές εκλογές της 20ης Οκτωβρίου.</p>
      <figure>
        <iframe src="https://www.youtube.com/embed/dWjfmXn0um8" width="900" height="506" data-service="Youtube" scrolling="no"/>
      </figure>
      <p>Ο Μοράλες είχε δηλώσει νικητής, αλλά τρεις εβδομάδες αργότερα αναγκάστηκε να παραιτηθεί υπό την πίεση των διαδηλώσεων και την ανατροπή του από τον στρατό.</p>
      <figure>
        <img src="https://i1.prth.gr/images/w880/files/2019-11-20/000_1MF7VC.jpg"/>
      </figure>
      <figure>
        <img src="https://i1.prth.gr/images/w880/files/2019-11-20/000_1MF7W0.jpg"/>
      </figure>
      <p>Μετά την παραίτηση του Μοράλες, του πρώτου αυτόχθονα προέδρου της Βολιβίας, υποστηρικτές του διαδηλώνουν καθημερινά στους δρόμους της Λα Πας και σε άλλες πόλεις της επαρχίας, αξιώνοντας να φύγει η Τζανίνε Άνιες και να αποκατασταθεί στην εξουσία ο σοσιαλιστής ηγέτης για να ολοκληρώσει τη θητεία του, που τυπικά θα ολοκληρωνόταν τον Ιανουάριο.</p>
      <p>Στη Λα Πας, καταγράφονται ελλείψεις τροφίμων σε καταστήματα και εστιατόρια λόγω των αποκλεισμών δρόμων σε αγροτικές περιοχές της Βολιβίας, στο κεντρικό και στο ανατολικό τμήμα της χώρας.</p>
      <p>Οι τιμές βασικών ειδών διατροφής έχουν απογειωθεί στις αγορές.</p>
    </article>
  </body>
</html>