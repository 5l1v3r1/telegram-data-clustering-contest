<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/ukrenergo-zayavyla-pro-nestachu-majzhe-500-mln-grn-dlya-finansuvannya-zelenogo-taryfu/"/>
    <meta property="og:site_name" content="Рубрика"/>
    <meta property="article:published_time" content="2019-11-20T21:46:23+00:00"/>
    <meta property="og:title" content="Укренерго заявила про нестачу майже 500 млн грн для фінансування &quot;зеленого тарифу&quot;"/>
    <meta property="og:description" content="Укренерго недоотримує кошти зі сплати за послуги передачі від низки підприємств, для яких з липня 2019 року дія нових тарифів на передачу призупинена в судовому порядку. Національній енергетичній компанії Укренерго не вистачає коштів, щоб виплатити у першій декаді листопада аванс держпідприємству Гарантований покупець для компенсації його витрат зі сплати «зеленого тарифу». Дефіцит становить понад 481 […]"/>
  </head>
  <body>
    <article>
      <h1>Укренерго заявила про нестачу майже 500 млн грн для фінансування "зеленого тарифу"</h1>
      <address><time datetime="2019-11-20T21:46:23+00:00">20 Nov 2019, 21:46</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/14-22-860x450.jpg"/>
      </figure>
      <p>
        <b>
          <b>Укренерго недоотримує кошти зі сплати за послуги передачі від низки підприємств, для яких з липня 2019 року дія нових тарифів на передачу призупинена в судовому порядку.</b>
        </b>
      </p>
      <p>Національній енергетичній компанії Укренерго не вистачає коштів, щоб виплатити у першій декаді листопада аванс держпідприємству Гарантований покупець для компенсації його витрат зі сплати «зеленого тарифу». Дефіцит становить понад 481 млн грн, розмір авансу — 821 млн грн, повідомили в Укренерго.</p>
      <p>Протягом липня-жовтня 2019 року Укренерго здійснило всі необхідні платежі для компенсації витрат на «зелений» тариф Гарантованого покупця.</p>
      <related>
        <h4>Читайте також</h4>
        <a href="https://rubryka.com/2019/10/19/zeleni-taryfy-zalyshatsya-nezminnymy-mylovanov/"/>
      </related>
      <p>«Основною причиною браку коштів для компенсації „зеленого тарифу“ зараз є нерівномірність та заборгованість по сплаті учасниками ринку послуги НЕК Укренерго з передачі електроенергії. Станом на 14 листопада 2019 року ця заборгованість становить більш ніж 1,2 млрд грн, а рівень розрахунків — 90%. Таким чином виплата коштів для Гарантованого покупця можлива лише за рахунок залишків на банківських рахунках Укренерго. Так, 14 листопада вони дорівнювали близько 780 млн грн, з яких компанії необхідно зарезервувати 530 млн грн для сплати податку на прибуток за підсумками дев’яти місяців 2019 року, який потрібно сплатити до 20 листопада 2019 року», — сказано у повідомленні.</p>
      <related>
        <h4>Читайте також</h4>
        <a href="https://rubryka.com/2019/10/10/zelenyj-taryf-treba-znyzyty-zelenskyj/"/>
      </related>
      <p>У компанії наголосили, що крім заборгованості учасників ринку зі сплати тарифу за передачу е/е, Укренерго протягом липня-листопада недоотримує кошти зі сплати за послуги передачі від низки підприємств, для яких з липня 2019 року дія тарифів на передачу, які встановлені на друге півріччя 2019 року, призупинена в судовому порядку. В результаті загальне недоотримання коштів за липень-листопад через призупинення тарифів через суд становить 406,62 млн грн. Ці кошти можуть надійти в рахунок сплати тарифу на передачу лише після відповідного рішення судів.</p>
    </article>
  </body>
</html>