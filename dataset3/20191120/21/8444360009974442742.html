<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/texnologia/telos-oi-konsoles-apo-ti-google-ston-aera-i-nea-platforma-game-streaming-stadia/2919901/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T21:27:01+00:00"/>
    <meta property="og:title" content="Τέλος οι κονσόλες από τη Google! Στον “αέρα” η νέα πλατφόρμα game streaming, Stadia"/>
    <meta property="og:description" content="Το live streaming μετά την μουσική, τον κινηματογράφο και την τηλεόραση μπαίνει και στα βιντεοπαιχνίδια, καθώς στις 19 Νοεμβρίου τέθηκε σε λειτουργία από τη Google η νέα πλατφόρμα game-streaming Stadia."/>
  </head>
  <body>
    <article>
      <h1>Τέλος οι κονσόλες από τη Google! Στον “αέρα” η νέα πλατφόρμα game streaming, Stadia</h1>
      <h2>Το live streaming μετά την μουσική, τον κινηματογράφο και την τηλεόραση μπαίνει και στα βιντεοπαιχνίδια, καθώς στις 19 Νοεμβρίου τέθηκε σε λειτουργία από τη Google η νέα πλατφόρμα game-streaming Stadia.</h2>
      <address><time datetime="2019-11-20T21:27:01+00:00">20 Nov 2019, 21:27</time> by <a rel="author">Newsit Newsroom</a></address>
      <p>Η νέα πλατφόρμα game-streaming Stadia της Google θα βρίσκεται στο υπολογιστικό «νέφος» και θα είναι προσβάσιμη μέσω διαδικτύου από τους χρήστες. Η νέα πλατφόρμα, που βασίζεται στη μεγάλη δύναμη των υπολογιστικών κέντρων της Google για να «τρέξει» τα παιγνίδια, καθιστά περιττές τις κονσόλες παιχνιδιών.</p>
      <p>Ο χρήστης μπορεί να παίζει σε οποιαδήποτε συσκευή συνδεδεμένη στο διαδίκτυο (υπολογιστή, ταμπλέτα, έξυπνο κινητό, τηλεόραση κ.α.), με τη βοήθεια του Google Chromecast ή μιας ειδικής εφαρμογής Stadia για smartphones. Σε υπολογιστή ο χρήστης χρησιμοποιεί το πρόγραμμα πλοήγησης Chrome.</p>
      <p>Η Google δεν είναι η μοναδική εταιρεία τεχνολογίας που «ποντάρει» ότι το streaming θα φέρει τα πάνω-κάτω στην τεράστια διεθνή αγορά βιντεοπαιγνιδιών ύψους 150 δισεκατομμυρίων δολαρίων, σύμφωνα με τον «Εκόνομιστ». Αυτόν τον μήνα η Microsoft ανακοίνωσε νέα παιγνίδια για την πειραματική υπηρεσία της xCloud που θα ξεκινήσει επίσημα το 2020 και η οποία θα δουλεύει μαζί με την υπάρχουσα συνδρομητική υπηρεσία Xbox Game Pass, που επιτρέπει στους χρήστες να «κατεβάζουν» παιγνίδια. Κάτι ανάλογο λέγεται ότι ετοιμάζει επίσης η Amazon, ενώ η Nvidia δοκιμάζει τη δική της υπηρεσία GeForce Now και η Sony ήδη προσφέρει την υπηρεσία streaming Playstation Now που προσφέρει πάνω από 800 βιντεοπαιγνίδια.</p>
      <p>H Stadia, που απαιτεί σύνδεση διαδικτύου με ταχύτητα τουλάχιστον 10Mbps, θα αρχίσει με 22 διαθέσιμα βιντεοπαιγνίδια, μεταξύ των οποίων τα “Assasin’s Creed Odyssey”, “Destiny 2”, “Mortal Combat 11” και “NBA 2K20”. Το streaming που θα γίνεται σε ανάλυση 4Κ, θα παρέχεται μέσω της premium υπηρεσίας Stadia Pro με μηνιαία συνδρομή 9,99 δολαρίων.</p>
      <p>Η Google έκανε γνωστό ότι έχει υπό ανάπτυξη περισσότερα από 450 βιντεοπαιγνίδια, τα οποία θα αρχίσουν να προστίθενται στην online πλατφόρμα Stadia από το 2020, σύμφωνα με το πρακτορείο Ρόιτερς. Η Stadia ξεκίνησε να παρέχεται σε 14 χώρες (ΗΠΑ, Βρετανία, Καναδά, Γαλλία, Γερμανία κ.α.) και ο χρήστης ξεκινά ενεργοποιώντας το λογαριασμό του στη διεύθυνση stadia.google.com.</p>
      <p>Όμως, η επιτυχία του game-streaming εξαρτάται σε μεγάλο βαθμό, πέρα από τη μεγάλη γκάμα online παιγνιδιών, από την κατάσταση του δικτύου και τις δυνατότητες της συσκευής του χρήστη, ιδίως όσον αφορά παιγνίδια με απαιτητικά γραφικά. Ήδη ακούστηκαν παράπονα από μερικούς χρήστες ότι υπάρχει μια χρονική υστέρηση μεταξύ του πατήματος ενός πλήκτρου και της αντίδρασης στην οθόνη τους.</p>
      <p>Επίσης σύμφωνα με το ΑΠΕ-ΜΠΕ παραμένει άγνωστο πόσο καλό θα είναι το streaming, όταν μεγάλος αριθμός χρηστών αρχίσει να χρησιμοποιεί ταυτόχρονα τη Stadia, κάτι που μπορεί να «υπερφορτώσει» τους υπολογιστές-εξυπηρετητές (servers) της Google, αν και η ίδια η εταιρεία διαβεβαιώνει ότι αυτό δεν θα συμβεί. Γι’ αυτούς τους λόγους πάντως, σύμφωνα με τους «Τάιμς της Νέας Υόρκης», αρκετοί φανατικοί gamers πιθανώς θα διστάσουν να κάνουν το άλμα στις πλατφόρμες streaming, τουλάχιστον εωσότου βεβαιωθούν ότι οι όποιες καθυστερήσεις εκλείψουν και ότι θα βρουν εκεί πληθώρα παιγνιδιών.</p>
      <p>Όμως, το online gaming, όπως τα κοινωνικά δίκτυα, συχνά χρειάζεται φίλους και συμπαίκτες. Αν οι gamers αρνηθούν να «προδώσουν» τα Playstation, τα Nintendo και τα Xbox τους, τότε η Stadia μπορεί να έχει τελικά την τύχη του άτυχου κοινωνικού δικτύου Google Plus.</p>
    </article>
  </body>
</html>