<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598368/dikigoro-tis-germanikis-presveias-synelavan-stin-agkyra-oi-tourkikes-arxes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T21:52:00+00:00"/>
    <meta property="og:title" content="Δικηγόρο της γερμανικής Πρεσβείας συνέλαβαν στην Άγκυρα οι τουρκικές αρχές"/>
    <meta property="og:description" content="Το γερμανικό Υπουργείο Εξωτερικών επιβεβαίωσε σήμερα τη σύλληψη από τις τουρκικές αρχές ενός δικηγόρου του που εργαζόταν στην Άγκυρα, με αρμοδιότητα τα..."/>
  </head>
  <body>
    <article>
      <h1>Δικηγόρο της γερμανικής Πρεσβείας συνέλαβαν στην Άγκυρα οι τουρκικές αρχές</h1>
      <address><time datetime="2019-11-20T21:52:00+00:00">20 Nov 2019, 21:52</time> by <a rel="author">SigmaLive</a></address>
      <p>Το γερμανικό Υπουργείο Εξωτερικών επιβεβαίωσε σήμερα τη σύλληψη από τις τουρκικές αρχές ενός δικηγόρου του που εργαζόταν στην Άγκυρα, με αρμοδιότητα τα αιτήματα αιτούντων πολιτικό άσυλο στη Γερμανία.</p>
      <p>Πρόκειται για τον Gylmaz S. που συνελήφθη στις 17 Σεπτεμβρίου στην Άγκυρα, ενώ βρίσκονταν καθ`οδόν προς τη γερμανική Πρεσβεία.</p>
      <p>Ο δικηγόρος κατηγορείται από τις τουρκικές αρχές για διασυνδέσεις με τρομοκρατική οργάνωση και βρίσκεται προφυλακισμένος σε φυλακή της τουρκικής πρωτεύουσας.</p>
      <p>Την στιγμή της σύλληψης του, ο δικηγόρος είχε στην κατοχή του έγγραφα που αφορούσαν αιτήματα Τούρκων πολιτών για πολιτικό άσυλο στη Γερμανία.</p>
      <p>Στις έρευνες που έγιναν στο γραφείο του, οι τουρκικές αρχές προέβησαν στην κατάσχεση 280 ανάλογων εγγράφων. Τα έγγραφα στην πλειοψηφία τους αφορούν σε Κούρδους ακτιβιστές, αλλά και οπαδούς του Φετουλάχ Γκιουλέν.</p>
      <p>Σε επίσημη ανακοίνωση του το γερμανικό Υπουργείο Εξωτερικών αναφέρει πως «επιβεβαιώνουμε πως στα μέσα Σεπτεμβρίου συνελήφθη στην Άγκυρα δικηγόρος, συνεργάτης της Πρεσβείας μας. Καταβάλλουμε εντατικές προσπάθειες, προκειμένου να διαλευκάνουμε τις εναντίον του κατηγορίες και να θέσουμε τέρμα στην προφυλάκιση του. Ο συνεργάτης δικηγόρος μας διεξήγαγε τις συνήθεις διεθνείς πρακτικές υποστήριξης πολιτών που ζητούν άσυλο. Για τον λόγο αυτό, η προφυλάκιση του είναι για εμάς ακατανόητη».</p>
    </article>
  </body>
</html>