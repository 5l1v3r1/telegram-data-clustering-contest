<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/dnipro_ta_kiyiv_basket_zdobuli_vpevneni_peremogi_u_grupovomu_etapi_kubka_yevropi_n1237048"/>
    <meta property="og:site_name" content="24 Канал"/>
    <meta property="article:published_time" content="2019-11-20T21:22:00+00:00"/>
    <meta property="og:title" content="&quot;Дніпро&quot; та &quot;Київ-Баскет&quot; здобули впевнені перемоги у груповому етапі Кубка Європи"/>
    <meta property="og:description" content="Українські клуби &quot;Київ-Баскет&quot; та &quot;Дніпро&quot; провели домашні матчі 5 тура групового раунду Кубка Європи проти &quot;Лєвскі&quot; та &quot;Цмокі-Мінська&quot; відповідно."/>
  </head>
  <body>
    <article>
      <h1>"Дніпро" та "Київ-Баскет" здобули впевнені перемоги у груповому етапі Кубка Європи</h1>
      <address><time datetime="2019-11-20T21:22:00+00:00">20 Nov 2019, 21:22</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Українські клуби "Київ-Баскет" та "Дніпро" провели домашні матчі 5 тура групового раунду Кубка Європи проти "Лєвскі" та "Цмокі-Мінська" відповідно.</b>
      </p>
      <h3>Київ-Баскет – Левскі 86:66 (26:10, 22:12, 18:21, 20:23)</h3>
      <p>Українці захопили ініціативу в грі зі стартових секунд та не дали засумніватися у власній перемозі ні на мить.</p>
      <blockquote>Читайте також: <a href="https://24tv.ua/sport/len_nabrav_tri_ochki_v_progranomu_matchi_atlanti_proti_leykers_na_matchi_buv_kobi_brayant_n1235470">Лень набрав три очки в програному матчі "Атланти" проти "Лейкерс": на матчі був Кобі Браянт</a></blockquote>
      <p>Гості з Болгарії першими відкрили рахунок у матчі, на що команда Айнарса Багатскіса відповіла нокаутуючим ривком 18:0, після якого гості довго не могли прийти до тями, а друга влучна атака від "Лєвскі" була реалізована екс-гравцем "Черкаських Мавп" – Брендоном Янгом аж наприкінці сьомої хвилини матчу. В К"иїв-Баскету" особливо добре грали бігмен Коренюк та капітан Макс Пустозвонов. На двох ці хлопці набрали 20 балів за стартові 10 хвилин.</p>
      <p>В другій чверті господарі не думали скидати обертів і з кожною хвилиною збільшували різницю в рахунку. Фантастично використовував свої хвилини на паркеті Коренюк – за 12 хвилин зіграних в першій половині матчу українець мав дабл-дабл – 16 очок та 11 підбирань, з яких 5 на кошику суперника. Завершилась перша половина матчу за рахунку 48:22.</p>
      <p>На старті третьої десятихвилинки кияни продовжили збільшувати перевагу над суперниками, але через деякий час гості зрозуміли, що їм втрачати нічого і почали грати більш розкуто. Це принесло свої дивіденди і як третій так і четвертий період виграли болгари, проте, звісно що завдяки різниці в 26 очок кияни могли почувати себе комфортно практично за будь яких обставин.</p>
      <h3>Дніпро – Цмокі-Мінськ 90:75 (15:25, 22:21, 28:8, 22:20)</h3>
      <p>Український клуб невдало розпочав матч, пропустивши ривок у першій чверті. Команда Дениса Журавльова не втримала суперника, пропустивши 25 очок і відповівши лише 16. У другій чверті відрив білоруського клуба сягав максимальних 15 очок, однак під завісу першої половини "Дніпро" зумів скоротити відставання до 8 балів.</p>
      <blockquote>До слова: <a href="https://24tv.ua/sport/zbirna_ukrayini_zdobula_pershu_peremogu_u_vidbori_na_yevrobasket_2021_obigravshi_portugaliyu_n1235402">Збірна України здобула першу перемогу у відборі на Євробаскет-2021, обігравши Португалію</a></blockquote>
      <p>А ось у третій чверті гоподарі оформили надпотужний ривок. Розпочалось усе з 11:0 для "Дніпра", який відправив суперника у нокдаун і не зупинявся до завершення чверті. Український клуб спровокував серію втрат у суперника, який зовсім знітився, реалізував декілька дальних, зокрема вдалий відрізок з 9 очками за чверть провів Дугат. А енергія Санона допомогла господарям зафіксувати психологічну перевагу, яку вони не втрачали вже до завершення гри.</p>
      <p>Так, "Цмокі" спробував повернутись, зробивши ривок 8:0 на початку заключної чверті, але у відповідь отримав ще більш потужний удар від "Дніпра", який повернув собі двозначну перевагу і вже її не відпускав. На певному відрізку перевага команди Журавльова сягала 21 очка, а завершився матч з рахунком 90:75 на користь "Дніпра". Вольова перемога дніпрян, які поступалися 15 балів у першій половині матчу.</p>
      <p>Потужну гру провела задня лінія господарів: у Санона 23 очка. 7 підбирань, 2 передачі, блок-шот та перехоплення (РЕ 26), у Дугата 18 очок та 9 передач (РЕ 25), а Закурдаєв завершив матч із 15 очками, 4 перехопленнями та 3 пердачами, реалізувавши 3 з 5 триочкових. Заключний матч "Дніпро" вдома проведе проти болгарського "Лєвскі".</p>
    </article>
  </body>
</html>