<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/full-oljefyr-i-hoyre/71840683"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T21:42:43+00:00"/>
    <meta property="og:title" content="Full oljefyr i Høyre"/>
    <meta property="og:description" content="Unge Høyre fillerister regjeringens oljepolitikk og slår fast at oljefondet er et politisk verktøy."/>
  </head>
  <body>
    <article>
      <h1>Full oljefyr i Høyre</h1>
      <h2>Unge Høyre fillerister regjeringens oljepolitikk og slår fast at oljefondet er et politisk verktøy.</h2>
      <address><time datetime="2019-11-20T21:42:43+00:00">20 Nov 2019, 21:42</time> by <a rel="author">Mats Rønning</a></address>
      <p>
        <b>- Regjeringens oljepolitikk er i utakt med klimamålene. Den er på sikt heller ikke bærekraftig for norsk økonomi, sier Unge Høyres fungerende leder Daniel Skjevik-Aasberg til Dagbladet.</b>
      </p>
      <figure>
        <img src="https://dbstatic.no/71841880.jpg?imageId=71841880&amp;width=512&amp;height=308"/>
        <figcaption><b>I UTAKT:</b> Fungerende leder Daniel Skjevik-Aasberg i Unge Høyre mener regjeringen er i utakt med klimamålene. Foto: Mathias Willassen Hanssen / NTB scanpix Vis mer</figcaption>
      </figure>
      <p>I helga gikk Unge Høyre inn for vern av Barentshavet nord og slo fast at den såkalte iskanten bør flyttes sørover. Også på en lang rekke andre områder er Unge Høyre på kollisjonskurs med moderpartiet og regjeringen i oljepolitikken.</p>
      <p>Selv i det brennbare spørsmålet om oljefondet skal brukes som et politisk redskap, som Ap-leder Jonas Gahr Støre har tatt til orde for, møter statsministeren nå motbør fra egne rekker:</p>
      <p>
        <b>- Jeg er ikke enig med Erna, sier Skjevik-Aasberg.</b>
      </p>
      <h3>«Veldig, veldig farlig»</h3>
      <p>- Vi må venne oss til å si at vårt pensjonsfond er et politisk redskap, sa Ap-leder Jonas Gahr Støre under Zerokonferansen for et par uker siden.</p>
      <p>Fra scenen tok statsministeren umiddelbart til motmæle:</p>
      <p>- Jeg tror dette er kjempefarlig. Jeg tror det Jonas sier er utrolig farlig for Norge som nasjon, sa Erna Solberg ifølge TU.no.</p>
      <p>- Hvis du nå signaliserer at oljefondet er et politisk redskap, kommer alle andre land til å tolke dette, og vi kommer til å skaffe oss en utenrikspolitisk utfordring. Vi kommer til å skyte oss selv i foten med utfordringene vi møter som en stor eier, fulgte Solberg opp.</p>
      <p>
        <b>Men Unge Høyres leder ville ikke ha brukt akkurat de ordene.</b>
      </p>
      <p>- Oljefondet er et politisk verktøy allerede. Det er politikernes sparegris. Det er allerede vedtatt at oljefondet skal ut av oljeaksjer og at det bør åpnes for investeringer i unotert infrastruktur, som vindkraft og annen fornybar energi, sier han.</p>
      <p>
        <b>I etterkant av intervjuet vil han presisere følgende:</b>
      </p>
      <p>- Ja, oljefondet er et politisk verktøy for å spare penger og rammene for forvaltningen av det er politisk styrt. Nei, jeg mener ikke at fondet burde styres mer politisk.</p>
      <h3>Tar et oppgjør</h3>
      <p>Daniel Skjevik-Aasberg i Unge Høyre mener det er på høy tid å ta et oljeoppgjør med de fire store partiene i norsk politikk, nemlig Ap, Høyre, Frp og Senterpartiet.</p>
      <p>- De fire største partiene har historisk stått sammen om oljepolitikken. De må endre politikk, og det inkluderer Høyre, sier han.</p>
      <p>I tillegg til å verne Barentshavet nord og flytte iskanten sørover vil Unge Høyre trappe ned petroleumsaktiviteten og verne 10 prosent av norske havområder.</p>
      <p>- Argumentet om at norsk olje og gass er renere enn annen olje og gass, holder ikke. Det er forbrenningen av olja og gassen som er det vesentlige. Norsk olje gjør skade på atmosfæren selv om utslippene skjer utenlands, sier han.</p>
      <h3>Skatteslag</h3>
      <p>Også når det gjelder vannkraften er Unge Høyre og regjeringen på kollisjonskurs. Ungdomspartiet vil ha et investeringsfradrag som skal legge til rette for bygging av nye vannkraftverk, noe regjeringen motsetter seg.</p>
      <p>Unge Høyre vil også bygge alle lønnsomme utenlandskabler, mens regjeringen på sin side har utsatt behandlingen av nye mellomlandsforbindelser som North Connect.</p>
      <p>Heller ikke når det gjelder oljeskatteregime er Unge Høyre på linje med moderpartiet og statsminister Erna Solberg.</p>
      <p>- Skattesystemet er innrettet slik at staten tar det meste risikoen. Det innebærer at et prosjekt kan være lønnsomt for oljeselskapene selv om det ikke er det for staten. Vi er nødt til å endre dette, sier Skjevik-Aasberg.</p>
      <h3>Full konflikt</h3>
      <p>Høyres energipolitiske talskvinne Tina Bru legger ikke skjul på at hun er uenig med Unge Høyre. Hun tar statsministeren i forsvar.</p>
      <p>- Regjeringens oljepolitikk er ikke i utakt med klimamålene. Utslipp fra produksjon av olje og gass i Norge er en del av EUs kvotesystem, utslipp i denne sektoren vil falle med 43 prosent innen 2030, uansett, sier hun.</p>
      <p>
        <b>Bru mener det er galt å legge opp til styrt nedtrapping av norsk oljeproduksjonen.</b>
      </p>
      <p>- Det er etterspørselen globalt etter olje og gass som vi må gjøre noe med, ikke tilbudet. Å avvikle produksjon her vil bare flytte utslipp, ikke kutte dem, sier hun.</p>
      <p>Høyre-representanten gir også Erna Solberg full støtte i oljefondsdebatten mot Støre.</p>
      <p>- Oljefondet er ikke politikernes sparegris, det er folkets sparegris. Fondet skal ikke brukes politisk, det skal søke best mulig avkastning til enhver tid, sier hun.</p>
    </article>
  </body>
</html>