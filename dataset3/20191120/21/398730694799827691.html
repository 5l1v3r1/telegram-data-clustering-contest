<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/sardinerna-som-vill-tranga-ut-salvini/"/>
    <meta property="og:site_name" content="DN.SE"/>
    <meta property="article:published_time" content="2019-11-20T21:01:02+00:00"/>
    <meta property="og:title" content="”Sardinerna” som vill tränga ut Salvini"/>
    <meta property="og:description" content="”Sardinerna” är en icke partipolitisk rörelse, som vill förhindra att Matteo Salvini lyckas vinna regionalvalet i den centrala regionen Emilien-Romagna."/>
  </head>
  <body>
    <article>
      <h1>”Sardinerna” som vill tränga ut Salvini</h1>
      <address><time datetime="2019-11-20T21:01:02+00:00">20 Nov 2019, 21:01</time> by <a rel="author" href="https://www.dn.se/av/peter-loewe/" target="_blank">Peter Loewe</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/20/9f7219f2-1f7b-4ea3-ac24-f1136c2f13c3/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Mattia Santori, Jamal Hussein and Samar Zhoui var några av åtminstone 6.000 ”sardiner” som i måndags protesterade mot högerpopulisten Matteo Salvini i Modena. Syftet är att förhindra att han ska vinna regionalvalet i regionen Emilien-Romagna.<cite>Foto: Brancolini/Fotogramma/Ropi</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/20/a7976c79-4dd5-45eb-96ae-02881293f3d7/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: Brancolini/Fotogramma/Ropi</cite>
          </figcaption>
        </figure>
      </slideshow>
      <p>
        <b>ROM. Som ringar på vattnet sprider sig Italiens nya fredliga proteströrelse ”sardinerna” över hela landet. Det är en icke partipolitisk rörelse, vars huvudsyfte är att försöka förhindra att Matteo Salvini lyckas vinna regionalvalet i den centrala regionen Emilien-Romagna.</b>
      </p>
      <p>Andrea, Giulia, Mattia och Roberto är fyra vänner i 30-årsåldern som från början delade bostad. Tillsammans har de tagit initiativ till en rad torgmöten med början i deras hemstad Bologna. Något som över en natt har blivit till en fredlig proteströrelse som växer för varje dag.</p>
      <p><b>Legas partiledare Matteo Salvini</b> som tidigare även var vice premiärminister satsar allt för att vinna regionalvalet i Emilien-Romagna som är en stor och rik region och som av tradition alltid varit styrd av vänstern. På riksplanet har valet som äger rum i slutet av januari stor betydelse. Åtskilliga politiska experter menar att om Salvini skulle vinna så finns det risk för att regeringen mellan Demokraterna (Pd) och femstjärnorna spricker.</p>
      <p>Det började med ett möte i Bologna den 14:e november som var en ”flash mob” som fick mycket stort genomslag. Både Andrea Gareffa och Mattia Santori har arbetat med mediekommunikation. 15.000 personer hörsammade appellen att komma till Bolognas stora torg Piazza Maggiore.</p>
      <p><b>Det oväntade namnet</b> på rörelsen ”le sardine” (sardinerna) har på några dagar fått ett stort genomslag över hela Italien. Efter Bologna var det i måndags Modenas tur, där ett sammankallat möte drog 6.000 personer trots hällande ösregn.</p>
      <p>Nu stundar möten över hela Italien: Milano, Florens, Neapel, Sorrento och även Rom. Totalt finns ett 40-tal platser inplanerade. Rörelsen som inte är partipolitisk, men givetvis vänsterdominerad, växer som en snöboll som hela tiden blir större.</p>
      <p>Men varför valet att kalla sig ”sardiner”?</p>
      <p>– Det skall vara och har varit fullt på våra möten från första stund. Folk skall stå packade som sardiner, säger Andrea Gareffa.</p>
      <figure>
        <img src="https://cached-images.bonnier.news/cms30/UploadedImages/2019/11/20/6e8aa66b-9c90-4190-a3e5-3b5c601d4950/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Åtminstone 6.000 människor trängdes på ”Piazza Grande” i Modena i måndags kväll.<cite>Foto: Brancolini/Fotogramma/Ropi</cite></figcaption>
      </figure>
      <p><b>Stämningen var hög</b> i Modena trots ösregnet. Sardinerna har en konstruktiv nästan lekfull inställning till dessa möten. Inga partisymboler är tillåtna. I stället hade organisatörerna uppmanat folk att rita stora fiskar i klara färger och sedan klippa ut dessa på kartong.</p>
      <p>Sardinerna definierar sig som en pacifistisk rörelse som vill att folk skall gå ut i samhället och lämna Facebook hemma eller som Andrea Gareffa tillägger: ”Inget våld, inga förolämpningar och inga partisymboler”.</p>
      <p>– Det är det som skiljer oss från Salvini, säger han.</p>
      <p><b>Samtidigt är sardinernas</b> torgmöten något helt väsensskilt från den populistiska Femstjärnerörelsen där komikern Beppe Grillo stod och skrek okvädesord och vulgära slagord i ett par timmar medan massorna jublade på piazzan.</p>
      <p>Roberto Paltrinieri jobbar på en reklambyrå i Modena:</p>
      <p>– Det här känns inte som att skriva in sig i ett parti. Detta är en rörelse där många olika personer som tröttnat på att hela tiden höra ett högt politiskt tonläge kan känna sig hemma.</p>
      <p>Vad förväntar du dig av sardinerna?</p>
      <p>– Det är helt säkert ett annat sätt att närma sig politiken som inte har ett våldsamt språk och andra rörelser som är våldsamma. Jag var mitt på ett fullpackat torg som genomströmmades av positiva känslor. Det kändes bra. </p>
    </article>
  </body>
</html>