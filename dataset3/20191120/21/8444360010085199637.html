<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/morales-ekklisi-ston-oie-na-stamatisei-ti-sfagi-ton-aytoxthonon/2920101/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T21:41:33+00:00"/>
    <meta property="og:title" content="Μοράλες: Έκκληση στον ΟΗΕ να σταματήσει τη σφαγή των αυτοχθόνων"/>
    <meta property="og:description" content="Ο πρώην πρόεδρος Έβο Μοράλες απηύθυνε σήμερα έκκληση στη διεθνή κοινότητα για να τεθεί τέλος στην δολοφονική καταστολή εναντίον των διαδηλωτών στη Βολιβία."/>
  </head>
  <body>
    <article>
      <h1>Μοράλες: Έκκληση στον ΟΗΕ να σταματήσει τη σφαγή των αυτοχθόνων</h1>
      <h2>Ο πρώην πρόεδρος Έβο Μοράλες απηύθυνε σήμερα έκκληση στη διεθνή κοινότητα για να τεθεί τέλος στην δολοφονική καταστολή εναντίον των διαδηλωτών στη Βολιβία.</h2>
      <address><time datetime="2019-11-20T21:41:33+00:00">20 Nov 2019, 21:41</time> by <a rel="author">Newsit Newsroom</a></address>
      <p>“Απευθύνω έκκληση στη Διαμερικανική Επιτροπή Ανθρωπίνων Δικαιωμάτων (CIDH), στον ΟΗΕ για να καταγγείλουν και να σταματήσουν αυτή τη σφαγή των αυτοχθόνων αδελφών μας που ζητούν την ειρήνη, τη δημοκρατία και τον σεβασμό της ζωής με διαδηλώσεις στους δρόμους”, έγραψε στο Twitter ο Μοράλες, ο πρώτος αυτόχθονας που εξελέγη πρόεδρος της χώρας του το 2006.</p>
      <p>“Μετά το πραξικόπημα, έχουμε ήδη 30 νεκρούς, η σφαγή αυτή είναι μέρος μιας γενοκτονίας που είναι σε εξέλιξη μέσα στην αγαπημένη μας Βολιβία”, δήλωσε επίσης ο πρώην πρόεδρος σε συνέντευξη Τύπου στο Μεξικό όπου του έχει δοθεί πολιτικό άσυλο.</p>
      <p>“Αυτοί σκοτώνουν τους αδελφούς και τις αδελφές μας”, πρόσθεσε. Παράλληλα σήμερα στη Βολιβία, η μεταβατική πρόεδρος Ζανίνε ‘Ανιες έστειλε στο κοινοβούλιο νομοσχέδιο που αποσκοπεί στη διοργάνωση νέων προεδρικών και βουλευτικών εκλογών, ένα μήνα μετά τις προεδρικές εκλογές της 20ης Οκτωβρίου που σήμαναν την έναρξη βίαιων διαδηλώσεων.</p>
      <p>Αν εγκριθεί, το νομοσχέδιο θα ακυρώσει την ψηφοφορία της 20ης Οκτωβρίου μετά την οποία ο Μοράλες διακήρυξε την επανεκλογή του, και θα επιτρέψει τη συγκρότηση ενός νέου ανώτατου εκλογικού δικαστηρίου, είπε η ‘Ανιες κατά τη διάρκεια συνέντευξης Τύπου.</p>
    </article>
  </body>
</html>