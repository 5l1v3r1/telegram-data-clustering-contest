<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/opalennia-ne-podorozhchaie-cherez-skasuvannia-obmezhennia-na-taryfy-premier-203178.html"/>
    <meta property="og:site_name" content="5 канал"/>
    <meta property="article:published_time" content="2019-11-20T21:08:00+00:00"/>
    <meta property="og:title" content="Опалення не подорожчає через скасування обмеження на тарифи – прем'єр"/>
    <meta property="og:description" content="Зниження тарифів мало відбутися з початком наступного опалювального сезону"/>
  </head>
  <body>
    <article>
      <h1>Опалення не подорожчає через скасування обмеження на тарифи – прем'єр</h1>
      <address>
        <time datetime="2019-11-20T21:08:00+00:00">20 Nov 2019, 21:08</time>
      </address>
      <p>Скасування урядом обмеження на тарифи на опалення та гарячу воду ніяк на самі тарифи не вплине, заявив прем’єр-міністр України Олексій Гончарук на брифінгу за результатами засідання уряду, повідомляє "<a href="https://www.ukrinform.ua/rubric-society/2822024-opalenna-ne-podorozcae-cerez-skasuvanna-obmezenna-na-tarifi-goncaruk.html">Укрінформ</a>".</p>
      <p>"З приводу того, як це вплине на тарифи. Ніяк це не вплине. Навіть якщо б ми його не скасували, все одно це ніяк на тарифи не вплинуло би, бо це рішення протизаконне, і його окремі представники місцевого самоврядування не збиралися виконувати і збиралися його оскаржувати в суді. Тому що чисто фізично провести опалювальний сезон без доведення своїх підприємств до банкрутства було б неможливо", – сказав Гончарук.</p>
      <p>Як повідомляв 5.UA, у червні колишній уряд встановив граничну ціну на опалення та гарячу воду. Зниження мало відбутися з початком наступного опалювального сезону – в середньому на 14% там, де вартість однієї гігакалорії вища за 1,2 тис. грн. Саме таку вартість в уряді порахували ринково обґрунтованою. Лідером завищеної вартості тепла й гарячої води є місто Сміла. Серед областей – Черкаська та Волинська. Втім, рішення підтримали не всі міністри. Деякі вважають його ризикованим і політичним.</p>
      <p>Нещодавно поточний склад Кабміну скасував це обмеження.</p>
    </article>
  </body>
</html>