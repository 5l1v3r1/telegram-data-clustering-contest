<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914571"/>
    <meta property="og:site_name" content="Dnevnik"/>
    <meta property="article:published_time" content="2019-11-20T21:01:00+00:00"/>
    <meta property="og:title" content="Šarec ne namerava vezati zaupnice na proračun"/>
    <meta property="og:description" content="Kosilo koalicijskih partnerjev pri premierju Marjanu Šarcu je po navedbah udeležencev potekalo v konstruktivnem ozračju. Analizirali so dobro leto delovanja koalicije in obete za prihodnje leto. Predsedniki LMŠ, SD, SMC, DeSUS in SAB so se zavezali k doslednemu izpolnjevanju koalicijske pogodbe."/>
  </head>
  <body>
    <article>
      <h1>Šarec ne namerava vezati zaupnice na proračun</h1>
      <address><time datetime="2019-11-20T21:01:00+00:00">20 Nov 2019, 21:01</time> by <a rel="author">Zoran Potič, STA</a></address>
      <p>
        <b>Kosilo koalicijskih partnerjev pri premierju Marjanu Šarcu je po navedbah udeležencev potekalo v konstruktivnem ozračju. Analizirali so dobro leto delovanja koalicije in obete za prihodnje leto. Predsedniki LMŠ, SD, SMC, DeSUS in SAB so se zavezali k doslednemu izpolnjevanju koalicijske pogodbe.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/20/1223157.jpg"/>
          <figcaption>Marjan Šarec, premier: »Če proračuna ne bosta sprejeta, nima nobenega smisla govoriti, kdo bo odstopil in kdo ne bo. Ker potem se bomo morali vsi skupaj vprašati, kaj smo to leto delali.«<cite>Foto: Luka Cjuha</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1218696.jpg"/>
          <figcaption>Dejan Židan<cite>Foto: Luka Cjuha</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1222316.jpg"/>
          <figcaption>Marjan Šarec<cite>Foto: Matjaž Rušt</cite></figcaption>
        </figure>
      </slideshow>
      <p>Predsedniki koalicijskih strank Marjan Šarec (LMŠ), Dejan Židan (SD), Zdravko Počivalšek (SMC), Alenka Bratušek (SAB) in Karl Erjavec (DeSUS) so se po dobrem letu od oblikovanja manjšinske vlade prvič sešli v takšni sestavi – brez pomočnikov in spremljevalcev iz matičnih strank za okroglo mizo na delovnem kosilu. Po navedbah udeležencev je srečanje potekalo dobro.</p>
      <p>»Nikomur ni v interesu, da vlada pade,« je pogovor komentiral <b>Marjan Šarec</b>. Osrednje vprašanje, ki se mu je posvetila peterica predsednikov strank, je bil proračun, o katerem bodo poslanci odločali jutri. Predsednik vlade je po pogovoru s partnerji prepričan, da bosta proračuna za prihodnji dve leti sprejeta. Strinjali so se, da je ministrstvo za finance pripravilo dober proračun, odgovornost poslank in poslancev pa je, da ju sprejmejo. Marjan Šarec je po kosilu s partnerji prvič jasno dejal, da zaupnice ne namerava vezati na sprejem proračuna. »Pričakujem, da je dovolj odgovornosti pri vseh, da bosta ta dva proračuna šla skozi. Če se to ne bi zgodilo, pa nima nobenega smisla govoriti, kdo bo odstopil in kdo ne bo. Ker potem se bomo pa morali vsi skupaj vprašati, kaj smo to leto delali. Tako državni zbor kot tudi vlada,« je poudaril premier.</p>
      <p>Predsednik SD<b> Dejan Židan</b> je srečanje opisal kot »zelo dobro«, ker da je po tem pogovoru jasno, da so se vsi zavezali k izpolnjevanju koalicijske pogodbe. Za socialne demokrate je to pomemben dokument, je poudaril Židan, zato je zanje ključno, da se bo uresničeval tudi v prihodnjem letu. Predsednik SMC<b> Zdravko Počivalšek</b> si je pri opisovanju druženja s koalicijskimi partnerji sposodil športno prispodobo. »Dogovorili smo se za bolj moštveno igro. Ko igramo košarko, si je treba žogo podajati, vloge morajo biti razdeljene, nekdo vodi žogo, drugi je krilo, tretji pa center. Če igramo kolektivno, lahko zmagamo, tu in tam pa je treba komu kriti hrbet,« je dejal Počivalšek. <b>Karl Erjavec</b> je bil po srečanju redkobeseden. Kosilo je minilo brez posebnosti, je dejal, na vsak način pa je bilo koristno.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914673/slovenija/koalicija-pri-proracunu-ne-pricakuje-presenecenj-slabo-kaze-ukinitvi-dodatka-za-delovno-aktivnost"/>
        <a href="https://www.dnevnik.si/1042914576/slovenija/kaj-so-jedli-pri-sarcu-in-za-koliko"/>
        <a href="https://www.dnevnik.si/1042914422/slovenija/bertoncelj-slovenski-proracun-eden-najboljsih"/>
        <a href="https://www.dnevnik.si/1042913110/slovenija/usoda-prvega-od-predlogov-levice-za-preoblikovanje-zdravstvenega-zavarovanja-se-nejasna"/>
      </related>
    </article>
  </body>
</html>