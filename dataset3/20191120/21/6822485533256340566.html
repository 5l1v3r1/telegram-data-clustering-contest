<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829172.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T21:21:00+00:00"/>
    <meta property="og:title" content="کابوسی که از سوی اردوغان به جان اروپایی ها افتاد"/>
    <meta property="og:description" content="به گزارش خبر آنلاین، در این گزارش درباره اینکه تصمیم اروپا در قبال زندانیان داعشی چه خواهد بود آمده است:  اروپائی ها تمام تلاش خود را کرده اند تا آن دسته از افرادی که از کشورهای آنها برای خدمت به داعش به سوریه و عراق سفر کرده بودند، در همان جا بمانند. آنها بیشتر از هر کس دیگری با اردوغان بر سر این موضوع مشکل دارند چرا که بخشی از این افراد در زندان های ترکیه به سر می برند و هر زمان که رئیس جمهور این کشور بخواهد، از آنجا اخراج خواهند شد. اردوغان هم که می گوید برایش فرقی ندارد که غربی ها داعشی هایشان را بپذیرند یا نه. او کار خودش را می کند و از بابت نگه داشتن تروریست های اروپائی، تابه حال از کشورهای آنها امتیازات خوبی گرفته است."/>
  </head>
  <body>
    <article>
      <h1>کابوسی که از سوی اردوغان به جان اروپایی ها افتاد</h1>
      <address>
        <time datetime="2019-11-20T21:21:00+00:00">20 Nov 2019, 21:21</time>
      </address>
      <p>گزارش زیر به بررسی سیاست های اروپا در قبال زندانیان داعشی و پذیرش آنان می پردازد.</p>
      <p>به گزارش خبر آنلاین، در این گزارش درباره اینکه تصمیم اروپا در قبال زندانیان داعشی چه خواهد بود آمده است:  اروپائی ها تمام تلاش خود را کرده اند تا آن دسته از افرادی که از کشورهای آنها برای خدمت به داعش به سوریه و عراق سفر کرده بودند، در همان جا بمانند. آنها بیشتر از هر کس دیگری با اردوغان بر سر این موضوع مشکل دارند چرا که بخشی از این افراد در زندان های ترکیه به سر می برند و هر زمان که رئیس جمهور این کشور بخواهد، از آنجا اخراج خواهند شد. اردوغان هم که می گوید برایش فرقی ندارد که غربی ها داعشی هایشان را بپذیرند یا نه. او کار خودش را می کند و از بابت نگه داشتن تروریست های اروپائی، تابه حال از کشورهای آنها امتیازات خوبی گرفته است.<br/>گزارش می افزاید: رویکرد فرانسه این است که داعشی ها در همان سرزمین هایی که بوده اند بمانند و همانجا محاکمه شوند. اخیرا پاریس این پیشنهاد را مطرح کرد که زندانیان در عراق محاکمه شوند. مقامات ۳۰ کشور ائتلاف به رهبری آمریکا در واشنگتن به پیشنهاد فرانسه، دور هم جمع شدند تا نظرات مطرح شده در مورد داعشی هایی که روی دست اروپا مانده اند، را بشنوند. نگرانی های امنیتی، نگرانی از افکار عمومی و مشکلات دستیابی به اسناد و مدارک در مورد این افراد باعث شده تا اغلب اروپائیها به دنبال راهی باشند که این افراد دیگر هرگز به کشورهایی که از آنها آمده اند باز نگردند. البته آنها برنامه ای هم برای آینده داعشی هایی که به سوریه و عراق صادر کرده بودند، ندارند.</p>
      <p>در پایان نیز آمده است: اما نظر آمریکائی ها با فرانسه و دیگر کشورهای ائتلاف تفاوت بسیاری دارد. واشنگتن به شدت از متحدان اروپائی کشورش خواسته که داعشی هایی که از غرب آمده اند به کشورهایشان برگردانده شده و محاکمه شوند. این تقاضای ایالات متحده بعد ازحمله ترکیه به شمال سوریه، فوریت بیشتری پیدا کرد. چرا که بسیاری از داعشی هایی که خودشان را از کشورهای غربی به سوریه رسانده بودند، در دست نیروهای کرد و در شمال سوریه نگه داشته می شوند و در شرایط فعلی امکان فرار آنها از زندان ها بسیار زیاد است. در نشست چهار روز پیش در واشنگتن ژان ایو لودریان وزیرخارجه فرانسه در پاسخ به نظر آمریکائی ها و تهدیدهای اردوغان گفت که جهادگران فرانسوی باید "نزدیک به مکانی که جنایات را مرتکب شده اند، محاکمه شوند". همزمان مشخص شد که پاریس در حال چانه زنی با عراقی هاست که مسئولیت داعشی های اروپا را پذیرفته و آنها را محاکمه کنند و برای همیشه در عراق نگه دارند. فرانسه برای این درخواستش، موضوع حملات تروریستی سال های اخیر به دست داعش را مطرح می کند و می گوید در صورت بازگشت این افراد افکار عمومی جریحه دار خواهد شد.</p>
    </article>
  </body>
</html>