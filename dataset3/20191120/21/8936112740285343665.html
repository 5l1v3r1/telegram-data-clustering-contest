<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/puchar-davisa-kontrowersje-wokol-walkowera-kanadyjskiego-debla,986985.html"/>
    <meta property="og:site_name" content="TVN24"/>
    <meta property="article:published_time" content="2019-11-20T21:19:00+00:00"/>
    <meta property="og:title" content="Byli pewni wygranej, oddali ostatni mecz. Kontrowersyjny walkower w Pucharze Davisa"/>
    <meta property="og:description" content="Burza wokół postawy kanadyjskich tenisistów w Pucharze Davisa. Drużyna, która była już pewna grupowego zwycięstwa nad Amerykanami, oddała walkowerem mecz deblowy. - Nie powinno się pozwalać na coś ..."/>
  </head>
  <body>
    <article>
      <h1>Byli pewni wygranej, oddali ostatni mecz. Kontrowersyjny walkower w Pucharze Davisa</h1>
      <address>
        <time datetime="2019-11-20T21:19:00+00:00">20 Nov 2019, 21:19</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/74a686e3-b355-45b3-a2d6-6ec8ab1ea892-480p.mp4"/>
        <figcaption>Denis Shapovalov jest jednym z najlepszych tenisistów młodego pokolenia Foto: Getty Images | Video: Eurosport</figcaption>
      </figure>
      <h3>Burza wokół postawy kanadyjskich tenisistów w Pucharze Davisa. Drużyna, która była już pewna grupowego zwycięstwa nad Amerykanami, oddała walkowerem mecz deblowy. - Nie powinno się pozwalać na coś takiego - grzmi Novak Djoković. Swoje dorzucił też Andy Murray.</h3>
      <p>Turniejowa formuła, która ma wyłonić triumfatora Pucharu Davisa, jest efektem niedawnej reformy rozgrywek. Media po pierwszych dniach zmagań w Madrycie zwracały uwagę na małą liczbę kibiców na trybunach, słabą atmosferę oraz późne godziny zakończenia rywalizacji. Teraz doszła kolejna sprawa.</p>
      <h3>Pierwsza wygrana w historii</h3>
      <related>
        <a href="https://eurosport.tvn24.pl/tenis,115/ruszyly-krytykowane-rozgrywki-niespodzianka-w-meczu-chorwatow,986537.html"/>
      </related>
      <p>Kanadyjczycy Vasek Pospisil i Denis Shapovalov wygrali we wtorek swoje pojedynki singlowe z reprezentantami USA i zapewnili swojej drużynie pierwsze w historii zwycięstwo nad ekipą Stanów Zjednoczonych oraz awans do ćwierćfinału.</p>
      <p>Dzień wcześniej bowiem Kanada okazała się lepsza od Włoch 2:1. W związku z tym zespół, którego kapitanem jest Frank Dancevic oddał walkowerem spotkanie deblowe z Amerykanami, do którego również zgłoszeni byli Pospisil i Shapovalov.<br/><br/>- Nie podoba mi się to. Nie powinno się pozwalać na coś takiego. (...) Każdy powinien być zmuszony do gry - ocenił Novak Djoković.<br/><br/>Zespołowi z USA przypisano za ten pojedynek wynik 6:0, 6:0. Kanadyjczyków nie spotka żadna kara za wycofanie się z gry.<br/><br/>- Niezależny lekarz uznał, że trzech z czterech zawodników Kanady nie było w stanie wystąpić w deblu - zaznaczyła w rozmowie z agencją AFP osoba pracująca w Międzynarodowej Federacji Tenisowej (ITF).<br/><br/>Kapitan każdego zespołu uczestniczącego w turnieju mógł powołać na niego pięciu graczy. Dancevic zdecydował się zabrać czterech: Shapovalova, Pospisila, Feliksa Augera-Aliassime i Braydena Schnura. W obu dotychczasowych spotkaniach wystąpili tylko dwaj pierwsi.</p>
      <h3>Każdy wynik ma znaczenie</h3>
      <related>
        <a href="https://eurosport.tvn24.pl/tenis,115/marcin-matkowski-wyrozniony-podczas-finalow-atp,986238.html"/>
      </related>
      <p>Do ćwierćfinału awansują zwycięzcy sześciu grup oraz dwa zespoły z drugich miejsc o najlepszym bilansie. W każdej grupie są trzy ekipy. To sprawia, że wynik każdego pojedynczego spotkania może mieć duże znaczenie przy wyłonieniu uczestników fazy pucharowej.<br/><br/>Zwycięstwo 6:0, 6:0 za debla może więc zrobić dużą różnicę przy wskazywaniu drużyn, które awansują do ćwierćfinału z drugiej pozycji w tabeli. - Rozumiem, że Kanada zakwalifikowała się już po singlach. Może Auger-Aliassime był kontuzjowany, może chcieli odpocząć przed kolejnym meczem, ale uważam, że to zachowanie było nie fair - podsumował Serb, który jest wiceliderem światowego rankingu.<br/><br/>Zastrzeżenia do postępowania Kanadyjczyków miał też Andy Murray.<br/><br/>- Za plus tak ułożonej fazy grupowej uznawałem to, że nie będzie meczów o pietruszkę. Oni uznali, że ten debel był dla nich właśnie takim spotkaniem o nic. To jednak może mieć duży wpływ na wszystkie pozostałe zespoły z drugiej pozycji. Poza tym i tak mają dwa dni przerwy na odpoczynek między ostatnim meczem w fazie grupowej a ćwierćfinałem. Moim zdaniem powinni byli zagrać tego debla - zaznaczył Brytyjczyk.<br/>Autor: pqv\kwoj / Źródło: PAP</p>
    </article>
  </body>
</html>