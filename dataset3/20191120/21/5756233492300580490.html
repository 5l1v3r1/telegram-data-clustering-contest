<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622573/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B4%DB%8C%D8%B1%D8%A7%D8%B2-%D9%86%DB%8C%D8%A7%D8%B2%D9%85%D9%86%D8%AF-%D8%AC%D8%B1%D8%A7%D8%AD%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T21:12:00+00:00"/>
    <meta property="og:title" content="امام جمعه شیراز: نیازمند جراحی هستیم"/>
    <meta property="og:description" content="نماینده ولی فقیه در استان فارس و امام جمعه شیراز تاکید کرد که آنارشیزم در هیچ نگاهی پذیرفتنی نبوده و نیست و ایجاد هرج و مرج به بهانه حل یک مشکل، نوعی آنارشیزم محسوب می‌شود."/>
  </head>
  <body>
    <article>
      <h1>امام جمعه شیراز: نیازمند جراحی هستیم</h1>
      <address>
        <time datetime="2019-11-20T21:12:00+00:00">20 Nov 2019, 21:12</time>
      </address>
      <p>
        <i>نماینده ولی فقیه در استان فارس و امام جمعه شیراز تاکید کرد که آنارشیزم در هیچ نگاهی پذیرفتنی نبوده و نیست و ایجاد هرج و مرج به بهانه حل یک مشکل، نوعی آنارشیزم محسوب می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله لطف‌الله دژکام عصر چهارشنبه 29 آبان در جلسه شورای اداری استان فارس با قدردانی از مجموعه شورای تامین استان فارس به واسطه مدیریت حوادث رخ داده در شیراز، گفت: هیچ کس در هیچ جایگاهی، چه شهروند، چه مسئول به این وضع راضی و خشنود نبوده و نیست.</p>
      <p>او با اشاره به اهمیت توجه به رخدادهای اخیر، خاطرنشان کرد: ما باید گامهایی را در راستای جامعه پردازی برداریم تا بتوانیم پیش از اینکه مسائل حاد شود، آن را حل و فصل و کنترل کنیم.</p>
      <figure>
        <img src="https://aftabnews.ir/files/fa/news/1398/8/29/361749_564.jpg"/>
      </figure>
      <p>امام جمعه شیراز با اشاره به سخنان اخیر رهبری در خصوص پیروزی در جنگ امنیتی، گفت: امروز شاهد آن بودیم که قبل از آنکه مردم بخواهند یک مشکلی را جمع کنند، مسئولان آن را جمع کردند، این رویکرد را به خوبی در فارس شاهد بودیم که دستگاه‌های مسئول به خوبی موضوع را مدیریت کردند.</p>
      <p>وی با تصریح اینکه پیروزی در جنگ امنیتی نشان دهنده نزدیکتر شدن نظام اسلامی به بلوغ، گفت: البته مراحل دیگری هم زمین مانده است که باید مورد توجه قرار گیرد.</p>
      <p>آیت الله دژکام با بیان اینکه حل یک مشکل اگر به هرج و مرج تبدیل شد، نه تنها مشکل حل نمیشود بلکه مشکل جدیدی هم اضافه خواهد شد، خاطرنشان کرد که آنارشیزم در هیچ نگاهی پذیرفتنی نیست.</p>
      <p>امام جمعه شیراز با یادآوری اینکه برای درمان بعضی دردها نیازمند جراحی هستیم و جراحی نز اقدامی دردآور محسوب می شود، گفت: از نگاه فلسفه سیاسی کسی که برای جلوگیری از آنارشیزم کار می‌کند گاهی خودش نیز ناراحت است اما اگر کاری انجام ندهد دیگر چیزی باقی نمی ماند.</p>
      <p>آیت‌الله دژکام با قدردانی از استاندار فارس به دلیل دقت نظر در حفظ جان مردم در حوادث اخیر، لزوم دقت نظر در تنظیم بازار و مقابله با گرانی را بعد از این دارای اهمیت دانست و گفت: در این زمینه همه مسئولیت داریم و باید در جایی به مواجهه با مشکل برویم.</p>
      <p>امام جمعه شیراز با بیان اینکه برای پیروزی در جنگ اقتصادی نیازمند تلاش بیشتر و اقدامات زمان بری هستیم، لزوم ورود جدی دانشگاه و حوزه به موضوع را یادآور شد و گفت: مراکز علمی باید برای یافتن راه حل مسائل اقتصادی بیندیشند و نظر بدهند.</p>
      <p>آیت الله دژکام با تاکید بر اینکه انتظار از مجموعه دولتی تلاش برای حل اساسی مسائل اقتصادی است، خاطرنشان کرد که روش های کنترلی خواهشی و دستوری بازه زمانی خاصی دارد و برای پایداری این اقدامات باید علمی عمل کرد.</p>
    </article>
  </body>
</html>