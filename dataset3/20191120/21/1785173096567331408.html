<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dancila-criticata-ca-le-a-spus-astia-romanilor-din-diaspora-sustine-ca-apelativul-nu-i-apartine-fiind-folosit-anterior-de-presedintele-iohannis-cand-a-vorbit-despre-pesedisti-1922401520002019112119176058"/>
    <meta property="og:site_name" content="News.ro"/>
    <meta property="article:published_time" content="2019-11-20T21:15:00+00:00"/>
    <meta property="og:title" content="Dăncilă, criticată că le-a spus ”ăştia” românilor din diaspora, susţine că apelativul nu-i aparţine, fiind folosit anterior de preşedintele Iohannis când a vorbit despre ”pesedişti”"/>
    <meta property="og:description" content="Candidatul PSD la alegerile prezidenţiale, Viorica Dăncilă, criticată că a folosit cuvântul ”ăştia” pentru a se referi la românii din diaspora, susţine că apelativul nu-i aparţine, fiind folosit anterior de preşedintele Klaus Iohannis când s-a referit la ”pesedişti”. ”Pe mine nu m-aţi auzit vreodată folosind acest cuvânt, despre oricine aş fi vorbit. NU îl am în vocabular şi NU mă reprezintă, indiferent de context sau de adresant”, susţine Dăncilă."/>
  </head>
  <body>
    <article>
      <h1>Dăncilă, criticată că le-a spus ”ăştia” românilor din diaspora, susţine că apelativul nu-i aparţine, fiind folosit anterior de preşedintele Iohannis când a vorbit despre ”pesedişti”</h1>
      <address><time datetime="2019-11-20T21:15:00+00:00">20 Nov 2019, 21:15</time> by <a rel="author">News.ro</a></address>
      <p>
        <b>Candidatul PSD la alegerile prezidenţiale, Viorica Dăncilă, criticată că a folosit cuvântul ”ăştia” pentru a se referi la românii din diaspora, susţine că apelativul nu-i aparţine, fiind folosit anterior de preşedintele Klaus Iohannis când s-a referit la ”pesedişti”. ”Pe mine nu m-aţi auzit vreodată folosind acest cuvânt, despre oricine aş fi vorbit. NU îl am în vocabular şi NU mă reprezintă, indiferent de context sau de adresant”, susţine Dăncilă.</b>
      </p>
      <p>Viorica Dăncilă a distribuit, miercuri seară, pe pagina sa de Facebook, o scrisoare deschisă pe care i-a transmis-o un român stabilit în străinătate.</p>
      <p>”Măi doamna ππ, «ăştia din diaspora» nu au plecat de bine ce le-a fost. «Ăştia» au fost nevoiţi să plece din cauza voastră, a politicienilor care şi-au bătut joc de România! «Ăştia» ţi-au adus în buget miliarde de euro, femeie. Fără ,,ăştia" erai pierdută cu tot guvernul pe care l-ai condus execrabil aproape doi ani de zile! Mulţi dintre «ăştia» sunt medici, ITişti, cercetători şi profesori, oameni la nivelul cărora nu vei ajunge niciodată! «Ăştia» nu s-au bătut cu pumnul în piept pentru că au studii superioare, cum ai făcut dumneata, fără să ştii să calculezi aria cercului. «Ăştia» au fost bătuţi pe 10 august 2018 cu tot cu copii când ai fost premier, doar pentru că şi-au dorit o Românie mai bună! Viorico, sper să ajungă şi la tine rândurile astea, ca să vezi ce prostie ai făcut când i-ai înjosit pe românii din diaspora! «Ăştia» nu te vor uita!”, este mesajul pe care l-a distribuit Viorica Dăncilă.</p>
      <p>Postarea românului din străinătate este însoţită de explicaţia candidatului PSD: ”Am văzut acest mesaj, precum şi alte reacţii venite în urma declaraţiilor de aseară. Înţeleg perfect indignarea pe care o poate genera o asemenea exprimare, DACĂ ACEASTA MI-AR APARŢINE. Din păcate, declaraţia a fost scoasă din contextul în care a fost făcută (o enumerare mai amplă de categorii socio-profesionale, membri sau simpatizanţi ai unui partid sau ai altuia, cetăţeni români din ţară sau din diaspora - toate supuse, în timp, unei încercări de împărţire şi dezbinare din partea actualului preşedinte, la care face adesea referire folosind astfel de termeni).Apelativul «ăştia» a fost folosit anterior de preşedintele Iohannis în declaraţiile publice, făcând referire la «pesedişti»”.</p>
      <p>Dăncilă susţine că ”pesedişti sau liberali, românii din diaspora nu au fost o preocupare sau o audienţă de interes pentru actualul preşedinte, cărora nu le-a dedicat nicio vizită în afara graniţelor, nicio acţiune concretă şi niciun proiect”.</p>
      <p>”Acesta este aspectul pe care l-am sancţionat în declaraţia de aseară, lipsa de respect (exprimată inclusiv prin astfel de apelative) faţă de anumite categorii de români, care nu beneficiază de interesul şi atenţia domnului Iohannis decât în campanie. Pe mine nu m-aţi auzit vreodată folosind acest cuvânt, despre oricine aş fi vorbit. Este verificabil. NU îl am în vocabular şi NU mă reprezintă, indiferent de context sau de adresant.Respect românii plecaţi în afara graniţelor şi acest lucru s-a văzut prin proiectele derulate de Guvernul pe care l-am condus, dar şi de măsurile luate pentru facilitarea votului de anul acesta. Regret (şi descurajez în egală măsură) orice scoatere din context a acestei declaraţii, care nu face altceva decât să distorsioneze realitatea. Am speranţa că lămuririle şi înregistrarea de mai sus sunt edificatoare. Asigur toţi românii (din interiorul şi din afara graniţelor) de respectul, aprecierea şi interesul meu de a le fi alături şi a munci pentru toţi, pentru un trai mai bun al fiecăruia, aici, la noi acasă”, a mai scris Dăncilă pe Facebook.</p>
      <p>Viorica Dăncilă s-a referit la românii din diaspora, în timpul dezbaterii pe care a organizat-o marţi seară, cu apelativul ”ăştia.</p>
      <p>”Iohannis nu a făcut nici măcar o deplasare pentru românii din diaspora. Chiar dacă s-a deplasat în state unde avem o mare majoritate a românilor care au plecat din ţară, nu s-a întâlnit cu ăştia, nu a vorbit despre venirea lor în România şi ce face în calitate de preşedinte ca românii să se întoarcă acasă”, a spus Dăncilă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>