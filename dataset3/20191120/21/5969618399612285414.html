<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giorgos-oikonomou/o-rik-pitino-epistrefei-gia-na-synexisei-to-ergo-toy.5643659.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-20T21:53:00+00:00"/>
    <meta property="og:title" content="Ο Ρικ Πιτίνο επιστρέφει για να συνεχίσει το έργο του"/>
    <meta property="og:description" content="Ο Γιώργος Οικονόμου γράφει για τη μεγάλη επιστροφή του Ρικ Πιτίνο στον Παναθηναϊκό, ώστε να συνεχίσει το έργο που άφησε στη μέση από την περσινή σεζόν."/>
  </head>
  <body>
    <article>
      <h1>Ο Ρικ Πιτίνο επιστρέφει για να συνεχίσει το έργο του</h1>
      <h2>Ο Γιώργος Οικονόμου γράφει για τη μεγάλη επιστροφή του Ρικ Πιτίνο στον Παναθηναϊκό, ώστε να συνεχίσει το έργο που άφησε στη μέση από την περσινή σεζόν.</h2>
      <address><time datetime="2019-11-20T21:53:00+00:00">20 Nov 2019, 21:53</time> by <a rel="author">Γιώργος Οικονόμου</a></address>
      <p>Στις 16 Απριλίου 2019, ο Ρικ Πιτίνο είχε πει: "<i>Μου έδωσε άδεια η γυναίκα μου να μείνω και του χρόνου</i>" στη <a href="https://www.sport24.gr/Columns/longform/h-megalh-synenteyksh-toy-rik-pitino-sto-sport24-gr.5643339.html">μεγάλη συνέντευξη</a> που παραχώρησε στο <b>Sport24.gr</b>, δείχνοντας ξεκάθαρα την πρόθεσή του να παραμείνει στον πάγκο του Παναθηναϊκού αφού πρώτα υπάρξουν κάποιες συγκεκριμένες προϋποθέσεις. Το σημαντικό φυσικά ήταν ότι δεν έκλεινε την πόρτα.</p>
      <p>Κάθε άλλο... Από τότε όμως, άλλαξαν πολλά. Ο κόσμος του τριφυλλιού ανυπομονούσε, η διοίκηση προσπαθούσε, αλλά η υγεία του εγγονού του ήταν πάνω απ' όλα -και όχι άδικα. Η συνέχεια γνωστή αλλά ο κρυφός πόθος των φίλων του Παναθηναϊκού δεν σταμάτησε να υπάρχει για τη μεγάλη επιστροφή. Η λατρεία για τον μύθο του κολεγιακού μπάσκετ δεν μπορούσε να περιοριστεί ακόμα και το καλοκαίρι, όπου οι Πρωταθλητές Ελλάδας επιχειρούσαν να γυρίσουν σελίδα για τη νέα σεζόν και η 20η Νοεμβρίου είναι μια πραγματικά σημαντική μέρα για το τριφύλλι.</p>
      <p><a href="https://www.sport24.gr/Basket/Euroleague/eb-news/eb_panathinaikos/pitino-enthoysiasmenos-poy-epistrefw-ston-panathhnaiko.5643421.html">Ο Ρικ Πιτίνο επιστρέφει στους πράσινους</a> για να συνεχίσει το έργο του, οπότε πλέον άπαντες μπορούν να κοιμούνται ήσυχα. Λάθη μπορεί να έγιναν όπως συμβαίνει παντού αλλά η πράσινη ΚΑΕ έμεινε συνεπής στην προσπάθεια που κάνει, ώστε να είναι ο Παναθηναϊκός μέσα στο στόχο και αυτό αφορά βέβαια, την παρουσία του στη EuroLeague.</p>
      <p>Το σίγουρο είναι πως ο Ρικ Πιτίνο δεν επιστρέφει στην Ευρώπη και την Ελλάδα, ώστε να δώσει εξετάσεις στα 68 του χρόνια μετά από την πορεία την οποία έχει διαγράψει στην καριέρα του και γίνεται κατανοητό απ' όλους πως είναι κάτι παραπάνω από ευλογία να βρίσκεται στα μέρη μας και να προπονεί είτε αυτό αφορά τον Παναθηναϊκό στην προκειμένη περίπτωση, <a href="https://www.sport24.gr/Basket/ElladaBasket/EthnikiBasket/eok-se-allh-vash-h-synergasia-me-pitino-me-psyxraimia-oi-apofaseis.5643418.html">είτε αφορά την Εθνική μας ομάδα</a>. Να μιλάει για το μπάσκετ, να διδάσκει για το αγαπημένο μας άθλημα και να μεταφέρει τις ατελείωτες εμπειρίες του χωρίς ίχνος ανασφάλειας!</p>
      <p>Τα υπόλοιπα που συζητιούνται στη διάρκεια της ημέρας είναι κατανάλωση για τα θέματα εντός των συνόρων που υπήρχαν, υπάρχουν και δυστυχώς θα συνεχίσουν να υπάρχουν. Οπότε <a href="https://www.sport24.gr/Basket/ElladaBasket/EthnikiBasket/ti-eixe-dhlwsei-o-rik-pitino-gia-to-endexomeno-na-analavei-allh-omada.5643456.html">εδώ θα παραμείνουμε σε ό,τι έχει να κάνει με το μπάσκετ</a>...</p>
      <h3>Ο ΑΓΑΠΗΜΕΝΟΣ ΚΑΙ Ο "ΔΙΚΟΣ" ΤΟΥ</h3>
      <p>Ο Παναθηναϊκός κατάφερε να περάσει με τον καλύτερο τρόπο το πρώτο εμπόδιο της "διαβολοβδομάδας" και φυσικά πηγαίνει με άλλη ψυχολογία στο Μόναχο για το παιχνίδι με τη Μπάγερν. <a href="https://www.sport24.gr/Basket/Euroleague/zalgkiris-panathhnaikos-85-86-nikhths-sto-thriler.5642799.html">Ο Γιώργος Βόβορας έκανε αυτό το οποίο έπρεπε</a>, ώστε να δοθεί η σκυτάλη στον Πιτίνο πιθανότατα στην αναμέτρηση με τη Μπασκόνια. Σαφώς και το έργο του θα είναι πιο εύκολο σε σχέση με πέρσι.</p>
      <p>Ο αγαπημένος του Νικ Καλάθης είναι σε εξαιρετική κατάσταση, παίκτες γνώριμοι σε εκείνον και όσους θα ήθελε την περασμένη αγωνιστική περίοδο όταν αναζητούσε λύσεις από τα 6.75. Άλλωστε, ακόμα και ο Τζέικομπ Γουάιλι ήταν δική του εισήγηση για ν' αποκτηθεί. Άρα θα δούμε πως θ' ανταποκριθεί το ρόστερ στα δικά του χέρια και θα φανεί αν θα χρειαστούν προσθαφαιρέσεις. Όπως και να έχει όμως, η παρουσία του δίνει σιγουριά και προοπτική στον Παναθηναϊκό και είναι κάτι το οποίο είχε ανάγκη. Μα πάνω απ' όλα ηρεμία, για να παλέψει, προκειμένου να καλύψει το χαμένο έδαφος και να βρεθεί στα playoffs. Εκεί θα βάλει και τον επόμενο στόχο!</p>
      <p>Έστω και τώρα ο Παναθηναϊκός βάζει το κομμάτι το οποίο έλειπε, αποδεικνύει πως δεν τα παρατάει. Με μεγάλη ανυπομονησία λοιπόν, περιμένουμε το μπάσκετ της εποχής Πιτίνο, τις συνεντεύξεις Τύπου, τις στιγμές που αρπάζει το στυλό για να δείξει πως σκέφτεται το επόμενο σύστημα και μια νοοτροπία που λείπει από τα μέρη μας.</p>
      <p>Θα έχει μεγαλύτερο ενδιαφέρον η δεύτερη θητεία, παρότι είναι hater του bοurbon (κατά δήλωσή του) κόντρα στη συνήθεια των κατοίκων του αγαπημένου του Κεντάκι...</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>